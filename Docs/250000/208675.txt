<DOC>
<DOCNO> 208675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/guncel/gun06.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kime niyet, kime kısmet 
</HEADLINE>
<TEXT>

   Pişmanlık yasasından faydalanacak teröristler için hazırlanan merkeze başvuru olmayınca milyarlarca liralık malzeme öğrencilere dağıtıldı... 
      ÖZGÜR CEBE DHA 
   
   İçişleri Bakanı Abdulkadir Aksu'nun çabaları sonucu PKK'lı teröristlerin dağdan inmelerini sağlamak amacıyla 6 Ağustos 2003'te çıkarılan Topluma Kazandırma Yasası kapsamında Silopi'de oluşturulan topluma kazandırma merkezi beklenen başvuru olmayınca kapatıldı. Merkezdeki milyarlarca liralık malzeme öğrencilere kalırken üst düzey bir yetkili, "Zamansız çıkarılan bir yasaydı. Milyarlar boşa gitti" dedi. 
   6 Şubat'ta yürürlükten kalkacak yasa kapsamında Silopi'deki Yatılı İlköğretim Okulu binasında kurulan merkeze kırsal kesimden sadece 27 kişi teslim oldu. Bunların da sakat kaldıkları veya dışlandıkları için yıllar önce örgütten kopan ve yasayı bekleyen kişiler olduğu belirtildi. Cezaevlerinden de 1540 kişinin başvurduğu merkez, dağdan inen olmayınca geçen kasım ayında kapatıldı. 
   
   Okula bağışladılar 
   Binanın spor salonu okul idaresine devredildi. MİT, Jandarma ve Emniyet Genel Müdürlüğü'nce teslim olacak militanların kimlik bilgileri ve faaliyetleriyle ilgili kayıt tutmak için kurulan bilgisayar ağı kaldırıldı. Tıbbi malzeme, ilaç, elbise, pijama, çarşaf, nevresim, yaylı yatak, ayakkabı, gıda maddeleri öğrencilere bağışlandı. 
   
   
</TEXT>
</DOC>
