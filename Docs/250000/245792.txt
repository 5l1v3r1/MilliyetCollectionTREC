<DOC>
<DOCNO> 245792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sonspo05.html </URL>
<DATE> 2004/06/06/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Beşiktaşlı Serdar, Konyaspor'a sıcak bakıyor... 
</HEADLINE>
<TEXT>

     Beşiktaşlı Serdar'ın Konyaspor'a sıcak baktığı, gelebileceği yolunda haber gönderdiği bildirildi. 
     Konyaspor Kulübü Başkanı Mehmet Köseoğlu, bütün takımların hata yapmamak için transferde çok titiz ve yavaş ilerlediğini söyledi. 
     Güçlü bir kadro oluşturmak ve iyi başlamayı planladıkları 2004-2005 futbol sezonunda hedeflerine ulaşmak için kendilerinin de transferde temkinli hareket ettiğini vurgulayan Köseoğlu, bu konuda çalışmaların istedikleri gibi gittiğini, bir olumsuzluk yaşanmadığını anlattı. 
     Camara ve Erhan Albayrak ile yapılan anlaşmanın ardından sürdürülen görüşmelerden sonra Beşiktaşlı Serdar ile temasa geçtiklerini vurgulayan Köseoğlu, ''Serdar, Konyaspor'a sıcak bakıyor. Görüşmelerimiz olumlu. Kendisi de gelebileceğini, eski takımı olan Konyaspor'da forma giymek istediği yolunda haber gönderdi. Bir sorun çıkmazsa Serdar önümüzdeki sezon yeşil-beyaz forma altında ter dökecek'' dedi. 
     Köseoğlu, transfer konusunda Zafer Biryol'a takıldıklarını ve bazı futbolcuların transferlerini askıya almak zorunda kaldıklarını ifade ederek, Biryol'un Beşiktaş'a gidip gitmeyeceği netleşmeden hareket etmeyeceklerini bildirdi. 
     Hafta başında Beşiktaş Kulübü Başkanı Yıldırım Demirören ile masaya oturacaklarını ve Biryol konusunda görüşeceklerini belirten Köseoğlu, ''Biryol'a karşılık Sinan ve Gökhan'ı talep edeceğiz. Bu yolda karşılıklı anlaşma sağlanırsa fazla bir eksiğimiz kalmıyor. Bu yüzden Demirören ile bu konuya netlik kazandıracağız'' diye konuştu. 
     
</TEXT>
</DOC>
