<DOC>
<DOCNO> 248601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/siyaset/siy04.html </URL>
<DATE> 2004/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Aralıkta yarı final oynamalıyız' 
</HEADLINE>
<TEXT>


ABDULLAH KARAKUŞ Lahey 


Hollanda'yı ziyaret eden Başbakan Recep Tayyip Erdoğan ile dün görüştüğü Hollanda Başbakanı Jan Peter Balkanende arasında "uygulama tartışması" yaşandı. 2 yıl önce de "askerlerin siyaset üzerinde etkisi kalkmalı" uyarısı yapan Balkanende, dünkü görüşmede Erdoğan'a, "Özellikle askerin rolü ve diğer gerekli yasalarda yapılan değişikliklere sevindik. Din hürriyeti konusunda da uygulama istiyoruz" dedi. Erdoğan da uygulamadaki eksikleri tamamlamaya çalıştıklarını kaydederek, "Tam üyeler bile tamamlamış değil. Bir zihniyet değişikliği gerçekleştiriyoruz. Bu kolay değil" karşılığını verdi. Erdoğan, Balkenende'ye, "Mutlaka AB'ye girmeliyiz, bu işi siz bitirin" mesajı da verdi. Aralıkta müzakere tarihi alarak yarı final oynamak istediklerini belirten Erdoğan, "Finali daha sonra oynarız. Ama şimdi yarı finali oynamamız lazım" dedi. 


Kraliçe ile İngilizce konuştu 

Erdoğan, Hollanda gezisine ilk olarak Kraliçe Beatrix'i Huis Ten Bosch Sarayı'nda ziyaret ederek başladı. Görüşmenin sonunda bir ara Erdoğan ile Kraliçe'nin karşılıklı olarak İngilizce konuştuğu duyuldu. Kraliçe, Cumhurbaşkanı Sezer'e selam gönderirken, Erdoğan da Kraliçe'yi Türkiye'ye davet etti. 



</TEXT>
</DOC>
