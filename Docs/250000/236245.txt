<DOC>
<DOCNO> 236245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonspo11.html </URL>
<DATE> 2004/04/30/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Juventus'ta Lippi'nin yerine Prandelli yada Deschamps 
</HEADLINE>
<TEXT>

     Lütfullah Göktaş Bildiriyor 

Teknik direktör Marcello Lippi'nin dün akşam, sezon sonunda FC Juventus'taki görevini bırakacağını açıklaması, siyah-beyazlı kulüpte teknik direktör arayışlarını hızlandırdı. 
     Bugünkü manşetlerini FC Juvuntus'taki bu yeni gelişmeye ayıran İtalyan spor gazetelerine göre, Lippi'nin halefi büyük bir olasılıkla Cesare Claudio Prandelli olacak. 
     Bir diğer güçlü adaysa halen AS Monaco'yu çalıştıran Fransız teknik direktör Didier Deschamps. 
     FC Juventus'taki son gelişme Corriere dello Sport Gazetesi'nde ilk sayfadan ''Lippi Elveda Juve'' başlığıyla duyuruldu. 
     La Gazzetta dello Sport'ta, ''Juve'nin hocası Prandelli'' manşeti kullanılırken, Tuttosport'ta, ''Ciao Marcello Juve'ye Deschamps veya Prandelli'' denildi. 
     Corriere dello Sport Gazetesi'nin iç sayfasında ise haber, ''Lippi, Prandelli'ye yol açtı'' başlığıyla yer aldı. 
     Gazetelerde, FC Juventus'un, 10 güne dek yeni teknik direktörün kim olacağını açıklayabileceği belirtilirken, siyah-beyazlı kulüpte halen AC Parma'yı çalıştıran Prandelli olasılığının ağır bastığına dikkat çekildi. 
     FC Juventus Kulübü yetkililerinin Prandelli ile görüştüğünün belirtildiği La Gazzetta dello Sport'ta, ''Prandelli'nin, kendisiyle sözleşmeyi uzatmak isteyen AC Parma yetkililerinden gelecek haftaya dek izin isteyerek imza atmamış olması ilginç'' denildi. 
     Tuttosport Gazetesi'nde ise FC Juventus Kulübü yetkililerinin Didier Deschamps ile de görüştükleri kaydedilerek, ''Hem Prandelli, hem de Deschamps ile temas kuruldu. Karar 10 güne dek açıklanacak'' denildi. 
     
</TEXT>
</DOC>
