<DOC>
<DOCNO> 230303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/guncel/gun20.html </URL>
<DATE> 2004/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Asmalımescit şenlendi 
   Bodrum Türkbükü'deki Maki Otel'in sahibi İrfan Kuriş, Beyoğlu Asmalımescit'e yeni bir renk getirecek restoranı FLAMM'ı açtı. Haftanın 7 günü öğlen ve akşam hizmet verecek FLAMM, dünya mutfağının değişik lezzetlerini sunacak. Mimarlığını Bülent Güngör'ün yaptığı restoranda içki servisi, ödüllü barmen Metin Aydın'dan. Sofyalı Sokak'ta mimar Bülent Güngör tarafından yenilenen tarihi bina 19. yüzyıl sonlarından günümüze ulaşıyor. FLAMM'ın koordinatörü Alper Yüceer, "FLAMM'da Akdeniz ve dünya mutfağının en güzel örnekleri bundan sonra konuklara sunulacak" dedi. 
   
   'Çakır' için gazeteye vefat ilanı verdiler 
   Sivas'ta bir vatandaş, Kurtlar Vadisi adlı dizide Süleyman Çakır adlı karakterin ölümü üzerine, yerel gazeteye vefat ilanı verdi. Bizim Sivas gazetesinde verilen ve çeyrek sayfa yer alan ilanda, şöyle denildi "Değerli kardeşimiz Süleyman Çakır'ın vefatını derin bir üzüntüyle, perşembe gecesi tüm Türkiye ile birlikte izledik. Ülkemizde nadir bulunan böyle bir karakterin kaybından dolayı derin üzüntü içerisindeyiz. Acımız büyük. Merhuma Allah'tan rahmet, eş, dost ve yakınlarına başsağlığı dileriz. Sivaslı sevenleri adına A.A." Konya'lı altı arkadaş da, yerel gazeteye ilan vererek dizinin yönetmeni Sınav'a tepki göstererek, Süleyman Çakır karakterinin ölümü için üzüldüklerini duyurdu. 
   
   57 bin şehidin adı yazılacak 
   Çanakkale Onsekiz Mart Üniversitesi Kurucu Rektörü Prof. Dr. Ahmet Mete Tunçoku, Çanakkale Savaşı'nda şehit düşen 57 bin askerin adının şehitlikte yer alan bir duvarın üzerine yazılacağını söyledi. 
   Kültür ve Turizm Bakanlığı'nın girişimiyle Çanakkale Şehitliği'ne, 81 ili temsilen hepsinin üzerinde "Mehmet" yazan 81 mezar yapıldığını, ancak bunun tepki topladığını ifade eden Prof. Dr. Tunçoku, "Şehitliği ziyarete gelenler 'Benim dedemin adı niye yok ' diye sitem ediyor. Biz de, Çanakale Zaferi'nin 90. yıldönümünde şehit düşen 57 bin Mehmetçiğimizin adını yükseltilen duvara yazacağız" diye konuştu. 
   
   
   
   
   
</TEXT>
</DOC>
