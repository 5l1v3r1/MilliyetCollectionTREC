<DOC>
<DOCNO> 201002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/ekonomi/aeko.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'İstikrar sağlanana kadar ayrılmam...' 
</HEADLINE>
<TEXT>

   Merkez Bankası Başkanı Serdengeçti, 24 yıldır başka kurumda çalışmadığını söyleyerek, Türkiye istikrara kavuşana kadar ayrılmaya niyeti olmadığını belirtti 
      EKONOMİ SERVİSİ 
   
   Merkez Bankası Başkanı Süreyya Serdengeçti, 24 yıldır Merkez Bankası'nda görev yaptığını belirterek, "Türkiye istikrara kavuşana kadar ayrılmaya niyeti olmadığını söyledi. 
   Serdengeçti, Finans Yöneticileri Derneği'nin düzenlediği panelde "Para Politikaları ve Ekonomik Görünüm" adlı bir sunuş yaptı. 
   Serdengeçti, dünyada merkez bankalarında özerklik sağlandığı sürece istikrarın sağlandığına ilişkin bir "özerklik grafiği" olduğundan bahsederek, şunları söyledi 
   "Özerkliğin yasal olarak sağlandığı 5 Kasım 2001'deki enflasyona bir çizgi çekin ve bu tarihten önceki ve sonraki düzeyine bakın aradaki farkı göreceksiniz. En çok özerklik sağlayan bir yasa bile deyim yerindeyse 'kuzu gibi' bir Merkez Bankası başkanı elinde bir işe yaramayabilir. Türkiye'de özerkliğin olmadığı dönemde bile sert tavırlı Merkez Bankası başkanları ile daha fazla istikrar yakalandığı dönemler var. Benim için de özerklik fazla sorun olmadı. Çünkü ben 24 yıldır zaten Merkez Bankası'nda böyle yetiştim." 
   
   'Gıda fiyatlarında yanıldık' 
   Sunuşun ardından bankacıların sorularını yanıtlayan Serdengeçti, "Kasımda gıda fiyatları ne oldu da yükseldi ve kurlarla gıda fiyatları arasında bir ilişki var mı " şeklindeki bir soruyu şöyle yanıtladı 
   "Kurlarla gıda fiyatları arasında ciddi bir ilişki olduğunu sanmıyorum. Merkez Bankası'nda fiyatlar konusunda biz de tahminler yapıyoruz ama açık söyleyeyim kasımda yanılmışız. Biz gıdada daha yüksek fiyat artışı bekliyorduk." 
   Gıda, tarım, petrol ve enerji fiyatlarındaki artışın politika yapıcılar tarafından kontrol edilmediğini hatırlatan Serdengeçti, bu nedenle enflasyon için her zaman risk taşıdıklarına dikkat çekti. Serdengeçti, gıda ya da tarımda çok kötü bir yıl geçirilse, petrol fiyatları yükselse bile enflasyon üzerindeki etkisinin kısa dönemde sapma yaratabileceğini ancak orta vadeli hedefleri etkilemeyeceğini dile getirdi. 
   
   'Ekonomi artık hata kaldırmaz'    Sık sık hükümete "rehavete kapılmayın" uyarısı yapmak zorunda kaldıklarını belirten Serdengeçti, bunun sonuçları geçmişte görüldüğünü söyledi. 
   Ekonominin en ufak hatayı kaldırmayacağını, gelirler ve maliye politikalarının tavizsiz sürdürülmesi gerektiğini belirten Serdengeçti, geçen hafta yerel seçimler için yaptıkları uyarıyı tekrarladı "Yerel idare, kamu maliyesinde disiplinin yarattığı olumlu etkiyi tehlikeye atacak yaklaşımlardan kaçınmalı." 
   
   'Tüketim ithalatı korkutmasın'    İthalat içinde ara malları ithalatının başı çektiğini bunun da talebin ihracata yönelik olarak arttığının işareti olarak algılanması gerektiğini dile getiren Serdengeçti, "Bazıları, 'Tüketim malları ithalatı artar, patlar, çatlar' diyor. Ancak endişe edilecek bir durum yok" dedi. 
   "Cari denge patlar" denilmesinin yanlış olduğuna dikkat çeken Serdengeçti, bankalardaki açık pozisyon miktarının fazla olmadığını Merkez Bankası'nın kurları suni olarak değerli tutmadığını, hatırlattı. 
   
   
</TEXT>
</DOC>
