<DOC>
<DOCNO> 241515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonyas04.html </URL>
<DATE> 2004/05/20/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Nasreddin Hoca'yı canlandırması için 4 ünlü isme teklif... 
</HEADLINE>
<TEXT>

     Konya'nın Akşehir İlçesi'nde bu yıl 45'incisi düzenlenecek Uluslararası Nasreddin Hoca Şenlikleri'nde Nasreddin Hoca'yı canlandırması için Zeki Alasya, Haluk Bilginer, Şener Şen ve Levent Kırca'ya teklif götürüldü. 
     Akşehir Nasreddin Hoca ve Turizm Derneği Başkanı Ali Galip Gündoğar, 5-10 Temmuz tarihleri arasında düzenlenecek Uluslararası Nasreddin Hoca Şenlikleri için hazırlıkların sürdüğünü söyledi. 
     Bu dönemde programın akışının önemli ölçüde netlik kazandığını dile getiren Gündoğar, şenliklerde Nasreddin Noca'yı canlandıracak ünlüyü belirlemeye çalıştıklarını anlattı. 
     Uzun yıllar Erol Günaydın'ın oynadığı Nasreddin Hoca'yı, 2002 yılında Halit Akçatepe ve geçen yıl da Hasan Kaçan'ın canlandırdığını ifade eden Gündoğar, ''Bu yıl da ünlü bir isim arıyoruz. Türk tiyatrosu ve sinemasında adından söz ettirmiş Zeki Alasya, Haluk Bilginer, Şener Şen ve Levent Kırca'ya teklif götürdük. Şenliklerde kimin Nasreddin Hoca olarak göle maya çalacağı ve eşeğe ters bineceği önümüzdeki günlerde netlik kazanacak'' dedi. 
     Gündoğar, bu yıl ilk kez yabancı ülkelerin de şenliğe katılımının sağlanacağını belirterek, şunları kaydetti 
     ''Kültür ve Turizm Bakanlığı ile Konya Büyükşehir Belediye Başkanlığı şenliklere büyük destek veriyor. Şenliklerde Gazi Üniversitesi ile Kırgızistan, Özbekistan ve Bulgaristan'daki üniversitelerin Nasreddin Hoca hakkında araştırma yapan öğretim üyelerinin katılarak düzenlenen panelde konuşacak. En önemlisi de bu yıl geçen yıllardan farklı olarak Gürcistan, Macaristan'dan gelecek halk oyunları ekipleri gösteri yapacak. Bu ülkelere görüşme içinde olduğumuz Fransa, İngiltere ya da İspanya'dan birinin daha katılmasını bekliyoruz.'' Her yıl şenliklerden yaklaşık bir hafta önce İstanbul'da Nasreddin Hoca Şenlikleri Davet Yürüyüşü yaptıklarını anımsatan Gündoğar, bu yıl yürüyüşün biraz daha erkene alındığını bildirdi. 
     Bu yürüyüşü 20 Haziran Pazar günü İstiklal Caddesi'nde gerçekleştireceklerini ve 3 Temmuz'da da davetlileri taşıyacak Gülmece Treni'nin İstanbul'dan Akşehir'e hareket edeceğini belirten Gündoğar, ''Şenlikler bu yıl çok daha güzel olacak. Geçen yıl yükselttiğimiz çıtayı bu yıl daha da yukarılara taşımayı hedefliyoruz'' diye konuştu. 
     
</TEXT>
</DOC>
