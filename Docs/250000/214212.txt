<DOC>
<DOCNO> 214212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/yazar/cemal.html </URL>
<DATE> 2004/02/10/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Dananın kuyruğu 
</HEADLINE>
<TEXT>

   
   Kıbrıs, gündeme damgasını vurmaya devam ediyor. Çünkü Kıbrıs yalnız Kıbrıs değil Türkiye için Kıbrıs aynı zamanda Avrupa Birliği demek, yani demokratikleşme demek, ekonomide yapısal değişim demek. 
   Bir başka deyişle 
   Kıbrıs'ta çözüm şart 
   Türk tarafının neden olabileceği çözümsüzlük, Kıbrıs Türklüğüyle birlikte Türkiye'nin de önünü tıkayacak. 
   Tersi, Türkiye'nin önünü açacak. 
   İçeride ve dışarıda özellikle ekonomik açıdan birçok şey, Kıbrıs'ta çözümle AB'den tarih konularına endekslenmiş durumda yıl ortasını ve sonunu bekliyor. 
   Kritik bir noktadayız. 
   Kıbrıs'ta çözümle ilgili olarak Başbakan Tayyip Erdoğan beklenti çıtasını çok fazla yükseltmiş durumda. 
   Bu aynı zamanda tehlikeli bir nokta. 
   Çünkü olumlu beklentilerin bu kadar büyük olduğu yerde, hayal kırıklıkları da çok büyük olur. Her şey bir anda tersine döner. 
   Böylesi dönemlerde beklentilerle hayal kırıklıkları ters orantılıdır çünkü. Zirveden uçurumun dibine yuvarlanmak da vardır. 
   Hükümetin bu netameli noktayı göz önünde tutması hayati önem taşıyor. 
   Kıbrıs'ta sınırdayız 
   Artık burada birtakım ayak oyunlarına, kurnazlıklara çok fazla yer kalmadı. 
   Her şey siyah beyazlaştı 
   Olmak ya da olmamak yani. 
   Siyasi irade çok önemli. 
   Siyasal kararlılık ön planda. 
   Şimdi neden bu sorular 
   Hükümet yalpalıyor mu 
   Kıbrıs konusunda Davos ayağını yakından izledim. Başbakan Erdoğan, BM Genel Sekreteri Annan'la görüşmesinden sonraki açıklamalarını, basınla sohbetlerini yaparken oradaydım. 
   Her şeyi çok açık söyledi Erdoğan. Rum mutabakatı halinde referanduma evet deneceğini, boşlukların Genel Sekreter'ce doldurulacağını, takvime iyi niyetle uyulacağını, her zaman Rumların bir adım önünde olacağımızı belirtti. 
   Bir başka önemli nokta 
   Başbakan Erdoğan Ankara'dan Washington'a uçarken Milli Güvenlik Kurulu bildirisinin lafzından çok ruhuna da dikkat edilsin dedi. 
   Ayrıca, Davos'ta sözünü ettiği dört noktayı Başkan Bush'la Beyaz Saray buluşmasından sonra da yineledi. Ve bütün bunlar, hükümetin siyasal kararlılık içinde olduğunu gösteren gelişmeler olarak yorumlandı. 
   Peki, şimdi değişen nedir 
   Annan mektubu hükümeti niye şaşırttı 
   Yoksa hükümet yalpalıyor mu 
   Yeni bir oyun planı mı var 
   Merak edilen, geçerli sorular... 
   Ama şimdilik bir yana bırakalım. 
   Bugün taraflar masaya oturuyor. 
   New York'ta dananın kuyruğu kopabilir. Geri dönüşü olmayan bir yol bu 
   Hükümet tam bilincinde mi 
   Kıbrıs'ta ayağı kayan bir hükümet, yalnız kendi siyasal geleceğine değil, aynı zamanda Türkiye'nin istikrarına büyük bir darbe indirmiş olur. 
   İnşallah hükümet de bu gerçeğin farkındadır ve Kıbrıs'ta çözüme ilişkin siyasal kararlılığında herhangi bir değişiklik yoktur. 
   Dileriz, New York'ta ip kopmaz. 
   Türk tarafının gerçek hedefi çözüm olmalıdır, Rum tarafını ille de açığa düşürmek değil. 
   Haydi hayırlısı. 
   
      
   
   
</TEXT>
</DOC>
