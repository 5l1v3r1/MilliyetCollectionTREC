<DOC>
<DOCNO> 242166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sonspo13.html </URL>
<DATE> 2004/05/23/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Konyaspor, Sakıp Özberk ile prensip anlaşmasına vardı... 
</HEADLINE>
<TEXT>

     Uzun süredir görüşülen Aykut Kocaman'dan umduğunu bulamayan Konyaspor, teknik direktör Sakıp Özberk ile prensip anlaşmasına vardı. 
     Lig bitmeden teknik direktör arayışlarına başlayan yeşil- beyazlılar, uzun süredir görüştüğü Aykut Kocaman'ın fiyatta çıkan sorun nedeniyle son anda Malatyaspor ile anlaşması üzerine, listesinde bulunan diğer teknik direktörlere yöneldi. 
     İlk olarak rotayı başarılı teknik direktör Sakıp Özberk'e çeviren Konyaspor, yapılan görüşmelerde Özberk ile prensip anlaşmasına vardı. Çaykur Rizespor ile ön protokol imzaladığı belirtilen Özberk'in konuya olumlu baktığı ve yarın Konyaspor ile anlaşma imzalayacağı bildirildi. 
     Kulüp basın sözcüsü İbrahim Kaplan, şu anda Özberk ile birlikte birkaç teknik direktörle de görüşmelerinin sürdüğünü belirterek, ''Durum yarın netlik kazanacak. Özberk'e daha yakınız ancak son anda ne tür sorunlarla karşılacağımızı bilmiyoruz. Büyük ihtimalle gelecek sezon takımın başında Özberk olacak. Hafta içinde teknik direktör sorunu tamamıyla ortadan kalkacak'' dedi. 
     
</TEXT>
</DOC>
