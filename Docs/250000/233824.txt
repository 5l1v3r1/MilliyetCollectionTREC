<DOC>
<DOCNO> 233824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/soneko19.html </URL>
<DATE> 2004/04/22/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Türkiye, yüksek enflasyonlu ülkeler listesinde 9'unculuğa geriledi 
</HEADLINE>
<TEXT>

     Türkiye, yüksek enflasyonlu ülkeler arasında geçen yıl 5 basamak birden düşerek 9'uncu sıraya indi. 
     IMF'nin Dünya Ekonomik Görünümü raporuna göre Türkiye, 2002 yılında tüketici fiyatları TÜFE bazında 12 aylık ortalamalara göre artış oranında yüzde 45'le 4'üncü sırada yer alıyordu. 2003 yılında ortalama yıllık TÜFE artış oranını yaklaşık 20 puan düşürerek yüzde 25.3'e indiren Türkiye, beş ülkeyi daha geride bırakarak, 9'uncu oldu. 
     Ancak Türkiye'den daha yüksek yıllık enflasyon oranlarının, çoğu Afrika'da bulunan ve dünya kamuoyunun haritadaki yerini bile bilmediği, bazılarında gerçek anlamda piyasaların bile olmadığı, mikro ölçekli ülkelerde yaşandığı dikkati çekiyor. 2003 yılında yıllık ortalama TÜFE artış oranı Türkiye'den daha yüksek ülkelerin, yüzde 431.7 ile Zimbabwe, yüzde 98.3'le Angola, yüzde 40'la Myanmar, yüzde 32.5'le Haiti, yüzde 31.1'le Venezuella, yüzde 28.4'le Belarusya, yüzde 27.4'le Ekvador, yüzde 26.4'le Guyana olduğu belirlendi. Türkiye, 2003 yılında hızla düşürdüğü yıllık ortalama enflasyon oranında, gelişmekte olan 46 Afrika, 16 Orta ve Doğu Avrupa, 12 Orta Asya ve BDT, 26 Asya, 14 Orta Doğu, 33 Orta ve Güney Amerika ülkesini geride bıraktı. 
     
     ENFLASYONDA İLK 10 ÜLKENİN ORANLARI 

     

ÜLKE 2002 2003 Zimbabwe 140.0 431.7 Angola 108.9 98.3 Mynmar 46.9 40.0 Haiti 8.7 32.5 Venezuella 22.4 31.1 Belarusya 42.6 28.4 Ekvador 5.2 27.4 Gana 14.8 26.4 Türkiye 45.0 25.3 Surinam 15.5 23.8      
     2004 VE 2005 PROJEKSİYONLARI 

     IMF raporunda, Türkiye'nin geçen yıl yüzde 25.3'e gerileyen 12 aylık ortalamalara göre yıllık TÜFE artışının, 2004'te yüzde 12'ye, 2005'te de yüzde 10.6'ya kadar düşeceği öngörüldü. Buna göre yüksek enflasyonlu ülkeler sıralamasındaki yeri gerilemeye devam edecek Türkiye, gelecek yıl 17'nciliğe gerileyecek, 2005'te ise enflasyonda hızlı düşüş kaydetmesi beklenen bazı ülkeler dolayısıyla 13'üncü sırada yer alacak. 
     Rapora göre, geçen yıl yüzde 5.8 düzeyinde gerçekleşen gayri safi yurt içi hasıla GSYİH büyüme oranının da bu yıl ve 2005'te aynı düzeyde olmak üzere yüzde 5 çıkması bekleniyor. Geçen yıl yüzde 2.9'u düzeyinde gerçekleşen cari işlemler açığının milli gelire oranının ise bu yıl yüzde 3'e çıkacağı, gelecek yıl ise yüzde düşerek yüzde 2.4 olacağı tahmin ediliyor. 
ANKA 

     
</TEXT>
</DOC>
