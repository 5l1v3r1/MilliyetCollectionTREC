<DOC>
<DOCNO> 202332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/ekonomi/aeko.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bankacılığı çözmeden kura bağlı program kriz getirdi' 
</HEADLINE>
<TEXT>

   Dünya Bankası Türkiye raporunu hazırlayan İsmail Arslan, 2001 krizinin nedeninin bankacılık reformundan önce kura dayalı program uygulanması olduğunu söyledi 
      ANKARA Milliyet 
   
   Dünya Bankası, "Türkiye Ekonomik Raporu"nu hazırlayan İsmail Arslan, 2001 krizindeki ana nedeni adını vermeden IMF'nin 1999'daki ilk programına bağladı. 
   Arslan, raporla ilgili olarak düzenlenen seminerde yaptığı konuşmada, 2001 krizinin ana nedeninin, bankacılık sektörü reformu başlatılmadan, kura dayanan enflasyonu düşürme programının uygulanması olduğunu belirtti. Kur artışının gün gün programa bağlandığı program 2001 kriziyle birlikte yerini dalgalı kura bırakmıştı. Arslan yeni krizlerin olmaması için yapısal uyum programının sürmesi gerektiğini kaydetti. 
   
   Yüzde 5 yetmez 
   Dünya Bankası raporunda mali krizin sosyal maliyetinin yüksek olduğuna ve 1994'te kentsel nüfusun yüzde 6'sının gıda yoksulluk sınırı altında iken, 2001'de bu oranının yüzde 17'ye yükseldiğine dikkat çekildi. 
   Raporda, "Ekonominin 2003 - 2006 döneminde yüzde 5 istikrarlı bir reel büyüme hızıyla 2001 resesyonundan tamamen çıkılması beklenebilir" denilirken, Türkiye'nin demografik koşulları göz önüne alındığında AB ile yakınlaşma yönünde gerçek ilerleme kaydetmek için daha da yüksek bir büyümenin gerektiği ifade edildi. 
   Raporda ayrıca, faiz hadlerinin, krizdeki zirve düzeylerinden çok aşağıya düşmesine rağmen, çok yüksek bir risk primi içermeye devam ettiği vurgulandı. 
   
   Kamu bankaları 
   Sürdürülebilir reform senaryosu ile düşük büyüme senaryosunun kıyaslandığı raporda, ekonominin iç ve dış şoklara daha zayıf hale geleceği, istihdamın sağlanamayacağı düşük bir büyüme senaryosunun, Türkiye için sürdürülebilir olmadığı kaydedildi. 
   Kamu sektörünün finansal hizmetlerde başarılı olmadığının vurgulandığı raporda, iki büyük kamu bankası Ziraat Bankası ve Halkbank'ın özelleştirilmesini hızlandırmak için bu bankaların boyutlarının küçültülmesi öneriliyor. Raporda, her iki banka için de özelleştirme öncesinde uygulanabilir stratejiler geliştirilmesi gerektiği öneriliyor. 
   
   'Dünyada itici güç olursunuz'    Dünya Bankası Başkan Yardımcısı Shigeo Katsu, Türkiye'nin istikrarlı büyüme bandına oturma fırsatı yakaladığını söyledi. Bu fırsatın değerlendirilmesinin yapısal reformların hızlandırılması, kamu mali uyumunun sağlanması ve sosyal politikaların güçlendirilmesine bağlı olduğunu belirten Katsu, Türkiye'nin başarması halinde, yalnızca Türk halkının refahının artmayacağını, bölgenin istikrar ve büyüme motoru, model ülkesi, dünya ekonomisinin de itici gücü olacağını ifade etti. Katsu, Ülke Yardım Stratejisi çerçevesinde, üç yıl için Türkiye'ye 4.5 milyar dolarlık mali yardım sağlanacağını bildirdi. 
   
   'Popülizm lüksümüz yok' 
   Devlet Bakanı Ali Babacan da "hükümetin, popülizm yapma lüksü olmadığını" söyledi. Babacan, hükümetin, çok az partinin sahip olabileceği bir desteğe ve güvene sahip olduğunu belirterek, "Popülizm yapmak da zaten anlamsızdır" dedi. 
   Bu arada Hazine ve DPT Müsteşarlığı üst düzey yetkililerinden alınan bilgiye göre, Dünya Bankası heyetiyle yapılan toplantılarda, bankanın daha önce Türkiye'ye açtığı kredilerin hızlandırılması kararlaştırıldı. Ülke Yardım Stratejisi çerçevesinde Türkiye'ye verilecek krediler ile daha önce gerekli şartlar yerine getirilmediği için kullandırılmayan krediler konusunda herhangi bir sorun kalmadığı belirtildi. 
   
   Türkiye'nin iç ve dış riskleri    Dünya Bankası raporunda, Türkiye'nin iç riskleri, kamu borcunun sürdürülebilirliği, mali sektördeki kırılganlığın sürmesi, şirketlerin yeniden yapılandırılması, emek piyasasında potansiyel katılık olarak sıralandı. 
   Dünya Bankası Başkan Yardımcısı Shigeo Katsu, dış risklerin yeterli doğrudan yabancı sermaye çekebilme ile paralel olduğunu vurguladı. 
   Katsu, dalgalı kurun sürdürülmesinin, dış şoklara dayanma açısından önemli olduğunu belirtirken, AB'ye giriş çabalarının, stratejik bir dış çapa olduğunu ifade etti. 
   DPT Müsteşarı Ahmet Tıktık da orta vadedeki risk alanlarını, kamu mali disiplininin sürdürülmemesi, yapısal alandaki reform çabalarının azalması, dış dengeyi bozucu gelişmeler olması ve AB üyeliğinin belisiz bir sürece girmesi olarak sıraladı. 
   
   İstanbul Yaklaşımı kredisi iptal    Dünya Bankası, zor durumdaki şirketlerin borçlarını yeniden yapılandıran İstanbul Yaklaşımı'na vereceği 500 milyon dolarlık krediden vazgeçti. Dünya Bankası'nın iptal gerekçesi ise bankaların krediyi kendi borçları için kullanmak istemesi. Yaklaşık bir yıldır müzakereleri süren kredi, yeni anlaşmada yer almadı. Bankalar Birliği'nin de talebin düşük kaldığı gerekçesiyle krediye ihtiyaç duymadıklarını ilettiği öğrenildi. 
   
   
</TEXT>
</DOC>
