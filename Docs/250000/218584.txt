<DOC>
<DOCNO> 218584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sontur05.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP'ta uzlaşma arayışları... 
</HEADLINE>
<TEXT>

     DEHAP'ta, 28 Mart yerel seçimleri arefesinde, bağımsız adaylık hareketiyle su yüzüne çıkan hareketlenmenin, tabana yönelik olumsuz etkileri, uzlaşma arayışlarını beraberinde getirdi. DEHAP Genel Merkezi son bir haftada hareketli saatler yaşarken, bağımsız adaylara "adaylıktan çekilin" çağrısı yapıldı. 
     DEHAP'ta, bağımsız aday sancısı sürüyor. Feridun Çelik'in Osman Baydemir'in karşısında bağımsız adaylığını açıklaması, aday adaylık başvurusu kabul edilmeyen Ahmet Türk'ün yeğeni Ferhan Türk'ün Mardin Kızıltepe'den Cihan Sincar karşısında bağımsız aday olmasının ardından, üçüncü bağımsız haberi de geldi. DEHAP'a aday adaylık başvurusu kabul edilmeyen Ali Gök de Şanlıurfa Viranşehir'de bağımsız aday olduğunu açıkladı. 
     Bağımsız adaylara, Partinin eski Genel Başkanı Murat Bozlak ve eski Genel Başkan Yardımcıları Ahmet Türk ve Abdullah Akın gibi isimlerin destek vermesi tepkiyi farklı bir noktaya taşıdı. Bağımsız adayların yarattığı sıkıntı, partide "uzlaşma arayışlarını" başlattı. 
     
     DEHAP'TA İHRAÇ UYARISI 
     Parti Genel Merkezi, "geri çekilin" çağrılarına kulak verilmesini istedi. Genel Merkez, bağımsız adaylar Feridun Çelik, Ali Gök ve Ferhan Türk'ün yanı sıra, Ahmet Türk, Abdullah Akın gibi isimler için "ihraç" mekanizmasını uyarı olarak kullandı. DEHAP Genel Merkezi, 1 hafta içinde bağımsız adaylık açıklamalarının geri çekilmemesi halinde bu isimler ve kendilerine destek verenler için ihraç sürecinin başlatılacağını bildirdi. Murat Bozlak ise HADEP'in kapatılma sürecinde siyasi yasaklı konuma geldiği için partiye üye değil. Ancak, bu sürecin kendisi için de uyarı olarak algılanması gerektiği dile getiriliyor. 
     
     BAKIRHAN BAĞIMSIZ TÜRK'LE GÖRÜŞTÜ 
     Bu arada, bağımsız adayların açıklamalarıyla sarsılan DEHAP Genel Merkezi geçtiğimiz gün şaşırtıcı bir buluşmaya da ev sahipliği yaptı. Ahmet Türk'ün, bağımsızlar hareketine destek vermesine neden olan ve aday adaylık başvurusu DEHAP tarafından kabul edilmemesine tepki göstererek, Mardin Kızıltepe'den bağımsız adaylığını ilan eden Ferhan Türk, Tuncer Bakırhan'la görüştü. 
     Edinilen bilgiye göre, Türk, Bakırhan'a gerek aday belirleme çalışmaları gerekse de parti politikalarındaki bazı sorunlar nedeniyle bağımsız aday olduklarını belirterek, bu hareketin partiye yönelik bir "uyarı" şeklinde algılanmasını istediğini belirtti. Bakırhan ise, sorunların var olduğunu, ancak bu sorunların partililerin parti içindeki katılımları ile çözülebileceğini söyledi. 
     "Adaylığınızı geri alın" diyen Bakırhan, bunun bir çözüm yolu olmadığını, DEHAP içindeki birliğin halk önünde bu nedenle zedelendiğini dile getirdi. 
     
     BAKIRHAN İKNA ETTİ 
     Ferhan Türk, görüşmenin ardından ANKA'ya yaptığı açıklamada, bazı eksiklikleri gördükleri ve uyarı yapmak için bağımsız aday olduklarını belirtti. "Halkın istemi bu yöndeydi" diyen Türk, Genel Merkez'in sorunların giderilmesi noktasında yaptığı açıklamaların kendileri için ikna edici nitelikte olduğunu belirterek, "Partime bağlıyım. Partide bölünme yaşanmasını istemiyorum" dedi. Türk, bağımsız adaylık kararını yeniden gözden geçireceğini kaydetti. 
     
     ÇELİK ÇAĞRI BEKLİYOR 
     Bağımsız adaylığını ilan ederek dikkatleri üzerine çeken Feridun Çelik ANKA'ya yaptığı açıklamada, uyarılarının dikkate alınmasını istediklerini belirtti. Genel Merkezle henüz bir görüşme yapmadığını, Genel Merkez'in çağrısı olmaması halinde kendiliğinden gidip görüşme yapmayı düşünmediğini söyleyen Çelik, "Biz partiyi güçlendirmek için çaba harcıyoruz. Uyarılarımızın doğru algılanmasını istiyoruz. Sorunların düzeltilebileceğine inanıyorum" dedi. 
     
     KONGRA-GEL TEPKİSİ 
     Bağımsız aday sürecinde en sonunda Kongra-Gel de suskunluğunu bozdu. Kongra-Gel yaptığı açıklamada, "oyuna gelmeyin" uyarısında bulundu. Kongra-Gel Genel Başkanı Zübeyr Aydar, "Bağımsız adaylar kendi çıkarları temelinde hareket edenlerdir. Rantı ellerinden bırakmak istemeyenlerdir. Halkımız dikkatli olmalıdır" diyerek, bu şekilde ortaya çıkanları süreci baltalamakla suçladı. Aydar, bu çevreleri halktan özür dilemeye çağırarak, demokratik ve yurtsever kamuoyunun her yerde Demokratik Güçbirliği'nin adaylarını desteklemesini istedi. KONGRA-GEL'in bu kişilerin tavrını kabul etmediğini bildiren ve tüm çevreleri bu konuda uyaran Aydar, "Onların bazıları, bazı kişilere dayandıklarını söyleyebilirler. Biz bu konuda KONGRA-GEL yönetimi olarak açık ve net belirtiyoruz, bunlar bizim adaylarımız değil. Bizimle hiçbir ilişkileri yok" açıklamasında bulundu. Aydar, bu çevrelere gereken cevabı seçimlerde halkın vereceğini belirterek, halkı demokratik tepkisini ortaya koymaya çağırdı. 
     
</TEXT>
</DOC>
