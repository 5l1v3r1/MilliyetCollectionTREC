<DOC>
<DOCNO> 246870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonsiy17.html </URL>
<DATE> 2004/06/10/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Başbakanlık Müsteşarı Dinçer Türkiye tam bir yönetmelikler cehennemi 
</HEADLINE>
<TEXT>

     Başbakanlık Müsteşarı Ömer Dinçer, Türkiye'de, sürekli yönetmelikler yayınlandığını, kaç bin yönetmelik olduğuna dair kimsenin fikri olmadığını ifade ederek, ''Türkiye, tam bir yönetmelikler cehennemi'' dedi. 
     Müsteşar Dinçer, Başbakanlık Yeni Bina'da, Başbakanlık muhabirleri ile kahvaltılı sohbet toplantısında biraraya geldi. 
     Toplantıda, bürokrasinin ağır iş yüküne dikkati çeken Dinçer, bu yükü hafifletmek için çalışmalar yürüttüklerini söyledi. 
     2004 yılında 40 bin kadro verildiğini ve bu kadroların kullanılması durumunda, bunun da 40 bin imza anlamına geldiğini belirten Dinçer, ''Bir belediye, sekreter alacağı zaman bile bana soruyordu. Bana sorulmaması lazım'' dedi. 
     Dinçer, kamudaki iş yükünün azaltılması ve bir çok atamada Başbakanlık'tan izin alınmasını kaldıran konularla ilgili olarak iki ayrı genelge yayınladıklarını anımsatarak, üst kurullar, istisnai kadrolar ve araştırma görevlileri ile ilgili alanlar dışındaki imza yetkilerini devrettiğini söyledi. 
     Ömer Dinçer, göreve geldikten sonra tüm bakanlıkların müsteşar, müsteşar yardımcıları ve genel müdürleri ile toplantılar yaptığını ve bu toplantılarda, kamu yönetiminin yeniden yapılandırılması konusunda bilgiler verdiğini kaydetti. 
     Başbakanlık'taki İdareyi Geliştirme Başkanlığı'nın daha önceden sürgün yeri olarak kullanıldığını, burayı aktif hale getireceklerini ifade eden Dinçer, kamu yönetimi konusunda bilgili bürokratlardan ve öğretim üyelerinden 3'er kişilik gruplar oluşturduklarını bildirdi. 
     
     SIKINTILI 3 ALAN 
     Dinçer, yapılan çalışmalar sonucunda en çok sıkıntı çekilen 3 alanın belirlendiğini kaydederek, bu alanların, hastanelerde sağlık hizmetlerinin sunum süreci ve formaliteleri, tapu kadastro ile ilgili sunum süreci ve işyerlerinin ruhsatlandırılması olduğunu söyledi. Dinçer, tapu kadastrodaki ağır bürokratik işlemlerin nasıl azaltılabileceği konusunda çalışmalar yürüttüklerini belirtti. 
     İşyeri ruhsatı alabilmek için 40-50 sayfalık evrak, 120'ye yakın imza gerektiğini anlatan Dinçer, bu durumun, insanlara ''zulüm'' geldiğini ve bunu gidermeye çalıştıklarını kaydetti. 
     Dinçer, şöyle konuştu 
     ''Türkiye, tam bir yönetmelikler cehennemi. Sürekli yönetmelikler yayınlanmış, Türkiye'de kaç bin yönetmelik olduğuna dair hiç kimsenin fikri yok. Bir yönetmelik yayınlanıyor, ardından o yönetmeliği değiştiren başka bir yönetmelik ve o yönetmeliği de değiştiren başka bir yönetmelik yayınlanıyor. Yapacağımız çalışmalarla, bu durumu düzelteceğiz ve çok rahatlayacağız. 
     Bürokraside yöneticiler, risk almamak ve yapacağı işi çok sağlama bağlamak istiyor. Ama girişimci bir tavır almak gerekiyor. Risk almadan başarılı bir yönetim oluşturulması zor görünüyor. 1 yıla kalmadan bu değişiklikleri yapma şansına sahibiz. Herkes sorunu biliyor, herkes çözüm hakkında fikre sahip, ama insanlar, ben değişmeyeyim, sen değiş diyor. Ancak değişime kendimizden başlamamız lazım.'' Başbakanlık Müsteşarı Dinçer, hükümetin çok iyi çalıştığını belirterek, Bakanlar Kurulu'nun, 2003'te yaklaşık 2 bin adet kararname ve kanun taslağına imza attığını söyledi. Bu kararname ve kanun taslaklarının kaç tanesinin stratejik, kaç tanesinin de rutin olduğunu belirlemeye çalıştıklarını ifade eden Dinçer, yapacakları çalışmadan sonra Bakanlar Kurulu'nun iş yükünün azaltılacağını kaydetti. 
     Dinçer, kamudaki ücret ve maaş sisteminin adil olmadığını da ifade ederek, bu konularla ilgili çalışmalar yaptıklarını ve bu çalışmalarda modern yönetimin öngördüğü prensiplere uyduklarını bildirdi. 
     
</TEXT>
</DOC>
