<DOC>
<DOCNO> 211921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/soneko06.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Köhler "2003'teki performans dolayısı ile Erdoğan'ı tebrik ettim" 
</HEADLINE>
<TEXT>

     Uluslararası Para Fonu IMF Başkanı Horst Köhler, Türkiye'nin 2003 yılında güçlü büyüme, düşük enflasyon ve düşük faiz oranlarıyla birlikte göstermiş olduğu başarılı ekonomik performans dolayısıyla Başbakan Recep Tayyip Erdoğan'ı tebrik ettiğini söyledi. 
     ''Başbakan Erdoğan'ın çok iyi bir lider olduğunu'' belirterek, bunun karşılığının Türk halkının göreceğini kaydeden Köhler, ''Başbakan ile çok iyi bir görüşme yaptık. Birçok konuyu ele aldık. 2003 yılında gösterilen iyi ekonomik performans dolayısıyla Başbakan'ı tebrik ediyorum. Güçlü büyüme, düşük enflasyon ve düşük faiz oranları sağlandı. Bu da Türkiye'nin ekonomi ekibinin başarılı çalışmasının ürünü'' dedi. 
     Köhler, 7. gözden geçirme için bayramdan sonra IMF heyetinin Türkiye'ye dönüp dönmeyeceği yönündeki bir soruya karşılık, ''Türkiye'ye mümkün olduğu kadar çabuk gitmek üzere hazırlıklıyız. Ancak öyle görünüyor ki, hükümetin ne yapacağına karar vermesi gerekiyor. Bundan sonra IMF ekibi, Türkiye'ye giderek yapıcı ve verimli görüşmelerde bulunabilir'' diye konuştu. 
     Bir gazetecinin ''7. gözden geçirme yerel seçimlerden sonra mı olmalı'' yönündeki sorusu üzerine Köhler, ''Bunun seçimden önce ya da sonra olacağını söylemek için erken. Ancak biz seçimlerden önce görmek istiyoruz. Ancak bu görüşmelere bağlı'' dedi. 
     Erdoğan ile yaklaşık bir saat 15 dakika süren görüşmenin ardından gazetecilere konuşan Köhler, ''Türkiye'nin başarılı programına ve politikalarına devam etmesini beklediklerini'' belirterek, bunun Türk halk için daha fazla iş ve düşük enflasyon anlamına geleceğini kaydetti. Köhler, ''Başbakan Erdoğan, mali disiplin politikasına devam etme yönündeki politikasında kararlılığını gösterdi. Aynı zamanda bu kararlılığı faiz oranları ve enflasyonun düşürülmesinde de gördük'' ifadesini kullandı. 
     IMF Başkanı Köhler, Erdoğan ile bankacılık sektöründeki politikaları ele aldıklarını belirterek, özellikle batık krediler nedeniyle bankaların yeniden yapılanmasında biraz gecikme olduğunu kaydetti. Ancak Köhler, Başbakan Erdoğan'ın bunun farkında olduğunu ve Türk ekonomi ekibinin bu konu üzerinde çalışacağının anlaşıldığını kaydetti. 
     Köhler, Türkiye'nin IMF programının tamamlanmasından sonra programın uzatılıp uzatılmayacağı yolundaki bir soru üzerine, bu konuda görüşme yapmaya gerek olmadığını kaydetti. 
     Şu anda 7. gözden geçirme sürecinin içinde bulunulduğunu belirten Köhler, Türkiye'nin atması gereken bazı adımlara işaret etti. Erdoğan ile görüşmesinden cesaret aldığını ifade eden Köhler, Türkiye'nin yerine getirmesi gereken şartların neler olduğunu sorusuna yanıt vermekten kaçınırken, Türk hükümetinin daima çalışmayı sürdürdüğünü ve IMF heyetini beklemesine gerek olmadığını söyledi. IMF ekibi Türkiye'ye geldiği zaman, bunun iyi bir sonucu olacağına işaret eden Köhler, önemli olanın, Türkiye'nin ekonomik programının uzatılmasından çok, Türkiye'de ciddi ekonomik politikalarının kök salması olduğunu kaydetti. 
     
</TEXT>
</DOC>
