<DOC>
<DOCNO> 239632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sondun27.html </URL>
<DATE> 2004/05/13/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
AB Komisyonu, YÖK yasası hakkında yorum yapmıyor 
</HEADLINE>
<TEXT>

     AB Komisyonu, TBMM'de kabul edilen YÖK Yasası konusunda yorum ve değerlendirme yapmayacağını, tavır almayacağını açıkladı. 
     AB Komisyonu'nun genişlemeden sorumlu üyesi Günter Verheugen'in sözcüsü Jean-Christophe Filori, günlük olağan basın toplantısında, bir Fransız gazetecinin, ''TBMM'nin YÖK Yasası'nı kabul etmesinin Kopenhag kriterleri çerçevesinde değerlendirilip değerlendirilmeyeceğini ve bu konunun hangi doğrultuda ele alınacağını'' sorması üzerine şöyle konuştu 
     ''Türkiye'de eğitim sistemini ve bazı okullardan üniversiteye giriş koşullarını düzenleyen bir yasa konusunda neden tavır almamız gerektiğini anlamıyorum. Fransa'daki özel Katolik okulların öğrencilerinin üniversitelere girme hakları konusunda da yapacak hiçbir yorumum yok. TBMM'nin kararına ilişkin de hiçbir yorumum yok.'' Filori, aynı gazetecinin, ''Bu konu Türkiye'de laik kesimi ve Silahlı Kuvvetleri endişelendiriyor'' demesi üzerine şunları söyledi 
     ''Bu sadece Türkiye içinde yapılacak bir tartışmadır. Geçen sene Fransa'da, okullarda bazı giysilerin kullanılması konusunda çok sıcak tartışmalar oldu. Komisyon o konuda da tavır almadı. Bu durumlarda tavır almak Komisyon'un işi değildir.'' 
     
</TEXT>
</DOC>
