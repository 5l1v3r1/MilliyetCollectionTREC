<DOC>
<DOCNO> 218193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/yazar/pulur.html </URL>
<DATE> 2004/02/27/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Kenan Işık'a takdimdir 
</HEADLINE>
<TEXT>

   
   OKURLARIMIZ, yakınlarımız bilir, aracılıktan hoşlanmayız... Kimi bilet bulamaz, bilet ister, kimi uçakta yer, kimi yarışmada üstü kapalı torpil, kimi bilmem neyin kampanyasına katılmış, on sekizinci kuponu kaybetmiştir... 
   Hepsinden özür dileriz, aklımıza yatarsa tek yapacağımız o işin başında bulunan durumu torpilsiz aktarmaktır. 
   Bu sefer, acaba kuralımızı bozacak mıyız, bozmayacak mıyız, ama öyle bir konu ki 
   
   BİR öğretmen çocuğuydu, devlet memuru oldu, müdürlüğe kadar yükseldi, 28 yıl hizmet 1 4 derece, 2200 ek gösterge karşılığı 228 milyon lira ikramiye 57 milyon lira nemayla emekli oldu. 
   Bundan sonra hayatını emekli aylığı, faiz, repo, ek iş bularak sürdürdü, yeter ki çocuğunu okutabilseydi. 
   
   ALLAH şahit, oğlu da okudu, fakülteyi birincilikle bitirdi. Belçika'da ve Türkiye'de mastır yaptı, şimdi Amerika'da doktora yapıyor. 
   
   AMERİKA'da çocuk okutmak kolay mı, bir yerlerden ek gelir gerek, akşamları televizyonda "Kim 500 Milyar İster" yarışmasını izliyordu, kendine güven geldi, o da bu yarışmaya girip kazanabilir, oğluna yardımcı olurdu. 
   Eğer bir yerde iş bulsaydı, buna teşebbüs etmezdi ama, iş nerede 
   Hele emekliye kim iş veriyor ki 
   
   SONUNDA yarışmaya katılmaya karar verdi. 
   Lakin onun karar vermesi yetmiyordu, katılabilmesi için verilen numaraya telefon etmesi, sorulan soruyu doğru cevaplaması gerekiyordu. 
   
   İŞTE sorun burada başlıyordu... 
   Çünkü kendisi Kıbrıs gazisiydi, işitme özürlüydü, sorulan soruyu işitemiyordu, kulakları duymuyordu. 
   İstese bir başkasına telefon ettirir, kendi adına konuşturur, soruyu cevaplatabilirdi. 
   Ama bunu da, yetişme tarzına ve hayat terbiyesine yakıştırmadı. 
   
   YARIŞMANIN sunucusu Kenan Işık'a bir faks çekti, durumunu anlattı, onu, başka bir yöntemle sınayabilirler miydi 
   Eğer kazanırsa sorun yoktu, asıl yarışmada seçenekler ekrana yazılı geldiği için işaretle, cevap verebilirdi. 
   Bizden istediği de şu... 
   "Sayın Kenan Işık, faksıma bir cevap versin..." 
   Bizden iletmesi, Sayın Kenan Işık, cevap verebilecekse, adı, adresi ve telefon numarası bizde var. 
   
      
   
</TEXT>
</DOC>
