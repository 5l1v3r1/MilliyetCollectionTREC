<DOC>
<DOCNO> 217778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sonspo39.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol basını Oliver Kahn'la dalga geçiyor... İşte haberler... 
</HEADLINE>
<TEXT>

     Avrupa Şampiyonlar Ligi'nde Real Madrid'e karşı dün evinde oynadığı maçta 1-1 berabere kalan Bayern Münih'de, hatalı gol yiyen kaleci Oliver Kahn, İspanyol basınında alay konusu oldu. 
     Kahn için, İspanyol gazetelerinden As, ''Teşekkürler yaşlı adam'', Marca ''Ay, ay, ay, ay Kahnta şarkı söylüyor anlamında ve göz yaşı dökmüyor'', El Pais ''Kahn, dev bir iyilik yapıyor'', El Mundo ''Kahn, Madrid'e kapıyı açıyor'' ve La Razon ''Kahn, Madrid'e beraberliği hediye ediyor'' başlıklarını kullandı. 
     
     PATATES ÇUVALI GİBİ DÜŞTÜ 
     Maçı canlı yayınlayan İspanyol Canal Televizyonu ise serbest vuruştan gelen topu elleri arasından kaçırarak gol yiyen Alman kaleci hakkında, ''Ay Ay Ay İnanılmaz bir şey. Kahn, dünyanın en iyi kalecisi, patates çuvalı gibi düştü'' değerlendirmesinde bulundu. 
     
     KAHN, SANTIAGO BERNABEU'YA GELEMEZ 
     Real Madrid'in Bayern Münih karşısında kötü bir oyun sergilediğini, ancak Kahn sayesinde avantajlı olarak döndüğünü yazan İspanyol gazeteleri, kaleci eldivenlerini sahada bırakarak soyunma odasına giden Kahn'ın, rövanşta Santiago Bernabeu Stadı'na gelemeyeceğini savundu. 
     El Pais gazetesi, 1-1 berabere kalan Real Madrid'in, Münih Olimpiyat Stadı'nda hala galip gelemese de tarihindeki en iyi sonucu aldığını belirtti. 
     Öte yandan, dünyanın en iyi kalecileri sıralamasında Juventuslu Buffon ve Real Madridli Casillas'ın ardından üçüncülüğe düşen Kahn'ın son günlerde ''Bir numara benim'' demesinin, yediği golün ardından hiçbir anlama taşımadığı savunuldu. 
     Medya, İspanya Milli Takımı'nın da kalesini koruyan İker Casillas'ın, kesinlikle Kahn'dan daha iyi olduğunu öne sürdü. 
     
</TEXT>
</DOC>
