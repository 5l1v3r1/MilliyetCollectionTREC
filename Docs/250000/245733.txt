<DOC>
<DOCNO> 245733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sondun09.html </URL>
<DATE> 2004/06/06/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Ebu Garib'te bir grup esir daha serbest... 
</HEADLINE>
<TEXT>

     Irak'ın başkenti Bağdat yakınlarındaki Ebu Garib cezaevinden bir grup esirin 9 otobüsle bu sabah saatlerinde serbest bırakıldığı bildirildi. 
     Görgü tanıkları, yerel saatle 08.00'de 4 otobüsün cezaevinden çıktığını aktardı. Babasının serbest bırakılmasını bekleyen Adil Rezzak, yarım saat kadar sonra 3 otobüsün daha cezaevinden çıkarak Tikrit ve Bakuba istikametine gittiğini kaydetti. 
     Bölgedeki AFP muhabiri de saat 11.00 sularında her birinde yüz kadar esir bulunan 2 otobüsün cezaevinden çıkarak, Felluce ve Ramadi kentleri yönüne hareket ettiğini aktardı. 
     Amerikan ordusu, mayıs ayında patlak veren işkence skandalının ardından Ebu Garib'te bulunan ve ''tehlikeli olmayan'' esirleri serbest bırakmak için bir program başlatmıştı. 
     
     Kerkük'te bomba patladı 

     Öte yandan, Irak'ın kuzeyindeki Kerkük kenti yakınlarında bulunan El Tuz'da bir bombanın patlaması sonucu bir polisle bir sivilin öldüğü bildirildi. 
     Polis yetkilileri, kentin ana caddesinde bir polis konvoyunun geçişi sırasında patlayan bombanın, 5'i ağır olmak üzere 9 polisin yaralanmasına yol açtığını da kaydetti. 
     Yetkililer, Kürt, Arap ve Türkmenlerin yaşadığı kentte 6 aydır bir olay meydana gelmediğini belirtiyor. 

     
</TEXT>
</DOC>
