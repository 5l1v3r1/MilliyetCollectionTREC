<DOC>
<DOCNO> 236155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sondun43.html </URL>
<DATE> 2004/04/30/ </DATE>
<TIME> 21.37 </TIME>
<AUTHOR>  </AUTHOR>
<HEADLINE>
İspanya, AB'nin Aralık ayında Türkiye'ye tarih vermesinden yana 
</HEADLINE>
<TEXT>

     İspanya Dışişleri Bakanı Miguel Angel Moratinos, AB'nin Türkiye'ye müzakerelere başlama tarihi vermesinden yana olduklarını açıkladı. 
     10 yeni ülkenin yarından itibaren AB'ye katılacak olması nedeniyle Avrupa Komisyonu'nun İspanya'daki merkezinde düzenlenen törende konuşan Moratinos, ''İspanya, AB'nin gelecek Aralık ayında alacağı kararda, Türkiye ile tam üyelik müzakerelerine başlama tarihi verilmesine taraftar'' dedi. 
     2007 yılında Romanya ve Bulgaristan'ın da AB'ye katılmalarını umut ettiğini ifade eden Moratinos, AB'nin genişlemesiyle, Avrupa'daki yapay bölünmenin sona ermiş olacağını ve kıtadaki tarihi ve coğrafik uzlaşının sağlanacağını savundu. 
     İspanyol Dışişleri Bakanı, ayrıca ''eski ve yeni Avrupa diye bir şey olmadığını'' belirterek, ''Tüm AB üyeleri, büyük Avrupa'nın inşa edilmesine yardım edecekler'' dedi. 
     Moratinos, AB'ye entegrasyon sürecindeki ''en önemli ve ümit verici'' olaylardan birinin, yarın 10 Avrupa ülkesinin daha AB'ye tam üye olmasıyla gerçekleşeceğini söyledi. 
     İspanya'da 1996-2004 yılları arasında 2 dönem hükümette bulunan Halkçı Parti'de olduğu gibi, 14 Mart seçimleri sonrasında iş başına gelen Sosyalist İşçi Partisi de Türkiye'nin AB'ye tam üyeliğini desteklemişti. 
     
</TEXT>
</DOC>
