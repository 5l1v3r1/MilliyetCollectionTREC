<DOC>
<DOCNO> 246640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sontur44.html </URL>
<DATE> 2004/06/09/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Kadıköy'de baba-oğula 100 milyar liralık gasp... 
</HEADLINE>
<TEXT>

     Kadıköy'de, sattıkları teknenin parasıyla bankadan çıkan baba-oğulun, içinde 100 milyar lira bulunan çantası gasp edildi. 
     Çiftehavuzlar Cemil Topuzlu Caddesi'ndeki HSBC Bank Çiftehavuzlar Şubesi'nde, sattıkları teknenin alıcısından aldıkları parayı çantalarına koyan turizm acentesi sahibi Sadi Çoruh ile oğlu Mehmet Ali Çoruh, şubeden dışarı çıktı. Sadi Çoruh bankanın önünde park ettikleri otomobile binerken, arkadan yaklaşan bir kişi, çantayı taşıyan Mehmet Ali Çoruh'un başına sert bir cisimle vurdu. 
     Mehmet Ali Çoruh, darbenin etkisiyle sersemleyerek yere düştü. Saldırgan, içinde 100 milyar lira olduğu belirtilen çantayı alarak arkadaşının kullandığı ve arka plakasında ''Mutluyuz'' yazan beyaz bir otomobile binerek kaçtı. 
     Sadi Çoruh ve oğlu Mehmet Ali Çoruh, olayın ardından Kadıköy İskele Polis Merkezi'nde ifade vererek, olayı anlattı. 
     Yetkililer, kaçan saldırganların yakalanmasına çalışıldığını bildirdiler. 
     
</TEXT>
</DOC>
