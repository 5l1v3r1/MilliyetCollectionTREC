<DOC>
<DOCNO> 233828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/soneko23.html </URL>
<DATE> 2004/04/22/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
ÖİB, Telekom için yatırımcıları bilgilendirme sürecine davet etti 
</HEADLINE>
<TEXT>

     Özelleştirme İdaresi Başkanlığı ÖİB , verdiği ilanlarla yatırımcıları, Türk Telekom özelleştirmesine ilişkin bilgilendirme sürecine davet etti. 
     Konuya ilişkin ilanda, Türk Telekom özelleştirmesine ilişkin olarak, Bakanlar Kurulu kararı ile şirket hisselerinin en az yüzde 51'lik bölümünün blok olarak satılması, geriye kalan hisselerin halka arz oranı ile halka arzın zamanlamasının ise blok satış sonrası belirlenmesinin kararlaştırıldığı kaydedildi. 
     İlana göre ÖİB, Türk Telekom yetkilileri ile birlikte, bilgilendirme süreci çerçevesinde ilgilileri, özelleştirme süreci, sektör ve Türk Telekom'un hukuki, operasyonel ve mali durumuna yönelik olarak bilgilendirmeyi ve potansiyel yatırımcıların özelleştirme sürecine ilişkin görüşlerini almayı hedefliyor. 
     
     BİLGİLENDİRME 15 TEMMUZ'A KADAR SÜRECEK 
     Bu bağlamda, bilgilendirme sürecine katılım için gerekli şartları yerine getiren ilgililer ile 15 Temmuz'a kadar seri toplantılar yapılması hedefleniyor. 
     Bilgilendirme sürecinin hiç bir aşamasında Telekom hisselerinin satışına yönelik teklif alınması öngörülmezken süreç, blok satış için açılacak ihale için de ön şart niteliği taşımıyor. 
     Bilgilendirme sürecine katılmak isteyen ilgililerin, 21 Mayıs 2004 tarihine kadar İdare'ye başvurmaları gerekiyor. 
     Kayıt yaptırmak isteyenlerin, kendileri hakkında bilgi içeren bir tanıtım belgesini, Telekom özelleştirmesine ilgi duyduklarına ilişkin beyan mektuplarını, bilgi ve dokümanların üçüncü kişilerle paylaşılmayacağına ilişkin taahhütnameyi ve 20 bin dolarlık ücreti yatırdıklarına ilişkin dekontu, ÖİB'ye teslim etmeleri gerekecek. 
     
</TEXT>
</DOC>
