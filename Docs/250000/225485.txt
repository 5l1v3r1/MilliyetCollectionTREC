<DOC>
<DOCNO> 225485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/soneko22.html </URL>
<DATE> 2004/03/25/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Irak işadamları heyeti, MÜSİAD'ı ziyaret etti... 
</HEADLINE>
<TEXT>

     Irak İşadamları Derneği Başkanı Thamir Şeyh, Türkiye ile her türlü ticari ilişkiyi geliştirmek için hazır olduklarını bildirdi. 
     Temaslarda bulunmak üzere Türkiye'ye gelen 14 kişilik Irak işadamları heyeti, MÜSİAD'ı ziyaret etti. 
     Heyete başkanlık eden Irak İşadamları Derneği Başkanı Şeyh, Türkiye ile Irak arasındaki ilişkileri düzeltmeyi ve işbirliği yapmayı istediklerini söyledi. 
     İki ülke arasında, tarihi ilişkiler bulunduğuna işaret eden Şeyh, ''Değişik alanlarda staratejik ortaklıklar yapmak istiyoruz'' dedi. 
     Seçkin 500 işadamının derneğin üyesi olduğunu belirten Şeyh, MÜSİAD'la bir çalışma ortaklığı imzalamayı istediklerini kaydetti. 
     Gazetecilerin sorularını da yanıtlayan Şeyh, Irak altyapısının tamamen yıkıldığını, Irak'ın yeniden imarının ise söylendiği gibi birkaç milyar dolarla yapılamayacağını belirtti. 
     Thamir Şeyh, ''Ufak paralarla ancak köy yapılabilir. Irak halkının Türk halkından büyük beklentileri var. Türkiye ile her türlü ticari ilişkileri geliştirmek için biz hazırız. Onun için buraya geldik'' diye konuştu. 
     Thamir Şeyh, Irak'ın zengin kaynakları bulunduğunu, kendi kaynaklarıyla ekonomsini kısa sürede geliştirebileceğini vurguladı. 
     Şeyh, ''Irak'a yatırım yapmanın tam zamanı. Şu anda yatırım yapmayanlar ileride Irak pazarına çok zor girerler'' dedi. 
     MÜSİAD Dış İlişkiler Komisyonu Başkan Yardımcısı Gazi Mısırlı da, Irak'tan 3. işadamı heyetinin ziyaretinin gerçekleştiğini söyledi. 
     Bu yıl 10. Uluslararası MÜSİAD Fuarı'nı gerçekleştireceklerini hatırlatan Mısırlı, fuarda özellikle arap ülkeleri ve müslüman ülkelerle işbirliği kurmak istediklerini anlattı. 
     Gazi Mısırlı, ''temennimiz, Irak'lı işadamlarının Türkiye'den büyük siparişlerle ayrılmaları'' dedi. 
     Irak heyetinde, Irak Yatırım Bank Genel Müdürü Abbas Al Bayath ve Babilon Bank Başkanı Mecid Al-Ani de yer aldı. 
     
</TEXT>
</DOC>
