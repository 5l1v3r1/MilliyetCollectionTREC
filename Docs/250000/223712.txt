<DOC>
<DOCNO> 223712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sondun45.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da kurtarılan Türk işçiler Türkiye'ye uğurlandı 
</HEADLINE>
<TEXT>

     Afganistan'da kaçırıldıktan sonra geçen hafta düzenlenen operasyonla kurtarılan Türk işçiler Mustafa ve Abdullah Kürklü, Türkiye'ye uğurlandı. 
     Mustafa ve Abdullah Kürklü, Türkiye'nin Kabil Büyükelçiliği'nde NATO Yüksek Sivil Temsilcisi Hikmet Çetin, Büyükelçi Bülent Tulun ve diğer elçilik görevlileriyle vedalaştı. Hikmet Çetin, işçilere, ''28 Mart seçimlerine de yetişiyorsunuz. Oyunuzu kullanın'' dedi. 
     Başkent Kabil'in Hakkı Cabbar ilçesinin Melenk köyünde su sondaj çalışmaları yaptıkları sırada 5 Taliban üyesi tarafından kaçırılarak, 98 gün bir mağarada tutulduktan sonra operasyonla kurtarılan Mustafa ve Abdullah Kürklü, Kabil Havaalanı'ndan, büyükelçilik yetkilileri ve bazı Türk işadamları tarafından uğurlandı. 
     Mustafa ve Abdullah Kürklü, geçen cuma günü Afganistan İçişleri Bakanlığı'na bağlı Terörle Mücadele Şube Müdürlüğü ekiplerince Logar ilinin dağlık bölgesinde düzenlenen operasyonla kurtarılmıştı. 
     
</TEXT>
</DOC>
