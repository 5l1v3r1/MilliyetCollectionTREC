<DOC>
<DOCNO> 235865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/soneko12.html </URL>
<DATE> 2004/04/29/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Avrupa Ekonomi Zirvesi'nde "ümitler ve kaygılar" ele alındı 
</HEADLINE>
<TEXT>

     Polonya'nın başkenti Varşova'da dün başlayan Avrupa Ekonomi Zirvesi'nde, genişlemenin getireceği ''ümitler ve kaygılar'' ele alındı. 
     45 ülkeden 630 katılımcının iştirak ettiği ve AB'nin ekonomi ve genişleme alanında en önemli birleşimlerinden biri olarak kabul edilen zirvede, yeni katılımların getirisi ve götürüsü değerlendirildi. 
     Yapılan bir araştırma, AB'nin, Batı Avrupa kökenli eski üyeleriyle, Doğu Avrupa kökenli yeni üyelerinin, üyelikten bazı kaygıları olduğunu ortaya çıkardı. Yeni üyeler, fiyatların birden artacağından, piyasaların, birliğin batılı üyelerinin ucuz ürünleriyle dolacağından kaygılanırken, Batı Avrupa kökenli eski üyeler ise ucuz işgücü ve düşük büyüme oranı dezavantajları dolayısıyla, şirketlerin doğuya kayacağı endişesini taşıyorlar. 
     Ayrıca, AB'nin eski üyeleri, Doğu Avrupa kökenli ülkelerdeki işgücünün, daha iyi ücret avantajı nedeniyle batıya gideceği, dolayısıyla istihdam dengesini bozacağından kaygı duyarken, ekonomistler, bunun çok eğitimli işgücü ile sınırlı kalacağını, bu nedenle duyulacak kaygının yersiz olduğunu vurguluyorlar. 
     Bu arada, birliğin yeni katılımcılarının en büyük ülkesi Polonya'nın, reformlar konusunda yavaş davranmasının, AB'nin rekabet yapısını olumsuz etkileyebileceği de ifade ediliyor. 
     
     ŞİRKETLERİN GÖZÜYLE GENİŞLEME... 
     Unilever şirketi başkanı Antony Burgmans, AB Anayasası'nın, tam uzlaşma içinde ve demokratik olması gerektiği konusunda uyararak, bunun yatırımlar açısından da önemli olduğunu ifade etti. 
     Antony Burgmans, AB'nin genişlemesinin, Avrupa'nın yeniden yapılanmaya başlaması açısından çok önemli bir fırsat olduğunu da kaydetti. 
     Burgmans, Birliğin yeni üyesi Doğu Avrupa ülkelerinin, düşük vergi, ucuz ve eğitimli işgücü avantajlarıyla daha rekabetçi olabileceğini, bu çerçevede, AB'nin, Asya ve ABD'deki rakiplerine karşı daha da güçlenebileceğini ifade etti. 
     Burgmans, genişlemenin getirdiği kültürel zenginliğin de ayrı bir dinamizm katacağını bildirdi. 
     Antony Burgmans, yeni katılımcıların, eski katılımcıların yaptığı hataları tekrarlamamasını önerirken, özellikle de vergileri artırmamaları tavsiyesinde bulundu. 
     Ekonomistler de, AB'nin genişlemesinin, birliğin küresel etkinliğini artıracağını, birlikteki gerekli reformların hızlanacağını ve birliğin batılı ülkelerinin bu genişlemeden daha karlı çıkacağını vurguladılar. 
     Genişlemenin getireceği ümit ve kaygıları değerlendiren Portekiz Devlet Başkanı Jorge Sampaio ise ümitlerinin olmaması halinde, kaygıların altında kalacaklarını ifade etti. 
     
</TEXT>
</DOC>
