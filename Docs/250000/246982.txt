<DOC>
<DOCNO> 246982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonyas22.html </URL>
<DATE> 2004/06/10/ </DATE>
<TIME> 19.21 </TIME>
<AUTHOR>  </AUTHOR>
<HEADLINE>
Erdoğan'ın adını kullanarak vapur bekleten kişi gözaltına alındı 
</HEADLINE>
<TEXT>

     Balıkesir'in Avşa Beldesi'nde Başbakan Recep Tayyip Erdoğan'ın adını kullanarak, vapuru bekleten kişi gözaltına alındı. 
     AA muhabirinin aldığı bilgiye göre, Bahri D, Balıkesir'in Marmara İlçesi'ne bağlı Avşa Beldesi ile Erdek İlçesi arasında Devlet Deniz Yolları'nın saat 17.00'daki seferini yapan arabalı vapurun kaptanına telefon etti. 
     Bahri D'nin, kaptandan, kendisini beklemesini isteyerek, ''Tayyip Erdoğan'ın müteahhidiyim. Ben gelmeden gemi kalkmayacak'' dediği öğrenildi. 
     Vapurun yarım saat bekletilmesinden şikayetçi olan yolcular, durumu incelemelerde bulunmak üzere, seçim bölgesine gelen Balıkesir Milletvekili Turhan Çömez'e aktardılar. 
     Çömez'in, durumu Erdek İlçe Emniyet Müdürlüğü'ne bildirmesinin ardından Bahri D. gözaltına alındı. 
     Yetkililer, olayla ilgili soruşturmanın sürdürüldüğünü kaydettiler. 
     
</TEXT>
</DOC>
