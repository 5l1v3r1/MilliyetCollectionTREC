<DOC>
<DOCNO> 246857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonsiy04.html </URL>
<DATE> 2004/06/10/ </DATE>
<TIME> 01.10 </TIME>
<AUTHOR>  </AUTHOR>
<HEADLINE>
Erdoğan, G-8 liderleri ile aile fotoğrafına böyle girdi 
</HEADLINE>
<TEXT>

     ABD'de düzenlenen G-8 zirvesine Irak'ın yeni Devlet Başkanı Gazi el Yaver de katıldı. ABD Başkanı George W. Bush, Yaver'i zirveye katılan liderlere takdim ederken, ''gerçekten de 1,5 yıl önce asla özgür bir Irak'ın devlet başkanının yanında oturacağımı düşünmemiştim. Ama işte buradasınız'' dedi. 
     Geleneksel Arap giysileri içinde zirveye katılan Yaver de, ''düzgün adımlarla demokrasiye doğru ilerliyoruz. Özgür, demokratik, federal bir Irak'a, Orta Doğu'da istikrar kaynağı olan bir Irak'a sahip olmaya kararlıyız'' dedi Bush ve el Yaver'in başbaşa yaptıkları görüşmede ise Suriye ve İran konusunu ele aldıkları bildirildi. 
     ABD yönetiminden bir yetkilinin açıklamasına göre, görüşmede El Yaver, Irak yönetiminin ''Suriye'nin Irak'la sınırı konusunda sorumlu davranması ve Irak'ın Suriye tarafından dondurulmuş varlıklarını geri vermesi için herşeyi yapacağını'' söyledi. 
     
     ERDOĞAN, İSRAİL'E YÜKLENDİ 

     Başbakan Erdoğan, ''Zirvede, İsrail'in geri çekilme planı görüşülecek mi Aynı zamanda Türkiye, İsrail'i son zamanlarda bazı operasyonlar nedeniyle ağır şekilde eleştirdi. Bu iki ülke arasındaki ilişkileri ne derece etkiler '' sorusunu yanıtlarken, şunları söyledi 
     ''Ben daha önce de dile getirmiştim, bizim buradaki hedefimiz İsrail değildir. Bizim İsrail ile olan ilişkilerimiz gerçekten iyidir ve böyle de devam edecektir. Ama bir tarafta da Gazze'yi boşaltacağınızı söylüyorsunuz, barış isteyenler bombalar da gönderiyor. Burada samimiyet göremiyoruz. Burada aynı zamanda herhangi bir sataşması olmayan Suriye'ye de bombalar gönderildi. Bunu samimiyet olarak göremiyoruz. Barış temin edilecekse ve aynı zamanda tüm bombaları bölgeden uzaklaştırmak istiyorsak, helikopterler o zaman insanları öldürmeyecek. Bunun gerekli olduğuna inanıyoruz, konuda samimiyiz. Her şey barış içinde olmalı, Türkiye üzerine düşeni yapacaktır, yapmamız gereken birçok şey olduğunu biliyoruz.'' Türkiye'deki Yahudi vatandaşların, Türkiye'nin tutumunu iyi bildiğini ve Türkiye'deki yaşam koşullarının oldukça iyi olduğunu anlatan Erdoğan, ''Umuyoruz ki Ortadoğu'da da her şey bu şekilde gelişsin'' dedi. 
     
     EMİNE HANIM BAYAN BUSH İLE GÖRÜŞTÜ 

     Başbakan Recep Tayyip Erdoğan'in eşi Emine Erdoğan, ABD Başkanı George W. Bush'un eşi Laura Bush ile 15 dakika süren ikili bir görüşme yaptı. 
     Emine Erdoğan, ABD'nin Georgia eyaletindeki Sea Island bölgesinde düzenlenen G-8 zirvesi çerçevesinde Laura Bush'un düzenlediği öğle yemeğine de katıldı. 
     Bu yemeğe, G-8 zirvesine katılan liderlerin eşlerinin yanı sıra, 11 Afganlı kadına burs sağlayan bir Amerikalı kadın ve ABD'de eğitim gören bir bayan öğrencinin de katıldığı belirtildi. 
     Bayan Erdoğan'a, Laura Bush ile görüşmesinde ve yemekte, kızı Esra Erdoğan'ın tercümanlık yaptığı kaydedildi. 
     Öğle yemeğinde, dünyada kadınlara karşı ayrımcılık hakkında konuşulduğu ve her ülkenin temsilcilerinin, kendi ülkelerindeki kadın çalışmalarıyla ilgili bilgi verdiği belirtildi. 
     Emine Erdoğan'ın da, "Haydi Kızlar Okula" kampanyası konusunda bilgi verdiği öğrenildi. 
     
</TEXT>
</DOC>
