<DOC>
<DOCNO> 227422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/guncel/gun11.html </URL>
<DATE> 2004/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşkale halkından kaymakama destek 
</HEADLINE>
<TEXT>

   DHA 
   
   Erzurum'un Aşkale ilçesinde, AKP'lilerle ters düşerek görevinden istifa edeceğini söyleyen Kaymakam Mustafa Özsoy için halk, Hükümet Konağı önünde eylem yaptı. AKP İlçe Başkanı Enver Başaran'ın, bir vatandaş için yeşil kart isteği Özsoy tarafından reddedilmişti. Özsoy, kendisine hakaret ettiğini ileri sürdüğü Başaran için, "Bunlar kendilerini Bolu Beyi zannediyor. Eğer onlar Bolu Beyi ise ben de Köroğlu'yum" demişti. İzin alıp ilçeden ayrılan Özsoy, 25 Mart'taki depremin ardından döndü. İstifa haberleri üzerine dün Hükümet Konağı önünde toplanan vatandaşlar, "Kaymakamımızı isteriz" sloganı attı. Özsoy, göstericilerin dağılmalarını sağladı. Erzurum Valisi Mustafa Malay, olayın yargıya intikal ettiğini belirterek, "Kaymakam dürüst ve başarılı bir arkadaş. Valiliğe gelen bir dilekçe yok. TOBB'a Müşavir olarak girecekmiş. Bu olayı şova dönüştürdü" dedi. 
   
   
   
   
</TEXT>
</DOC>
