<DOC>
<DOCNO> 227342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sontur14.html </URL>
<DATE> 2004/03/31/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
4 çocuk annesi kadın sığınma evine başvurdu Töreden kaçıyorum 
</HEADLINE>
<TEXT>

     Gaziantep'te, Valilik halk gününe katılan Emine Özcan isimli kadın, zor durumda olduğunu ve töre cinayetine kurban gitmek istemediğini belirterek, kadın sığınma evine yerleşme talebinde bulundu. 
     Halk gününe, kucağında 4 aylık çocuğu Hasan'la birlikte yardım istemeye gelen Emine Özcan 33 , eşinin kendisini terk ettiğini, bu yüzden zor durumda olduğunu belirterek Vali Yardımcısı Müfit Yavuz'a kadın sığınma evine yerleşmek istediğini söyledi. 
     Birlikte yaşadığı eşinin psikolojik sorunlarının olduğunu bu yüzden de kendisini terk ettiğini belirten Özcan ''Kira borcum birikti. Ev sahibi parasını istiyor. Para yardımı istiyorum. 2 ay önce kadın sığınma evine yerleşmek için müracaat etmiştim, buraya yerleşmek için sizden yardım istiyorum'' diye konuştu. 
     Vali Yardımcısı Yavuz, Özcan'ın kadın sığınma evine yerleşmesi ve para yardımı yapılması için ilgili birimlere talimat verdi. 
     
     ''TÖREDEN KAÇIYORUM...'' 

     Valilik toplantı salonundan ayrılırken gazetecilerin sorularını yanıtlayan Özcan'ın, kadın sığınma evine yerleşmek istemesinin nedeninin, töre cinayetinden kaçmak olduğu ortaya çıktı. 
     Batmanlı olduğunu, 15 yaşında, ilk eşi Mahmut Özdeniz ile kaçarak evlendiğini ve 3 çocuğu olduğunu, ancak eşiyle anlaşamadığı için ayrıldığını belirten Özcan, şunları anlattı 
     ''İlk eşimden olan 2 erkek ve bir kız çocuğum, şimdi çocuk yuvasında. Ancak çocuklarımı, eşim izin vermediği için görmeme izin vermiyorlar. İlk eşimle kaçarak evlendiğim için ailemle de görüşmüyorum. Çünkü töreye karşı geldiğim için beni arıyorlar ve buldukları zaman öldürecekler. Bu yüzden sık sık yer değiştiriyorum. İlk eşimden 2 yıl önce ayrıldık. Daha sonra ikinci eşim Memik Savrun'la birlikte yaşamaya başladık. Bir oğlumuz oldu. 
     Ancak onun da psikolojik sorunları vardı ve beni 1 yıl önce terk etti. Yardım edecek kimsem yok. Ailemin beni öldürmesinden korkuyorum. Hiçbir gelirim yok. Yardıma ihtiyacım var.'' 
     
</TEXT>
</DOC>
