<DOC>
<DOCNO> 249260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sonsiy14.html </URL>
<DATE> 2004/06/19/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Erdoğan Sorun AB'ye girmek değil, yaşam standardını yükseltmektir 
</HEADLINE>
<TEXT>

     Başbakan Recep Tayyip Erdoğan, ''Şunu bütün samimiyetimle söyleyeyim ki, sorun Türkiye'nin AB'ye girmesi sorunu değil. Asıl sorun, insanımızın yaşam standardını yükseltme sorunudur'' dedi. 
     Başbakan Recep Tayyip Erdoğan, Borçelik'in, ''Sürekli Sıcak Daldırma Galvaniz Hattı'' ve ''2. Tersinir Hadde Yatırımı''nın açılış töreninde, Türkiye'nin artık zor, sıkıntılı günleri geride bıraktığını, bozulan dengelerin yerli yerine oturduğunu, artık güven ortamının ve istikrarın ekonomiye olumlu katkılar sağladığını, ülkenin iç ve dış yatırımcıların ilgi odağı haline geldiğini belirterek, yabancıların, kendisiyle yaptığı görüşmelerdeki ifadelerinin, bunun en açık kanıtı olduğunu söyledi. 
     Siyasetin rotasının milletin beklentilerine göre çizildiğini ve itibarını yeniden kazanmaya başladığını, yapılan kamuoyu araştırmalarının, siyaset kurumunun yeniden güven kazanmaya başladığını ortaya çıkardığını ifade eden Erdoğan, geçmiş dönemde itibar kaybeden siyasetin, kendi dönemlerinde yeniden bu itibarını geri kazanmasının sevindirici olduğunu kaydetti. 
     Erdoğan, AB konusunda çok önemli adımlar atıldığını, Türkiye'nin, 41 yıllık serüveninin önemli bir dönüm noktasına geldiğine işaret ederek, şöyle devam etti 
     '' Niçin bizi bu kapıda bu kadar beklettiler denilebilir. Biz de böyle diyoruz. Tabi bu bir kararlılıktı, azimdi. Acaba, bu beklenen yolda gerekli adımlar geçmişte kararlılıkla atılmış mıydı Veya bu kapılar zorlanmış mıydı Bu kriterler yerine getirilmiş miydi Yoksa, laf olsun diye Biz de girmek istiyoruz mu denilmişti. Bunu kendileriyle görüştüğümüzde, bize verdikleri cevap şu. Son iki yılda farklı bir performans yakalandı. Özellikle, 2003-2004 yıllarında olmaz denilen başarılmaz denilen, çıkarılamaz denilen yasalarla bu adımların atılması, onları da çok etkiledi. Ve bizlere hep söyledikleri şey şu Bizleri şaşırttınız. Biz böyle bir performansı beklemiyorduk . Peki biz niçin bu kadar ısrarlıyız, niçin bu kadar kararlıyız. Şunu bütün samimiyetimle söyleyeyim ki, sorun Türkiye'nin AB'ye girmesi sorunu değil. Asıl sorun, insanımızın yaşam standardını yükseltme sorunudur. Bazen soruyorlar, özellikle de Avrupalı dostlarımız ve medyanın temsilcileri, Aralık'ta beklediğiniz olmazsa ne olur . Yani aba altından bir anlamda sopa göstermek gibi. Aralık'ta tarih verilmemesi halinde biz Kopenhag Kriterleri'nin adını değiştirir, onu Ankara Kriterleri yapar, yolumuza devam ederiz. Biz Türk milleti olarak şunu bilmemiz lazım biz, dik dururuz, ama dikleşmeyiz. Bundan asla taviz vermeyeceğiz.'' 
     
     ''SEVGİLİ VATANDAŞLARIM, BAKIN ÜLKE EKONOMİSİYLE OYNANIYOR" 

     Başbakan Recep Tayyip Erdoğan, özelleştirmeleri engelleyenleri eleştirerek, ''Sevgili vatandaşlarım, bakın ülke ekonomisiyle oynanıyor. Birileri, köşelerinden bir şeyler yazıyor. Bir şey bildiğinden değil, hayatında iki koyun gütmemiş olanlar, bu konuda bir şeyler yazıp, çiziyor veya söylüyor'' dedi. 
     Başbakan Erdoğan, Borçelik'in, ''Sürekli Sıcak daldırma Galvaniz Daldırma Hattı ve ''2. Tersinir Hadde Yatırımı''nın açılış töreninde, Türkiye'nin önemli ekonomik potansiyelinin bulunduğunu, bu kaynakların yıllarca ''har vurup harman savrulduğunu'', ülkenin bugün faiz yükünün altında inim inim inletilmesinin sebebinin geçmiş yönetimler olduğunu söyledi. 
     Erdoğan, şu anda bu yükün altından kalkmanın kavgasının verildiğini, zaten bu başarıldığı andan itibaren Türkiye'nin sorunlarının büyük ölçüde hallolacağını kaydetti. 
     2003 yılında Türkiye'nin ödediği faizin 40 milyar dolar olduğunu, bunun geçmiş yönetimlerin ortaya çıkardığı bir eser olduğunu ifade eden Erdoğan, onların faturasını iktidarlarının ödediğini, eğer hortumlar kesilmemiş olsaydı, bu faturanın 50 milyar dolara çıkmış olabileceğini bildirdi. 
     Türkiye'nin büyüme hızında, dünyayı şaşırtacak bir oranın yakalandığını, AB'deki büyüme hızı ortalama yüzde 3 iken, Türkiye'de ise 2002'de yüzde 7.8, geçen yıl yüzde 5.9, bu yıl ise hedefin yüzde 5 olduğunu belirten Erdoğan, enflasyon canavarının büyük ölçüde dizginlendiğini, bu yıl hedefin yüzde 12 olduğunu ve mevcut parametrelerin hedefin yakalanacağını gösterdiğini, hatta tek rakama bile düşürebileceğini söyledi. 
     Erdoğan, Türkiye ekonomisinin, bütün sektörleriyle birlikte şaha kalktığını, ihracatta hedefin aşıldığını, ithalattaki bir miktar sıkıntının farkında olduklarını ve bunu kontrol altında tuttuklarını ifade ederek, şöyle konuştu 
     ''Türkiye'de, asıl sıkıntı ne biliyor musunuz Bürokratik oligarşi. Asıl sıkıntı bu. Biz yürütme olarak bir şeyler yapmak istiyoruz. Zannediyor musunuz özel sektörün rahatlığı bizde var İnanın, o rahatlık, o huzur bizde yok. Biz yürütmeyi tüccar siyaset mantığıyla yapacağız demiştik. Bugün de aynı şeyi düşünüyoruz. Fakat, gel gör ki, hala sistemdeki tıkanıklıkları gidermenin gayreti içindeyiz. Özelleştirme hep konuşuluyor değil mi Ne yapıldı, ne edildi. Kardeşim, ne yapılsın işte, yapılan yapılıyor. Ama, yapıldıktan sonra ne olduğunu da görüyorsunuz. Yani burası otoriter bir rejim değil ki. Demokratik rejim. Demokratik rejim içinde sizi yeri geliyor durduruyor. Yeri geliyor yoluna devam diyor. Bütün bunlarla birlikte bu mücadeleyi sürdürüp, netice almaya çalışıyoruz. Bunlar, ülkenin gerçekleri. İşte Tüpraş olayında yaşadıklarımızı görüyorsunuz. Ve ben buradan sesleniyorum. Telekom 20-25 milyar dolar yaptığı zaman, Türkiye'nin borcu 26 milyar dolardı. O gün bir kişi çıktı ortaya ve Telekom'un satışı durduruldu. Acaba, şimdi Telekom'u kime satsanız ne olur. Soruyorum, Allah aşkına. Buna engel olanlar, mani olanlar bu ülkede suçlu değil... Onlar, bu kadar rakamı kaybetmek suretiyle düşen Telekom'un bedelini kime, nasıl ödettiler, nasıl ödetiyorlar. Bunun hesabını veren yok veya bunun hesabını soran yok. Ve o bey bey gelecek, dolaşacak, ama Telekom ile ilgili bu işin ihalesini yapan veya o zamanın özelleştirmesinde olan veya bugünün özelleştirmesinde olanlar da yargılanacak. Olacak iş değil.'' 
     
     ''ÜLKE EKONOMİSİYLE OYNANIYOR'' 

     Erdoğan, aynı şeyin şimdi de söz konusu olduğuna işaret ederek, şunları kaydetti 
     ''Bakınız, Tüpraş'la ilgili 600 milyon dolar, 900 milyon dolar vermem diyenlerle görüştüm. 1.3 milyar dolar -ki temerrüdüyle beraber 1.5'i buluyor- Böyle bir rakamı yakalamışsın. Keş para olarak, bu para sana ödenecek. Her şey hazır. Fakat, durduruluyor. Sevgili vatandaşlarım, bakın ülke ekonomisiyle oynanıyor. Birileri, köşelerinden bir şeyler yazıyor. Bir şey bildiğinden değil, hayatında iki koyun gütmemiş olanlar, bu konuda bir şeyler yazıp, çiziyor veya söylüyor. Ne kadar dertlisi bu ülkenin bunlar. Ne yaptın, ne kattın bu ülkenin ekonomisine acaba. Sıkıntı burada.'' Devletin artık işsize iş kapısı değil, düzenleyici olacağını belirten Erdoğan, müteşebbisin önündeki engelleri ortadan kaldırmanın gayreti içinde olacaklarını vurguladı. 
     Erdoğan, özel sektörün en büyük çelik üreticilerden biri olan Borçelik'in tevsi yatırımını hizmete açmaktan onur duyduğunu dile getirerek, bunun Arcelor ile birlikte yapılmasının doğrudan yabancı sermaye yatırımları açısından da önemli olduğunu belirtti. 
     Bugün gerek ekonomide gerek yönetimde verilen sözlerin yavaş yavaş yerine geldiğini, bu kalkınma seferberliğinde Borusan gibi başarılı kuruluşların payının büyük olduğunu anlatan Erdoğan, Türk girişimcisinin, sadece yurtiçi değil yurtdışında da önemli yatırımlara imza attığını, bunun Türk girişimcisinin sinerjisini gösterdiğini söyledi. 
     
     ''TÜRKİYE BİR ŞANTİYE HALİNE DÖNÜŞTÜ'' 

     Erdoğan, Türkiye'nin bir şantiye haline dönüştüğünü, sadece ithalat ve ihracatta değil, reel yatırımlar ve özellikle turizmde de önemli mesafeler katedildiğine dikkati çekerek, şöyle konuştu 
     ''Geçen yılın ilk 5 ayındaki turist sayısıyla, bu yılın aynı dönemindeki turist sayısı kıyaslandığında, yüzde 50 artış sağlanmıştır. Yıl sonu itibariyle, rezervasyonlara bakıldığında, Türkiye bu yıl sonu itibariyle 20 milyon turiste ev sahipliği yapacaktır. Ayrıca, 1-2 ay içinde yeni yatırımlar yapılıyor. Hazırlıklar bitti ve bu yatırımlarla birlikte, en geç 2 yıl içinde Türkiye asgari 100 bin yatak kapasitesine daha kavuşacaktır. Bunların yatırım yerleri belirlendi ve şeffaf bir ihaleyle bunlar da yapılacak.'' Törende, Borçelik Yönetim Kurulu Başkanı Ahmet Kocabıyık, Başbakan Erdoğan'a bir plaket verdi. Bu arada, tören öncesi şef Gürer Aykal yönetimindeki Borusan İstanbul Filarmoni Orkestrası, konuklara mini bir konser verdi. 
     Törene, Maliye Bakanı Kemal Unakıtan, Sanayi ve Ticaret Bakanı Ali Coşkun, Enerji ve Tabii Kaynaklar Bakanı Hilmi Güler ve Ulaştırma Bakanı Binali Yıldırım ile İstanbul Valisi Muammer Güler de katıldı. 
     
</TEXT>
</DOC>
