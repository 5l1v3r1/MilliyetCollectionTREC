<DOC>
<DOCNO> 249402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sondun15.html </URL>
<DATE> 2004/06/20/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Observer İngiltere'de istihbarat birimleri yeni güvenlik alarmı verdi 
</HEADLINE>
<TEXT>

     İngiltere'de yayımlanan Observer gazetesi, istihbarat birimlerinin yeni bir güvenlik alarmı verdiğini yazdı. 
     Gazete, bugün yayımladığı haberde, yeni alarm çerçevesinde parlamentonun güvenlik çemberine alınmasının ve çevresindeki bütün yolların trafiğe kapatılmasının planlandığını belirtti. 
     Avam Kamarası'nın genel kurul salonunun bombaya dayanıklı camlarla kaplanmasının düşünüldüğünü yazan gazete, ''Bu yasaklar her geçen gün biraz daha genişleyebilir. Parlamento çevresindeki yolların trafiğe kapatılması uygulaması, Trafalgar meydanına ve MI5 binasının bulunduğu Milbank'ı da içine alacak şekilde genişleyebilir'' diye yazdı. 
     Bu önlemlerin, dikkatleri çekeceği ve turistik yerleri güvensiz gösterebileceği için hemen uygulanmadığını belirten gazete, ''Kentin çelik duvarlarla örüldüğü hissinin yaratılmaması için çaba sarfedildiğini'' bildirdi. 
     Bu konudaki nihai raporun sonbaharda hükümete sunulacağını belirten Observer, parlamento ve diğer önemli binaların çevresindeki yolların trafiğe kapatılmasından sonra, buralardan geçecek yayaların üzerlerinin aranmasını göze almalarının gerekebileceğini yazdı. 
     İngiltere Başbakanı Tony Blair'in, geçen ay parlamentoda konuşma yaptığı sırada boyalı saldırıya uğraması, terörist saldırı korkusunu artırmıştı. 
     
</TEXT>
</DOC>
