<DOC>
<DOCNO> 233392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sondun02.html </URL>
<DATE> 2004/04/21/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
BM, Kıbrıs tasarısını bugün oylayabilir... Yeni BM gücünün adı UNSIMIC 
</HEADLINE>
<TEXT>

     BM Güvenlik Konseyi'nin, üzerinde uzlaşma sağlanması halinde Kıbrıs karar tasarısını bugün oylayabileceği belirtiliyor. 
     Karar tasarısı taslağı üzerinde çalışmalarını sürdüren Güvenlik Konseyi'nin, nihai taslak üzerindeki çalışmalarını kısa sürede tamamlaması ve tasarının bugün oylamaya konulması öngörülüyor. 
     Ancak BM çevreleri, konsey üyeleri arasında taslak konusunda henüz tam bir konsensus oluşmadığını ifade ediyorlar. 
     
     UNFICYP TARİHE KARIŞIYOR 
     Tasarının kabul edilmesiyle adadaki BM barış gücü UNFICYP de tarihe karışacak. 
     BM kaynakları, Kıbrıs'taki yeni BM barış gücünün adının UNSIMIC United Nations Settlement Implamantation Mission in Cyprus olacağını belirterek, üzerinde çok konuşulan silah ambargosunun geçerli olabilmesi için, BM Şartı'nın zorunluluk esasına dayanan 7. bölümüne atıf yapıldığını kaydediyorlar. 
     Annan planının silah ambargosu bölümünü eleştiren çevrelerin iddiasının tersine, silah ambargosunun daha önce de 7. bölüme atıf yapılarak kabul edildiğini belirten BM kaynakları, plan uyarınca öngörülen silah ambargosunun sadece taraflardan birine yönelik değil, uluslararası topluluğa yönelik olduğu ve adada silah ihracat ve ithalatının yasaklanmasının amaçlandığının altını çiziyorlar. 
     Annan raporu uyarınca, silah ambargosu ve yeni BM barış gücü görev yönergesinin dışında, ''Kurucular Anlaşması''nın onayı da BM'yi bekliyor. 
     BM'nin yeni anlaşmayı onayının, referandumlardan ''evet'' çıkarsa olacağı kaydediliyor. 
     
</TEXT>
</DOC>
