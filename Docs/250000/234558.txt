<DOC>
<DOCNO> 234558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/spor/spo02.html </URL>
<DATE> 2004/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım bombaladı 
</HEADLINE>
<TEXT>

   Fenerbahçe Başkanı, "Kendi dışımızda dostumuz olmadığını son bir ayda kamuoyunda yaratılan havayla anladık. Bu yükün altından birlik ve beraberlikle kalkarız" diye konuştu 
      YUSUF KOBAL 

   
   'Kaos çabası var' 
   FENERBAHÇE Kulübü Başkanı Aziz Yıldırım, futbolda geçmişte yaşanmayan olaylarla karşı karşıya kaldıklarını ve herkesin bir kaos yaratma çabası içinde olduğunu söyledi. Yıldırım, bu olayların dışında kalarak, şampiyonluğa ulaşacaklarına inandığını belirtti, "Fenerbahçe'nin kendi dışında dostu olmadığını son 1 ayda kamuoyunda oluşan havayla anladık" diye konuştu. 
   
   'Adalet istiyoruz' 
   BİRLİK ve beraberlik içinde olmaları halinde her türlü yükün altından kalkacaklarını belirten Aziz Yıldırım, "Bu söylediklerim kamuoyuna mesaj, bazı sözler ve yazılar için cevaptır. Hepimiz Fenerbahçe'nin hakkını savunmak için çalışıyoruz. Kimseyle kavgamız ve savaşımız yok. Her şeyin kurallar, hukuk ve adalet içinde olmasını istiyoruz" ifadelerini kullandı. 
   
   Havuz için yetki 
   YILDIRIM, havuz sisteminin kurulmasını ve yürümesini sağlayan kişi olduğunu da hatırlatarak, "Ancak artık havuz sistemi Fenerbahçe için gerekli maddi imkanları sağlamıyor. Ödemeler zamanında yapılmıyor, 2-3 ay gecikiyor ve kulübe yük oluyor. Bu konuda 15 Mayıs'tan sonra genel kurul toplayarak, yetki isteyeceğim. Fenerbahçe'nin hakkını alması için çalışmalar yapacağız" dedi. 
   
   Hooijdonk'un dublörleri    Kartal'a sürpriz 
   TEKNİK Direktör Daum, Beşiktaş karşısında oyun planını yine duran toplar üzerine kurdu. Sezon başında frikikleri usta ayak van Hooijdonk'a bırakan Alman hocanın rakibi şaşırtmak amacıyla antrenmanlarda değişik isimlere serbest atış çalışmaları yaptırdığı öğrenildi. Bugünkü karşılaşmada Hollandalı yıldızın yerine sürpriz oyuncuların frikik kullanabileceği belirtildi. 
   
   Prime ışık yandı 
   DAUM, yönetimin kendisine verdiği yetkiye dayanarak, derbiyi kazanmaları halinde oyuncularına özel prim konusunda da yeşil ışık yaktı. Yönetimin her fırsatta sunduğu açık çeke rağmen maç başına prime karşı çıkan Alman hocanın Beşiktaş'ı yenmeleri halinde oyuncularına sürpriz yapmayı planladığı öğrenildi. Hazırlıklarını tamamlayan Fenerbahçe maç saatini beklemeye başladı. 
   
   55 milyon dolar borç    SARI - Lacivertli kulübün dün yapılan Divan Kurulu toplantısında sözleşmeye dayalı 55 milyon dolar, şahıs ve firmalara da 20 trilyon lira borç bulunduğu açıklandı. Bu yıl içinde 46 milyon dolar ödeme yapılacağı da belirtildi. Bu arada üye giriş aidatlarının yıl sonuna kadar 5 milyar lira olması oy çokluğuyla kabul edildi. 
   
   Muhteşem uğurlama    FENERBAHÇELİ taraftarlar bugün Samandıra Tesisleri'nde toplanıp, takımı şarkılı, türkülü, maytaplı, pankartlı bir şekilde uğurlayacak. Sarı - Lacivertliler, İstanbul emniyetinin çok özel güvenlik önlemleriyle stada ulaştırılacak. Kafileyi yol boyunca 20 motorsikletli eskort, 2 otobüs dolusu polis koruyacak. 
   
   Önce piknik, sonra derbi    YÖNETİCİLER bu sabah Dereağzı'nda toplanarak pikniğe gidecek. Pikniğe yönetici eşlerinin de katılacağı belirledi. Başkan Aziz Yıldırım ve arkadaşları daha sonra bir otobüsle İnönü Stadı'na gidecekler ve derbi maçında takımlarına destek verecekler. Fenerbahçe Yönetimi için de özel güvenlik oluşturulacağı ifade edildi. 
   
   
</TEXT>
</DOC>
