<DOC>
<DOCNO> 202423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sondun06.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın yakalanması, Bush'un yeniden seçilme şansını artırdı 
</HEADLINE>
<TEXT>

     İnternet üzerinde oynanan bahislere göre Saddam Hüseyin'in yakalanması, ABD Başkanı George Bush'un gelecek yıl yapılacak ABD başkanlık seçimlerini ikinci kez kazanma şansını artırdı. 
     Uluslararası alanda bahisler düzenleyen www.tradesports.com adlı siteye göre, Saddam yakalanınca Bush'un başkanlık şansı yüzde 7 oranında sıçrama yaparak yüzde 70.7'ye çıktı. 
     MSNBC ve Wall Street Journal gazetesi tarafından ortaklaşa yapılan bir kamuoyu nabız yoklamasına göre de Saddam yakalandıktan sonra, Bush'a olan yüzde 52'lik destek birden yüzde 58'e çıktı. 
     ''İşler yolunda gidiyor mu'' sorusuna ''evet'' diyenlerin oranı da yüzde 41'den yüzde 56'ya yükseldi. 
     ''Saddam'ın ele geçirilmesi sonucu ABD daha güvenli hale geldi'' düşüncesinde olanların oranı yüzde 43'e çıkarken, ''bir şey değişmez'' diyenlerin oranı yüzde 28, ''şimdi daha tehlikeli bir hal aldı'' diye düşünenlerin oranı ise yüzde 18 olarak belirlendi. 
     Amerikan kuvvetleri, Saddam Hüseyin'i, cumartesi sabahı Tikrit yakınlarındaki bir çiftlik evinde, yere kazılmış gizli çukurda yakalamışlardı. 
     Amerikan makamları Saddam'ın yakalandığını, Iraklı yetkililerin olayı doğrulamalarından birkaç saat sonra açıklamışlardı. 
     
</TEXT>
</DOC>
