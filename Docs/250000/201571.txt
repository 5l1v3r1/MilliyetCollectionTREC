<DOC>
<DOCNO> 201571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sondun31.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
AB zirvesi sonuç bildirgesinde Türkiye ve Kıbrıs paragrafı... 
</HEADLINE>
<TEXT>

     AB zirvesinde devlet ve hükümet başkanları tarafından onaylanan sonuç bildirisinde, Türkiye ve Kıbrıs paragrafları da yer aldı. 
     Bildirinin Türkiye bölümünde, Türk hükümetinin siyasi ve yasal açıdan önemli ve kararlı reform adımlarından AB Konseyi'nin duyduğu memnuniyet dile getirilerek, bu reformların Türkiye'yi AB'ye yakınlaştırdığı ifade ediliyor. 
     Türkiye'nin, yasal reformların yanı sıra Kopenhag ekonomik kriterlerine uyum alanında da önemli adımlar attığı üzerinde durulan bildiride, bununla birlikte, adalet, temel ve kültürel haklar, sivil-asker ilişkileri, makro ekonomik dengesizlikler, yapısal eksiklikler gibi alanlarda atılması gereken yeni adımlar olduğu belirtiliyor. 
     Bildiride, AB Konseyi'nin, Türkiye'nin Kıbrıs sorununun çözümüne yönelik siyasi iradesinin öneminin altını çizdiği belirtilerek, Kıbrıs sorununun çözümünün, Türkiye'nin AB'ye katılım hedefini önemli ölçüde kolaylaştıracağı kaydediliyor. 
     Bildiride, 2004 sonunda, AB Komisyonu'nun vereceği görüş doğrultusunda Türkiye ile tam üyelik müzakerelerinin başlatılmasına ilişkin kararın belirleneceği ve Türkiye'nin bu yolda cesaretlendirildiği ifade ediliyor. 
     Bildirinin Kıbrıs bölümünde de, ''adanın 1 Mayıs 2004 tarihinde, birleşmiş bir şekilde AB'ye katılması, bu katılımdan tüm Kıbrıslıların yararlanması tercihi'' tekrarlanarak, ''başta Türkiye ve Kıbrıs Türk liderliği olmak üzere tüm taraflar, BM Genel Sekreteri'nin önerisini temel alarak çözüm girişimlerini desteklemeye'' çağrılıyor. 
     Bildiride, AB'nin, soruna çözüm halinde, adanın kuzeyinin gelişmesi ve uyum sağlaması için maddi katkıya hazır olduğu mesajı da veriliyor. 
     
     VERHEUGEN'İN İSTEDİĞİ OLMADI 

     AB Komisyonu'nun genişlemeden sorumlu üyesi Verheugen, sonuç bildirgesinde, "Kıbrıs'ta sorunun çözülmemesi Türkiye'nin önünde önemli engel teşkil eder" tutumunun sertleşmesini ve Türkiye'nin ciddi bir şekilde uyarılmasını istemişti. Verheguen'in bu isteğine Yunanistan tam destek vermişti. 
     Ancak İtalyan Başbakanı Berlusconi'nin çabaları ile ifade "Sorunun çözülmesi Türkiye'nin üyeliğini kolaylaştırır" şeklinde yumuşatıldı. 
     Ankara'nın çok olumlu karşıladığı bu gelişme üzerine Brükselde bulunan Başbakan Erdoğan'ın İtalya'ya desteklerinden dolayı teşekkür edeceği öğrenildi. 
     

     
</TEXT>
</DOC>
