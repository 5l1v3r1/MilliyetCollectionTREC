<DOC>
<DOCNO> 208449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/ekonomi/eko08.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Trene yüzde 20 zam geldi 
</HEADLINE>
<TEXT>

   
   TCDD, artan maliyetlerini karşılamak amacıyla yarından geçerli olmak üzere tren biletlerine yüzde 20'ye kadar varan oranlarda zam yaptı. 
   Ankara - İstanbul arasında sefer yapan Cumhuriyet ve Başkent ekspreslerinin bilet fiyatları 21 milyon liraya yükseldi. Aynı hatta çalışan yataklı Anadolu, Ankara ve Boğaziçi ekspreslerinin fiyatı 16 milyon liraya çıkarıldı, yatak ücretleri de 53 milyon oldu. Yatak ücreti Ankara Ekspresi'nde 37 milyon liraya, Anadolu, Erzurum Ekspresi, İç Anadolu, Çukurova, İzmir Mavi ve 9 Eylül ekspreslerinde 30 milyon liraya, diğer trenlerde de 28 milyon liraya çıkarıldı. 
   Düzenlemeyle kuşetli vagonlarda yolculuk edenlerden 3 milyon lira, örtülü kuşetli vagonlarda seyahat edenlerden yolcu başına fiks 6 milyon alınacak. TCDD, bilet ve taşıma ücretlerine en son 18 Eylül 2002'de zam yapmıştı. 
   
   
</TEXT>
</DOC>
