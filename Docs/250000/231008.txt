<DOC>
<DOCNO> 231008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonsiy27.html </URL>
<DATE> 2004/04/13/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Baykal'dan Derviş'e yanıt grup toplantısında geldi... 
</HEADLINE>
<TEXT>

     Deniz Baykal, partisinin grup toplantısında yaptığı konuşmanın büyük bir bölümünü Kıbrıs'a ayırdı. Kıbrıs'ta 1974'ten beri iki toplum ve iki ayrı bölge gerçeğinin 
     bulunduğuna işaret eden Baykal, şöyle dedi 
     "Barış arayışı diye siz bu ikili bölge oluşumunu değiştirmeyi amaçlarsanız, bir kısım Rum'u alıp Kuzey'deki Türk toplumunun içine yerleştirirseniz biz de çıkarız deriz ki, Siz Kıbrıs'ta tabloyu değiştirmek için zorlama yapılorsunuz, haksızlık ediyorsunuz. Güney bizim yurdumuzdur, Kuzey de ortak yurdumuzdur derseniz ve bunu da uluslararası bir anlaşmaya dayandırırsanız. Biz de bu süreç 20 yıl sonra bir başka noktaya gelir deriz. Bizim kaygımız 
     budur. Kuzey'deki Türklerin kendi yurdunda yaşamasını istiyoruz. Oradaki 3-5 köy için Türkiye'nin dostlarıyla ilişkilerini bozmaya değermez diyorsanız yanlış yaparsınız." Dışişleri Bakanı Gül'ün Kuzey'e 39 bin Rum'un geleceğini söylediğini, bunun doğru olmadığını Türk nüfusun üçte biri kadar yani 70 bin Rum'un geleceğini anlatan Baykal, "Kuzey'in üçte birini siz Rum yaparsanız, Kuzey artık Türk yurdu olmaktan çıkar" dedi. Plan'da bu durumun "Türkiye AB'ye girene kadar ya da 19 yıllık bir süre boyunca" diye yer aldığını anımsatan Baykal, Türkiye'nin AB'ye girememesi durumunda 20 yıl sonra Kıbrıs'ın bir Rum adası olacağını vurguladı. 
     
     ERDOĞAN'A YAKIŞMADI 
     Baykal, Başbakan Erdoğan'ın KKTC Cumhurbaşkanı Denktaş'a yönelik "Bu konuyu Kıbrıs'ta konuş" şeklindeki sözlerini de eleştirirken, "Sayın Başbakan bir yandan Sayın Denktaş'a Türkiye'de konuşma yasağı getirirken, bir yandan da Türkiye'de Denktaş ile dayanışma içinde olan gruplara marjinal diyerek hakaret etmekten geri kalmamıştır. Bu yakışmamıştır Sayın Başbakan'a" diye konuştu. 
     Baykal, Başbakan Erdoğan'ın "Siz Kıbrıs'ı konuşursanız, biz de Lozan'ı konuşuruz" dediğini kaydederken de, "Sayın Başbakan önce oku da tarih öğren. Başbakan Ege'deki adaların hesabını Lozan'dan sormaya kalkıyor. Lozan türkiye'nin bağımsız yaşama iradesinin ürünüdür. Annan Planı ise Türkiye'nin kazanılmış haklarının teslim belgesidir" dedi. 
     Baykal, 24 Nisan'da Ada'da yapılacak referandumdan ne çıkacağını bilmediğini ancak "hayır" çıkarsa, bunun Türkiye'ye yönelik bir suçlama haline getirilmesinin kabul edilemeyeceğini söyledi. Baykal, tek taraflı veya iki taraflı hayırlarla bir anlaşma durumu olmaması halinde, Güney Kıbrıs'ın AB'ye tam üye olacağını anımsatırken, Türkiye ve ilgili ülkelerin de KKTC'nin tanınmasına yönelik çaba göstermesi gerektiğini belirtti. 
     
     DERVİŞ'E YANIT 
     Baykal, konuşmasının bir bölümünde Genel Başkan Yardımcılığı ve MYK'daki görevinden bugün istifa eden İstanbul Milletvekili Kemal Derviş'in Atatürk ilkeleri ile çağdaş sosyal demokrasinin ilkelerinin sentezlenmesi gerektiği yolundaki görüşlerine de yanıt verdi. Baykal, CHP'nin siyasetinin temelinde Atatürk devrimlerinin bulunduğunu, bu temelde CHP'nin siyaset yaptığını, CHP'nin siyasetinin diğer ayağını da çağdaş sosyal demokrasinin ilke ve değerleri olduğunu kaydederken, "Bu ikisi arasında bir çelişki yoktur, birbirine rakip değildir" dedi. Baykal, ikisini bir çelişki gibi gösterenlere veya çelişki kompleksine sokmak isteyenlere bunu anlatmanın görevleri olduğunu söyledi. Baykal, CHP'nin bunu değiştirmesini kimsenin beklememesi gerektiğini vurguladı. 
     
</TEXT>
</DOC>
