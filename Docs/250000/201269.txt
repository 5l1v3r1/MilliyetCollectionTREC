<DOC>
<DOCNO> 201269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/siyaset/siy06.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'tan ilginç iddia 
</HEADLINE>
<TEXT>
   AB'nin gözü petrolde 
   KKTC'li Bakan Serdar Denktaş, bölgelerinde zengin petrol yatakları tespit edildiğini, AB'nin Annan Planı'yla petrole ulaşmak istediğini söyledi 
      SEFA KARAHASAN Lefkoşa 

   
   KKTC Devlet Bakanı ve Başbakan Yardımcısı Serdar Denktaş, adanın etrafında dünyanın en zengin petrol rezervlerinin tespit edildiğini, AB ve ABD'nin bu kaynakları kontrollerine almak için tüm Kıbrıs'ın Mayıs 2004'te AB'ye girmesi yönünde uğraş verdiğini söyledi. 
   Demokrat Parti Genel Başkanı da olan Serdar Denktaş, partisinin milletvekili adaylarıyla Lefkoşa Saray Otel'de düzenlediği basın toplantısında, ABD ve AB'nin Kıbrıs'a yaklaşımı konusunda ilginç iddialarda bulundu. Denktaş, 1.5 yıl önce Kıbrıs'ın kuzeyindeki Girne - İskenderun arasında ve güneydoğusunda Kıbrıs - Suriye - Lübnan - İsrail - Mısır arasındaki bölgede zengin gaz ve petrol yatakları tespit edildiğini, uluslararası deniz hukukunun siyasi sorun olması halinde bölgede araştırma yapmayı yasakladığını kaydetti. 
   
   Çözüm istemiyorlar 
   Petrol ve gazın Türk tarafının karasularına girdiğini, Türkiye'nin 1.5 yıl önce Sismik - 1 araştırma gemisini bölgeye gönderdiğini belirten Denktaş, şöyle devam etti 
   "AB'nin petrol kaynağına ulaşmasının tek yolunun Annan Planı'nı derhal imzalattırıp, KKTC'yi ortadan kaldırıp Kıbrıs Türkü'nü birliğe almaktır. Böylece, petrol kaynakları Rumların ve Yunanistan'ın da üye olduğu AB'nin kontrolüne girecek. AB ve ABD, Doğu Akdeniz'deki petrol ve gaz rezervlerimizin tümünü kontrol altına almaya çalışıyor. Türkiye'yi petrolün uzağında tutmaya çalışıyor." 
   AB Komisyonu'nun genişlemeden sorumlu üyesi Günter Verheugen'in aslında Kıbrıs'ta çözüm istemediğini ve çözümsüzlüğün ana nedeni olduğunu kaydeden Denktaş, "Bunun bir nedeni olmalı diye düşündük ve birbiriyle ilgisiz gibi görünen konuları birleştirdiğimizde bir sonuca vardık" dedi. 
   
   
   
</TEXT>
</DOC>
