<DOC>
<DOCNO> 239755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonspo33.html </URL>
<DATE> 2004/05/13/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
2006 Dünya Kupası biletleri 1 Şubat 2005'te satışa çıkıyor... 
</HEADLINE>
<TEXT>

     Almanya'da düzenlenecek 2006 Dünya Kupası finallerinin biletlerinin satışına, 1 Şubat 2005 tarihinde başlanacak. 
     Biletlerin satışından sorumlu organizasyon komitesi başkan yardımcısı Horst Schmidt, komiteye bu tarihten önce yapılan siparişlerin hiçbirinin işleme alınmayacağını ve bekleme listelerinin de olmayacağını söyledi. 
     Schmidt, bilet satışlarıyla ilgili ayrıntıların henüz belli olmadığını, ancak satışların internet üzerinden ya da bir sipariş kuponuyla yapılmasını planladıklarını ifade ederek, ''Bilet satışlarını mümkün olduğu kadar saydam ve adil bir biçimde gerçekleştirmek istiyoruz. Ancak daha şimdiden talebin, basılacak yaklaşık 3 milyon biletten çok daha fazla olacağını biliyoruz'' dedi. 
     Almanya'daki Dünya Kupası, 9 Haziran 2006'da Münih Olimpiyat Stadı'ndaki açılış maçıyla başlayacak ve 9 Temmuz 2006'da başkent Berlin'deki Olimpiyat Stadı'nda yapılacak final karşılaşmasıyla sona erecek. 
     Şampiyona kapsamında diğer karşılaşmalar Dortmund, Frankfurt, Gelsenkirchen, Hamburg, Hannover, Kaiserslautern, Köln, Leipzig, Nürnberg ve Stuttgart kentlerinde yapılacak. 
     
</TEXT>
</DOC>
