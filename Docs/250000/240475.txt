<DOC>
<DOCNO> 240475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/soneko08.html </URL>
<DATE> 2004/05/16/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
15 ayda kapanan şirketler, inen kepenkler... İFLAS 
</HEADLINE>
<TEXT>

     AK Parti Hükümeti'nin güvenoyu aldığı 28 Kasım 2002 tarihinden 28 Şubat 2004'e kadar geçen 15 aylık sürede, toplam 8 bin 551 şirketin kapandığı ve 139 bin 500 esnafın da iş bıraktığı bildirildi. Şirket kapanmaları ve esnafın iş bırakma nedenlerinin başında iflasın geldiği kaydedildi. 
     Sanayi ve Ticaret Bakanı Ali Coşkun'un DYP Iğdır Milletkvekili Dursun Akdemir'in yazılı soru önergesine verdiği yanıta göre, 28 Kasım 2002'den 28 Şubat 2004'e kadar bin 362 anonim, 6 bin 737 limited, 392 kolektif, 20 de komandit şirket kapandı. 
     Kapanan şirketlerin 2003 sonu itibariyle sermaye toplamlarının 37 trilyon olduğu kaydedilirken, şirketlerin kapanma nedenlerinin başında iflas geldiği ifade edildi. Şirket kapanma nedenleri iflasdan sonra şöyle sıralandı 
     ''Ölüm, devir ve birleşme, mahkeme kararıyla fesih, sermaye yetersizliği, finansman teminindeki güçlük, ortaklar ve yönetimindeki ihtilaflar, genel ekonomik sebepler, ticaret terk ve diğer.'' Ali Coşkun'un verdiği bilgiye göre, aynı dönemde 139 bin 500 esnaf da iş bıraktı. Bu dönemde esnafın iş bırakma nedenlerinin başında yine iflas geldi. 41 bin 562 esnaf iflas, 3 bin 176'sı ölüm, 7 bin 586'sı devir, 3 bin 167'si SSK'ya geçiş, 2 bin 966'sı iş büyüterek ticaret siciline geçiş, 38 bin 625'i diğer, 42 bin 408'i ise tespit edilemeyen nedenlerle iş bıraktı. 
     Sanayi ve Ticaret Bakanı Coşkun, söz konusu dönemde 139 bin 500 esnafın iş bırakmasına karşın, 178 bin 488 esnafın da ticari faaliyete başladığını kaydetti. 
     Bakan Coşkun, kapanan şirketler ve iş bırakan esnafın istihdam ettirdiği personel sayısına ilişkin bir istatistik bulunmadığını bildirdi. 
     
</TEXT>
</DOC>
