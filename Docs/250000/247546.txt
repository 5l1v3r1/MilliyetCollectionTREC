<DOC>
<DOCNO> 247546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/soneko04.html </URL>
<DATE> 2004/06/13/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Özelleşmeyecek HES'ler belirlendi... 
</HEADLINE>
<TEXT>

     Enerji sektörünün yeniden yapılandırılması çerçevesinde Yüksek Planlama Kurulu YPK kararıyla belirlenen Elektrik Strateji Belgesi kapsamında, özelleştirme programından hariç tutularak Elektrik Üretim A.Ş'de EÜAŞ kalması uygun bulunan hidroelektrik santral projeleri belirlendi. 
     Bir süreden bu yana Enerji ve Tabii Kaynaklar Bakanlığı'nın ilgili birimleri tarafından titiz bir inceleme çerçevesinde sürdürülen çalışmalar sonrasında EÜAŞ'ın işlettiği HES'ler içerisinde toplam 17 adet HES'in özelleştirme programına alınmamasına ve bu HES'lerin EÜAŞ tarafından işletilmesine devam edilmesine karar verildiği öğrenildi. 
     Strateji Belgesi'nde de yeralan ve en geç Nisan ayı sonuna kadar belirlenmesi istenilen EÜAŞ'da kalacak HES'ler için öncelikle seçim kriterleri saptandı. Buna göre seçim kriterlerinin saptanmasında ülkenin HES üretimine yönelik önemli ve vazgeçilmez öncelikleri dikkate alındı. Ayrıca hukuki süreçleri devam eden, santralların da özelleştirme kapsamına alınmaması uygun görüldü. 
     Enerji ve Tabii Kaynaklar Bakanı Hilmi Güler tarafından da onaylanan EÜAŞ'da kalacak HES'ler listesinde 17 adet hidroelektrik santral bulunuyor. Özelleştirme dışı kalan bu santralların güçleri toplamı 7 bin 55 megavatı buluyor. 
     
     SEÇİM KRİTERLERİ 
     EÜAŞ'da kalması uygun bulunan HES'ler, üretim kapasiteleri, verimin alınmasında önemli bir kriter olan frekans kontrolü, su taşkınlarını önleme özelliği, ülkenin tarımsal sulama kapasitesi, serbest piyasaya geçiş dönemi, TETAŞ'ın elektrik satış fiyatının düşürülmesine katkıda bulunacak şekilde düşük maliyetli üretim yapabilme ve hukuki süreç gibi kriterler dikkate alınarak seçildi. 
     
     EÜAŞ'DA KALACAK HES'LER 
     Bu kriterlere göre EÜAŞ'ın işletmesinde kalacak 17 adet HES ve kurulu güçleri şöyle 
     ''Keban 1.328 mw , Karakaya 1.800 mw , Atatürk 2.405 mw , Kıralkızı 94.5 mw , Dicle 110.0 mw , Batman 198.0 ww , Seyhan 1 ve Seyhan 2 54 mw ve 7.2 mw , Kadıncık 1 ve Kadıncık 2 70 mw ve 56 mw , Sır 283.5 mw , Berke 510 mw , Yüreğir 6.0 mw , Kepez 1 ve Kepez 2 26.4 mw ve 5.82 mw , Manavgat 48 mw ve Karacaören 42 mw '' 
     
</TEXT>
</DOC>
