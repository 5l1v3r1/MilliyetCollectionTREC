<DOC>
<DOCNO> 245919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sondun13.html </URL>
<DATE> 2004/06/07/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
G-8'de Türkiye lehine reform tartışmaları 
</HEADLINE>
<TEXT>

     ABD'de gerçekleştirilecek olan G-8 toplantısında, Türkiye'nin de aralarında bulunduğu G-20 ülkelerinin etkisinin arttırılmasına yönelik düzenlemeler yapılmasının gerekli olduğu belirtildi. 
     
     FT "BOP YERİNE GENİŞLETİLMİŞ ORTA DOĞU" 

     İngiltere'nin etkili gazetelerinden Financial Times, G-8 toplantısında ABD'nin ortaya koyması beklenen talepleri değerlendirdi. Buna göre ABD, Büyük Orta Doğu Projesi BOP olarak anılan planını "demokrasi dayatması" yapıldığı eleştirileri üzerine büyük ölçüde yumuşattı. ABD şimdi "Genişletilmiş Orta Doğu ve Kuzey Afrika" adıyla gündeme getireceği planda, sivil kurumlar, iş dünyası ve girişimcileri destekleme konusunu vurgulamaya özen gösteriyor. 
     Proje kapsamına giren bölgede 2009'a kadar 100 bin öğretmenin eğitilmesi öngörülüyor. ABD, barış gücü görevlerine katılan ülkelere lojistik destek ve eğitim sağlayacak 660 milyon dolarlık bir girişim için de G-8 ülkelerinden destek istiyor. G-8 toplantısından, kayıp pasaportların, terörist izleme listelerinin ve havalaanı çalışanlarının takibi gibi konularda bilgi paylaşımına yönelik bir plan çıkması bekleniyor. 
     
     GUARDIAN "G-20'NİN ETKİNLİĞİNİN ARTTIRILMASI GÜNDEMDE" 

     İngiliz basının bir diğer önde gelen temsilcisi The Guardian ise, ekonmistler Jim O'Neill ve Robert Hormants'ın G-8 yapısında köklü reform yapılması çağrısına yer verdi. Çağrıya göre, büyük bir ticaret gücü haline gelen ve yüklü döviz rezervlerini elinde tutan Çin'in de gruba dahil olması gerekiyor. Bunun için önerilen yol ise, Rusya'nın içinde bulunmadığı ancak Çin'in bulunduğu Alman, Fransız ve İtalyanların yerini ise "Avrupa Para Birliği"ne bağlı bir heyetin alacağı, "Finansal-8" olarak adlandırılan bir düzenleme yapılması olarak ortaya kondu. Gazete, buna alternatif olarak Türkiye'nin de aralarında bulunduğu G-20 grubunun etkinliğinin artırılması gerektiğini yazdı. Etkinlik arttırılması kapsamında, G-20'nin "zirve" düzeyinde toplanması ve toplantılarında tek bir konunun çözümüne odaklanmasının da gerekli olduğu savunuldu. 

     
</TEXT>
</DOC>
