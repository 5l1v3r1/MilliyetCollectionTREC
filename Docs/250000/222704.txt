<DOC>
<DOCNO> 222704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sondun11.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Medya nereye Hem izleyici, hem itibar kaybetti 
</HEADLINE>
<TEXT>

     ABD'de yapılan bir araştırma, medyanın hem izleyici, hem de itibar kaybettiğini gösterdi. 
     ''Gazetecilikte Mükemmellik Projesi'' kapsamında gazete, televizyon, dergi, radyo ve internet gibi haber kanalları hakkında yapılan bir araştırmanın sonuçlarına göre, Amerikan halkı yayın organlarına 10 yıl öncesine oranla çok daha az güveniyor. 
     Araştırmanın sonuçları, sadece online gazetecilik ve İspanyolca gazeteler gibi etnik ya da alternatif haber kaynaklarının büyüme eğilimi içinde bulunduğunu ortaya koydu. 
     Pew Charitable Trusts tarafından finanse edilen ve Columbia Üniversitesi Gazetecilik Bölümü tarafından yürütülen ''Gazetecilikte Mükemmellik Projesi'' kapsamındaki araştırmanın sonuçları, İngilizce yayınlanan gazetelerin toplam tirajının 1990'dan bu yana yüzde 11 oranında gerilediğini ve son 10 yıl içinde akşam haberleri reytinginin yüzde 34 oranında düştüğünü gösterdi. 
     Irak savaşı gibi haber niteliği yüksek olaylara rağmen, kablodan yayın yapan haber kanallarının izleyici sayısı 2001 yılından bu yana herhangi bir artış kaydetmedi. 
     Araştırmanın sonuçlarına göre, sabah programlarını izleyenlerin sayısı, Kasım 2003 tarihinde, 10 yıl öncesine göre bir milyon arttı. Online haber siteleri asgari 80 milyon kullanıcıyı cezbederken İspanyolca yayın yapan gazeteler 1990'dan bu yana trajlarını 3 kat artırmak suretiyle 1,7 milyonluk bir rakama ulaşmış bulunuyor. 
     Sonuçlar, haber kaynaklarına olan güvenin de önemli ölçüde azaldığını ortaya koydu. Buna göre, gazetede okudukları bir haberin doğruluğuna inananların oranı 1985'te yüzde 80 iken bu oran 2003 yılında yüzde 59'a geriledi. Televizyon haberlerinin güvenilirliğine yüksek puan verenlerin oranı da 1996'daki yüzde 74'lük oranından 2002 yılı için yüzde 65'e düştü. 
     
</TEXT>
</DOC>
