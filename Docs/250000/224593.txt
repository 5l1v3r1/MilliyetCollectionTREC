<DOC>
<DOCNO> 224593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sontur18.html </URL>
<DATE> 2004/03/22/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Hamas liderinin öldürülmesi Ankara ve İstanbul'da protesto edildi 
</HEADLINE>
<TEXT>

     İsrail'in Ankara Büyükelçiliği önünde toplanan bir grup, Filistin İslami Direniş Hareketi'nin HAMAS kurucularından Şeyh Ahmet Yasin'in öldürülmesini protesto etti. 
     İsrail Büyükelçiliği'nin bulunduğu Mahatmagandi Caddesi ile Kahraman Kadın Sokağı'nın kesiştiği noktada toplanan İlmi ve Kültürel Araştırma Vakfı, Özgür-Der ve Genç Birikim Dergisi üyeleri, İsrail aleyhtarı sloganlar attı. 
     Grup adına basın açıklaması yapan Mehmet Pamak, Şeyh Yasin'in öldürülmesini kınadıklarını belirtti. 
     Pamak, Şeyh Yasin'in, felçli olmasına rağmen Filistin'in kurtuluşu için taviz vermeden ölene kadar mücadelesini sürdürdüğünü kaydetti. 
     Şeyh Yasin'in, Hamas'ın kurucu önderlerinden olduğunu belirten Pamak, İsrail'in Filistin'e yönelik saldırılarının, kendilerinin hak ve özgürlük mücadelelerine engel olamayacağını söyledi. 
     ABD'nin Büyük Ortadoğu Projesi'nin bölgenin her yerinde yeni Filistinliler, yeni cinayetler ve yeni katliamlar üretecek projeler olduğunu savunan Pamak, şunları kaydetti 
     ''İslam'a ve bölge halklarına ihanet anlamına gelen bu projenin Türkiye ayağı olan NATO toplantısının ülkemizde yapılmasını, Müslüman halklara ve insanlığa karşı yapılan bir saldırı ve hakaret olarak değerlendiriyoruz.'' İsrail aleyhine sloganlar atan ve tekbir getiren grup, basın açıklamasının ardından olaysız dağıldı. 
     
     MAZLUM DER'DEN KINAMA 

     Bu arada, Mazlum Der Genel Başkanı Yılmaz Ensaroğlu da, yaptığı yazılı açıklama ile Şeyh Yasin'in öldürülmesini kınadı. 
     Ensaroğlu, ''İsrail'in, Ortadoğu ve dünya barışını tehdit eden bu tutumunun Türkiye tarafından da doğru yorumlanması ve bu sorun karşısında daha duyarlı ve net bir tutum geliştirmesi gerektiğini'' ifade etti. 
     
     SALDIRI İSTANBUL'DA DA PROTESTO EDİLDİ 

     Hamas lideri Şeyh Ahmet Yasin'in bu sabah İsrail güçleri tarafından öldürülmesi İstanbul'da bir gösteriyle protesto edildi. 
     İstanbul'da Yasin'in posterlerini taşıyan 50 kadar kişi, İsrail'i protesto eden sloganlar atarak İsrail Konsololuğu yakınlarında toplandılar. 
     Ellerinde, "ABD kuşatıyor, siyonistler katlediyor", "Direnen Filistin kazanacak" gibi sloganlar yazılı, ABD ve İsrail'i protesto eden dövizler taşıyan göstericilerin , "Katil İsrail, Filistin'den defolacak", "Kavga sürecek, Filistin özgürleşecek" gibi sloganlar attıkları ve zaman zaman tekbir getirdikleri duyuldu. 
     İsrail Konsolosluğu'nun bulunduğu bölgede önlem alan güvenlik kuvvetlerinin müdahale etmediği kalabalık, konsolosluk binasına doğru yürüyüşe geçti. 
     
</TEXT>
</DOC>
