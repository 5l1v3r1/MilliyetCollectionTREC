<DOC>
<DOCNO> 205854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sontur42.html </URL>
<DATE> 2004/12/31/ </DATE>
<TIME> 18.54 </TIME>
<AUTHOR>  </AUTHOR>
<HEADLINE>
İzmir valisinin koruma araçından çalınan silah çöpte bulundu 
</HEADLINE>
<TEXT>

     İzmir Valisi Yusuf Ziya Göksu'nun koruma aracından önceki gece çalınan MP-5 marka otomatik silah bir çöplükte bulundu. 
     İzmir Valiliği'nden yapılan yazılı açıklamada, İzmir Emniyet Müdürlüğü'ne bağlı ekiplerin yaptıkları çok yönlü istihbarat çalışmasının ardından, çalınan silahın bugün saat 13.00'da Buca Endüstri Meslek Lisesi EML yanında el değiştireceğinin öğrenildiği belirtildi. 
     Açıklamada, şunlara yer verildi 
     ''Buluşma noktası olarak elde edilen bilgiler sonrasında EML çevresinde bekleyen ekiplerce saat 17.10'da okul yakınındaki çöplükte çalınan silah bulunmuştur. Faillerin kimler olduğu konusunda ellerinde bazı bilgiler olan emniyet teşkilatı, hırsızlık olayıyla ilgili çalışmalarına devam etmekte olup, faillerin en kısa sürede yakalanabilmesi için her türlü tedbir alınmıştır.'' Öte yandan, Asayiş Şube Müdürlüğü'ne bağlı Cinayet Büro Amirliği ekiplerinin bulduğu silah, Asayiş Şube Müdürü Hüseyin Toptaş tarafından İzmir Valiliği'ne teslim edildi. Vali Göksu, İzmir Emniyet Müdürü Halil Tataş ve diğer yetkililere teşekkür etti. 
     
     TELSİZ ANONSU 
     Tataş, telsiz anonsuyla silahın bulunduğu haberini veren Asayişten Sorumlu Emniyet Müdür Yardımcısı Kadri Kartal'a, ''2004'te aldığım en güzel armağan'' karşılığını verdi. 
     Vali Göksu'nun korumalığını yapan İzmir Emniyet Müdürlüğü Koruma Şube Müdürlüğü'nde görevli 3 polis memuru, Mithatpaşa Caddesi'ndeki bir restorana çorba içmeye gitmiş, park ettikleri 35 UH 385 plakalı sivil ekip otosunun arka camını kıran kimliği henüz belirlenemeyen 2 kişi, arka koltuktaki MP-5 marka otomatik silahı alarak kaçmış. Olayla ilgili 3 polis dün görevden uzaklaştırılmıştı. 
     
</TEXT>
</DOC>
