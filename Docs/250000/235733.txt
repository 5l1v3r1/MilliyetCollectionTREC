<DOC>
<DOCNO> 235733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/dunya/axdun00.html </URL>
<DATE> 2004/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan askerleri Felluce'ye girdi 
</HEADLINE>
<TEXT>


ABD birlikleri, AC - 130'ların aralıklarla bombaladığı Felluce'ye dün girdi. Kentte 20 günde 800 kişinin öldüğü öne sürülüyor 

Milliyet Sünni Üçgeni'nin kalbinde 

Namık DURUKAN 


ABD askerleri, yaklaşık 3 haftadır kuşatma altında tuttuğu Sünni direnişçilerin bulunduğu Felluce'ye havadan AC -130 tipi savaş uçakları ve helikopterlerin "yumuşatma" saldırılarından sonra dün zırhlı birlikler desteğinde girdi ve kentin bir bölümünde denetimi ele geçirdi. 
Felluce'de pazartesi ve salı gecesi düzenlenen hava saldırılarında direnişçilerin üstlendiği birçok mevzi vuruldu. Dün öğleden sonra yapılan hava saldırısından sonra, önce polis kuvvetleri, ardından da 40 tane zırhlı araç kente giriş yaptı. Zırhlı birliklerin hemen arkasından çok sayıda araç içinde tepeden tırnağa silahlı Amerikan askerleri kente girdi. 
Kente iki koldan giren Amerikan askerleri asıl hedef olan ve direnişçilerin merkezi olarak gösterilen Colan semtine doğru ilerlemeye başladı. 
Hava bombardımanı nedeniyle zor durumda kalan direnişçiler, denetim altında tuttukları birçok noktayı terk ettiler, ancak kentten ayrılmadılar. Direnişçilere silahlarını bırakıp teslim olmaları çağrısı yapan ABD'li askerlere, "tekbir"le karşılık verdiler. Bombardıman sırasında da halka moral vermek amacıyla, camilerde hutbeler okundu. 
ABD askerleri, gazetecilerin kentin "askeri semti" olarak nitelendirilen bölgesinden ileri gitmesine izin vermedi. 
Son saldırılardaki can kaybı konusunda sağlıklı bilgiye ulaşılamazken, Felluceliler, 20 günden bu yana süren çatışmalarda 800 kişinin öldüğünü, 1200 kişinin ise yaralandığını ileri sürdüler. 
Öte yandan dün sabah saatlerinde yolun açılmasından sonra halk kente giriş çıkış yapmaya başladı. Dün yaklaşık bin kişi Felluce'ye girdi. Felluce'ye giriş yapan ailelerin çoğunluğunu, hava bombardımanının ardından yakınlarının sağlık durumunu merak edenler oluşturuyor. ABD askerleri kente giriş yapan araçları özel eğitimli kurt köpekleri ve dedektörlerle aradı. 

Bombardıman sürüyor 
Felluce'de dün sabah açılan kente giriş ve çıkışlar saat 13.00'te kapatıldıktan sonra ABD uçakları ve saldırı helikopterleri direnişçilerin bulunduğu noktaları bombalamaya başladı. Özellikle Colan ve askeri semtlerindeki direnişçilere ait mevzilerin bombalandığı bildirildi. Yoğun bombardıman nedeniyle kentin birkaç yerinden dumanlar yükselirken, hava operasyonları akşam saatlerinde de sürdü. 



</TEXT>
</DOC>
