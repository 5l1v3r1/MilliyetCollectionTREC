<DOC>
<DOCNO> 229868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sondun24.html </URL>
<DATE> 2004/04/09/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Talat Papadopulos'un yaptığı siyasi intihardır .. 
</HEADLINE>
<TEXT>

     KKTC Başbakanı Mehmet Ali Talat, Annan planı uyarınca devam eden takvim ve temasları hakkında Cumhurbaşkanı Rauf Denktaş'a bilgi verdi. 
     Talat, sabah saatlerinde Denktaş'la yaptığı görüşme hakkında gazetecilerin sorularını yanıtladı. 
     ''Her konuyu görüştük, kurum ve kuruluşların oluşturulmasıyla ilgili hazırlıklar ve yükümlülüklerimiz var, onları ele aldık, yani her şeyi konuştuk'' diyen Talat, Güney Kıbrıs'ta yarın yapacağı temaslar hakkında da Denktaş'ı bilgilendirdiğini ifade etti. 
     Bir soruya karşılık, takvim uyarınca BM Genel Sekreterliği'ne yarın verilmesi gereken 45 bin kişilik vatandaş listesiyle ilgili çalışmalar hakkında da Denktaş'a bilgi verdiğini kaydeden Talat, ''Liste henüz tamamlanmadı. Çok zor bir çalışma, arkadaşlar her gece sabahlara kadar çalışıyorlar'' dedi. 
     Liste için BM'den bir günlük erteleme istediğini belirten Talat, ''Şu anda hazır değil, ama bakarsınız çalışma akşama kadar tamamlanır ve ertelemeye gerek kalmaz'' diye de ekledi. 
     Talat, başka bir soruya karşılık, Annan planı uyarınca ortak devlete bağlı Merkez Bankası'nda görev yapacak Türk üyelerin isimlerinin bugün BM Genel Sekreterliği'ne bildirileceğini, ancak isimlerin belli olmadığını kaydetti. 
     Koalisyon ortağı Demokrat Parti'nin DP Annan planına ''evet'' demesine ilişkin temennisini tekrarlayan Talat, ''Hayır demeleri, bir anlamda annenin evladını reddetmesi gibi bir durum olur ve doğru değil. Ama DP, kendi kararını kendi verecek. Kararlarına saygım sonsuz'' diye konuştu. 
     Talat, Denktaş'ın referandumu erteleme talebiyle ilgili olarak da, ''Papadopulos'un fikriydi, herhalde iyi bir şey olmaz'' dedi. 
     
     PAPADOPULOS İŞİ BİTİRDİ 

     Referanduma ''hayır'' kampanyası başlatan Rum yönetimi lideri Tasos Papadopulos için, ''Herhalde işi bitirdi, yaptığı siyasi intihardır'' diyen Talat, ''Belki de bilerek yaptı. Ona benzer şeyleri, 'Bu işi yürütmeyeceğim' diye etrafına söylemiş. Sayın Cumhurbaşkanı da söyledi ve beraber 'hayır' dediler'' diye konuştu. 
     
     UYGARCA YÜRÜTECEĞİZ 

     Referanduma yönelik ''hayır'' kampanyası başlatan Denktaş'la aralarında herhangi bir sorun olup olmadığına ilişkin sorulara ise Talat şu karşılığı verdi 
     ''Niye sorun olsun ki Uygarca yürüteceğiz. Referandumdan sonra da yine yüz yüze olacağız ve yine birbirimizin elini sıkacağız. Tüm halkımız, uygar bir ilişki içerisinde olsun. Demokratik bir mücadele veriliyor ve bu mücadelenin sonucu olumlu veya olumsuz olur... Benim umudum olumlu olması ve hep beraber yepyeni bir Kıbrıs yaratmak. Ama sonuç ne olursa olsun, toplumsal bütünlüğümüzü korumak ve bu konuda kim olursa olsun kimseye fırsat vermememiz lazım. O nedenle Sayın Cumhurbaşkanı ile farklı görüşleri savunsak bile, uygar ilişkimiz her zaman devam edecek. Herkesin de böyle davranması en doğru hareket olur.'' 
     
     BİZ KENDİ İŞİMİZİ KENDİMİZ HALLEDERİZ 

     Türkiye'den bazı parti ve kuruluşların kampanya için KKTC'ye geleceğine ilişkin haberlerle ilgili olarak da Talat, ''Kıbrıs Türk halkını Türkiye'deki kuruluşların liderleri bilgilendirirse çok garip bir durum ortaya çıkar. Ben tavsiye etmiyorum. Biz kendi işimizi kendimiz hallederiz. Burada gerginlik yaratılmasını, kendi demokratik çalışmamıza müdahale edilmesini doğru bulmuyorum'' diye konuştu. 
     
     BAĞIŞ KONFERANSI 

     Brüksel'de 15 Nisan'da yapılacak Kıbrıs'la ilgili bağış konferansı hakkındaki soruları da yanıtlayan Talat, Arı Hareketi'nin girişimiyle 14 Nisan'da düzenlenecek bir toplantı için Brüksel'e gideceğini ve bu nedenle 15 Nisan'daki Bağış Konferansı'na Kıbrıs Türk tarafını temsilen davet aldığını kaydetti. 
     Talat, Dünya Bankası, IMF, Kalkınma Bankası dahil ilgili tüm tarafların katılacağı bağış konferansına, KKTC'den başka katılım olup olmayacağının ise netleşmediğini belirtti. 
     Bağış Konferansı'nda 15 dakikalık bir sunuş konuşması yapacağını ve Dünya Bankası ile AB tarafından hazırlanan ihtiyaç raporunun sunulacağını ifade eden Talat, bu takdimin ardından yapılacak bağışların ortaya çıkabileceğini söyledi. 

     
</TEXT>
</DOC>
