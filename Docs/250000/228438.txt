<DOC>
<DOCNO> 228438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/sonsiy04.html </URL>
<DATE> 2004/04/04/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Büyükerşen Tepebaşı Belediyesi'ne haciz gönderdiğimiz doğru değil 
</HEADLINE>
<TEXT>

     Eskişehir Büyükşehir Belediye Başkanı Yılmaz Büyükerşen, ''Tepebaşı Belediye Başkanlığı'na haciz gönderdiğimiz doğru değil. DSP adayı seçilseydi ona da borç bildirimi gönderecektik'' dedi. 
     Büyükerşen, AK Parti Genel Başkan Yardımcısı Murat Mercan'ın, ''Tepebaşı Belediye Başkanı'na göreve geldiği ilk gün Büyükşehir Belediyesi'nden 3.5 trilyon liralık haciz gönderildi'' yönündeki açıklamasının gerçeği yansıtmadığını kaydetti. 
     Her yeni dönemde hesap mutabakatı yapıldığını ve bu işlemin kişiler veya partilerle alakası olmadığını ifade eden Büyükerşen, göreve geldikleri ilk gün kendilerine de böyle bir belge verildiğini bildirdi. 
     Büyükerşen, ''Tepebaşı Belediye Başkanlığı'na haciz gönderdikleri'' yönündeki açıklamaların doğru olmadığını belirterek, ''Buraya DSP adayı seçilseydi ona da borç bildirimi gönderecektik. Büyükşehir Belediyesi'ne hem Odunpazarı'nın hem de Tepebaşı Belediyesi'nin borcu var. Borçlar her dönem başında belirlenen bir program dahilinde ödenir. Bu tamamen hukuki bir süreçtir'' dedi. 
     
</TEXT>
</DOC>
