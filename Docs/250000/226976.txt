<DOC>
<DOCNO> 226976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sontur09.html </URL>
<DATE> 2004/03/30/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Basın Konseyi'nden Star gazetesine "uyarı"... 
</HEADLINE>
<TEXT>

     Basın Konseyi Yüksek Kurulu, Star gazetesi ile gazetenin muhabiri Nevin Bilgin'in ''uyarılmasına'' karar verdi. 
     Basın Konseyi'nce yapılan yazılı açıklamada, Star gazetesinin 9 Aralık 2003 tarihli nüshasında yayınlanan ''Meclis'te Porno Avı'' başlıklı haberde, ''milletvekillerinin, kendilerine bedava dağıtılan dizüstü bilgisayarlardan TBMM'de tahsis edilen internet hatlarını kullanarak porno sitelerine bağlandıklarının tespit edildiği, Meclis Bilgi İşlem Dairesi'nin milletvekillerinin hangi siteleri ziyaret ettiklerini bir rapor haline getirerek Meclis Başkanı Bülent Arınç'a sunduğu'' yolunda ifadelere yer verildiği belirtildi. 
     Açıklamada, Basın Konseyi'ne şikayette bulunan TBMM Başkanı Bülent Arınç'ın, ''gerçeği yansıtmadığı ve TBMM ile milletvekillerini aşağılama amacı güttüğünü'' öne sürdüğü haberin Basın Meslek İlkeleri'nin 4 ve 6. maddelerini ihlal ettiği gerekçesiyle gerekli uyarının yapılmasını istediği kaydedildi. 
     Savunması alınan muhabir Nevin Bilgin'in ise ''haberin doğru olduğunu ve milletvekillerini aşağılama amacı taşımadığını'' ifade ettiği bildirildi. 
     Durumu değerlendiren Basın Konseyi Yüksek Kurulu'nun, ''şikayet konusu haberin TBMM Başkanlığı ve diğer ilgililere sorulup doğrulatılmadan yayınlandığı'' görüşünü benimsediği kaydedilen açıklamada, şöyle denildi 
     ''Basın Konseyi Yüksek Kurulu, Basın Meslek İlkeleri'nin 'soruşturulması gazetecilik olanakları içinde bulunan haberler, soruşturulmaksızın veya doğruluğundan emin olunmaksızın yayınlanamaz' şeklindeki 6. maddesinin ihlal edildiğine ve bu nedenle Star gazetesinin ve Star muhabiri Nevin Bilgin'in 'uyarılmasına' oy çokluğuyla karar vermiştir.'' 
     
</TEXT>
</DOC>
