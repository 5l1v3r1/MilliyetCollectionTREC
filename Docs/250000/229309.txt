<DOC>
<DOCNO> 229309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/soneko40.html </URL>
<DATE> 2004/04/07/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
DaimlerChrysler'in geliri 136.5 milyar euro... 
</HEADLINE>
<TEXT>

     DaimlerChrysler otomobil şirketinin 2003 yılında yaklaşık 136.5 milyar euro gelir elde ettiği bildirildi. 
     DaimlerChrysler Yönetim Kurulu Başkanı Jürgen Schrempp, bugün başkent Berlin'de düzenlenen genel kurul toplantısında yaptığı konuşmada, 2004 yılında geçen yıla göre az bir artış kaydetmeyi beklediklerini, 2005 ve 2006 yıllarında ise yeni modellerin piyasaya çıkmasıyla birlikte sonuçların çok daha iyi olacağını söyledi. 
     Schrempp, yaklaşık 10 bin hissedarın katıldığı genel kurul toplantısında, 2004-2006 yılları arasında yaklaşık 38 milyar euro'luk yatırım yapmayı planladıklarını kaydetti. 
     Schrempp, 2004 yılının ilk 3 ayında elde ettikleri sonucun, geçen yılın aynı dönemine göre yüzde 4,2 oranında azaldığını, dünya çapında 274 bin aracın satıldığını, bu süre içinde Mercedes Benz marka otomobillerin satışında yüzde 5,5 oranında gerileme kaydedilirken, Smart marka küçük otomobillerin satışında yüzde 10,8 oranında artış sağlandığını ifade etti. Schrempp ayrıca, yüzde 37 oranında ortaklıkları bulunan Mitsubishi Motors'un zarar etmesinin ve Chrysler şirketinde eskiden bu yana devam eden sorunların DaimlerChrysler şirketini büyük ölçüde zorladığını kaydetti. 
     
</TEXT>
</DOC>
