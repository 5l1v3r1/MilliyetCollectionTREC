<DOC>
<DOCNO> 206440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sontur38.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Telekom, internette yaşanan sorunu gidermeye çalışıyor 
</HEADLINE>
<TEXT>

     Türk Telekom'un, denizaltı fiberoptik kabloların bu sabah kopmasından kaynaklanan yurtdışı internet çıkışlarında yaşanan sorunun çözümü için çalışmalarını sürdürdüğü bildirildi. 
     Türk Telekom Genel Müdürlüğü'nden yapılan açıklamaya göre, saat 08.20'den itibaren Türk Telekom'a ait sea-me-we3 denizaltı fiberoptik kablolarda meydana gelen kopmadan dolayı, Türkiye'nin yurtdışı internet bağlantılarında aksamalar yaşanıyor. 
     Problemin kaynağının tespiti ve kısa sürede giderilmesi için çalışmalarını sürdüren Türk Telekom, varolan kapasitesinin yaklaşık yarısını oluşturan 800 megabit'lik kapasiteyi devreye soktu. 
     Gece boyunca sürecek çalışmalarda kapasitenin parça parça hizmete verileceği, yarın akşama kadar da sorunun tamamıyla çözüleceği belirtildi. Yarım kalan kapasitenin karşılanması için hizmet şu anda alternatif yollardan veriliyor. 
     
</TEXT>
</DOC>
