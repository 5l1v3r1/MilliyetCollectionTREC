<DOC>
<DOCNO> 206689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/siyaset/siy06.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutlu, oybirliğiyle disipline gönderildi 
</HEADLINE>
<TEXT>

      ABDULLAH KARAKUŞ Ankara 

   
   AKP Grup Yönetim Kurulu, TBMM kulisindeki mareşal üniformalı Atatürk resmi ve tabur nedeniyle kendisini kışlada gibi hissettiğini söyleyen AKP Adıyaman Milletvekili Hüsrev Kutlu'yu oybirliği ile Grup Disiplin Kurulu'na sevk etti. 
   Kutlu'nun durumu dün AKP Grup Yönetim Kurulu'nun 2.5 saatlik toplantısında değerlendirildi. AKP'den de sözleri nedeniyle tepki çeken Kutlu, oybirliği ile disipline sevk edildi. Toplantıda, "Bu konular çok hassas. Böyle bir şeyin söylenmemesi gerekirdi. Böyle tartışmalara girmek yanlış. Vatandaş bizden hizmet bekliyor. Başbakanımızın da bu konuda uyarıları var. Bu sözlere katılmak mümkün değil" düşüncesi öne çıktı. Kutlu 1 hafta içinde savunma verecek ve arkasından da ihraç ya da geçici ihraç için Müşterek Disiplin Kurulu'na sevk edilebilecek. 60. maddeye göre Kutlu'ya uyarma, kınama, gruptan geçici çıkarma, gruptan kesin çıkarma gibi cezalar uygulanabilecek. 
   Grup Başkan Vekili Eyüp Fatsa, Milliyet gazetesinde Kutlu ile ilgili çıkan haberin dikkate alındığını ve gerekli soruşturmanın başladığını kaydetti. 
   
   
   
</TEXT>
</DOC>
