<DOC>
<DOCNO> 222304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/ekonomi/eko01.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Söz değil uygulama, yerli değil yabancı da 
</HEADLINE>
<TEXT>

   Yatırım Danışma Konseyi toplantısı için gelen yabancı şirketlerin yöneticileri, 'Hükümetten uygulama bekliyoruz' mesajını verirken, kendi aralarında da yeni işbirliklerinin temelini attılar 
      BARIŞ ERGİN - DİLEK TAŞ 
   
   Bugün İstanbul'da gerçekleştirilecek Yatırımcı Danışma Konseyi toplantısı için Türkiye'ye gelen çok uluslu 20 şirketin CEO'ları ve yöneticileri, hükümetten sadece vaat değil, yatırımın önünün açılması konusunda uygulama da görmek istediklerini söylediler. 
   Dün akşam Devlet Bakanı Ali Babacan tarafından verilen yemeğe, yabancı şirketlerin CEO ve yöneticilerinin yanı sıra, Dünya Bankası Başkanı James Wolfensohn, IMF Avrupa Direktörü Michael Deppler, TÜSİAD Başkanı Ömer Sabancı, YASED Başkanı Şaban Erdikler, TOBB Başkanı Rifat Hisarcıklıoğlu, TİM Başkanı Oğuz Satıcı, IMF İcra Direktörü Willy Kiekens, IMF Türkiye Masası Şefi Rıza Moghadam, Dünya Bankası Türkiye Direktörü Andrew Vorkink ve IFC Güney Avrupa ve Orta Asya Direktörü Khosrow Zamani de katıldı. Çırağan Sarayı'nda basına kapalı olarak düzenlenen yemeğe sadece Milliyet muhabirleri girmeyi başardı. Babacan'ın kısa bir 'hoşgeldiniz' konuşması yaptığı yemekte, konuklar dört masa etrafında, isimlerinin baş harflerine göre oturdular. 
   Yabancı yöneticilerin, toplantıda üzerinde durulacak hususların ne kadarının hayata geçeceği konusunda yoğunlaştığı gözlendi. Benzer toplantılara Çin'de ve Doğu Avrupa'da da katıldıklarını söyleyen Alman perakende devi Metro Group'un CEO'su Hans Joachim Körber, hükümetin yabancı yatırımın önünü açma konusunda ne kadar istekli olduğunu göstermesinin önemini vurguladı. 
   
   Ortaklıklar konuşuldu 
   Gebze Serbest Bölgesi'nde metal sektöründe yatırımı bulunan İsrailli İscar'ın CEO'su Steff Wertheimer ise yatırımcıları bir araya getiren toplantıların, toplantının yapıldığı ülkeye yatırımın yanı sıra katılımcılar arasında yeni işbirliklerine de olanak sağladığını vurguladı. Wertheimer, "Burada Alman bir grupla ortaklığımız gündeme geldi" dedi. 
   
   Wolfensohn, Derviş ile buluştu    Dünya Bankası Başkanı James Wolfensohn, Yatırım Danışma Konseyi'nin oluşturulmasının Türkiye açısından önemli bir adım olduğunu söyledi. Wolfensohn, konseyin doğrudan yatırım açısından önemli sonuçlar getireceğini ümit ettiğini belirtti. Bu arada Wolfensohn, CHP Genel Başkan Yardımcısı Kemal Derviş ile kalmakta olduğu Çırağan Sarayı'nda bir süre görüştü. Derviş, Wolfensohn ile görüşmesinin bir nezaket ziyareti olduğunu söyledi. Derviş'in, Horst Köhler'in istifası ile boşalan IMF Başkanlığı'na önerildiği 11 Mart tarihli Financial Times gazetesinde yer almıştı. 
   
   
</TEXT>
</DOC>
