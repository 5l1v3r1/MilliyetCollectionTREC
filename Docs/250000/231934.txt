<DOC>
<DOCNO> 231934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sondun05.html </URL>
<DATE> 2004/04/16/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Powell Referanduma 'hayır' demenin hiçbir avantajını görmüyorum 
</HEADLINE>
<TEXT>

     ABD Dışişleri Bakanı Colin Powell, referandumda Kıbrıs Rum Kesimi'nin ''hayır'' oyu vermesine karşılık ABD'nin KKTC'yi tanıma yoluna gidip gitmeyeceği sorusuna yanıt vermekten kaçınarak, şimdilik sadece referandumlardan ''evet'' sonucu alınmasına odaklandıklarını bildirdi. 
     Powell, bir gazetecinin, ''eğer Kıbrıslı Rumlar referandumda hayır oyu verirse, ABD Kıbrıslı Türkler'i, referandumda evet oyu verdikleri için resmen tanımakla ödüllendirebilir mi '' sorusu üzerine, ''şimdilik her iki tarafı da kısa süre içinde yapılacak referandumda evet oyu vermenin kendi çıkarlarına olduğuna ikna etmeye odaklanıyoruz'' dedi. 
     Powell, şunları kaydetti 
     ''Uzun süredir varolan bu tartışmayı, adanın bölünmüşlüğünü çözmek için Kıbrıslı Türkler ve Rumlar'ın önünde olağanüstü bir fırsat anı var. Bu noktada hayır oyu vermenin hiçbir avantajını göremiyorum. Bir B planı yok. Bu planın yerine geçecek başka bir şey de gelmiyor. Bu planı geliştirmesi çok zaman aldı, çok detaylı bir plan. Herkesin, plan içindeki şu ya da bu unsurla bir problemi var. Her iki tarafı da tamamen tatmin eden bir plan olamaz ancak bu plan, ortaya çıkabilecek en iyi plan. Umarım hem kuzey hem de güneyde Kıbrıs halkı, Yunanistan ve Türk halkları kendileri, aileleri ve adanın geleceği için bu planın ne anlama geldiğini dikkatle inceleyecekler. 
     Kısa süre içinde gerçekleştirilecek referandumda olumlu bir sonuç için yeterli desteği toplayabileceğimizi umuyorum. BM Genel Sekreteri Kofi Annan'ın da evet oyunu cesaretlendirmek için elinden geleni yaptığını, BM'nin planın unsurlarını bir araya getirmeye yardımdaki önemli rolünü biliyorum. Kıbrıs'ta her iki tarafın da, BM ve uluslararası toplumun, planın unsurlarının, aynen planlandığı gibi uygulanacağına yardım edeceği rahatlığını yaşaması gerektiğini düşünüyorum.'' 
     
</TEXT>
</DOC>
