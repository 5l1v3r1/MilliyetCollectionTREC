<DOC>
<DOCNO> 247783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/soneko47.html </URL>
<DATE> 2004/06/14/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
IMF'den asgari ücret uyarısı... 
</HEADLINE>
<TEXT>

     Rıza Moghadam başkanlığındaki IMF heyeti, temmuz ayından geçerli olacak yeni asgari ücret belirlenirken makro ekonomik dengelere uyulması uyarısında bulundu. 
     IMF heyeti, Çalışma Bakanı Murat Başesgioğlu'nu ziyaret ederek 2 saat görüştü. Görüşmenin ardından bir açıklama yapan Başesgioğlu, IMF heyetinin yılbaşında da olduğu gibi makro ekonomik dengeleri etkilememesi açısından asgari ücret üzerinde hassasiyetle durduğunu söyledi. Başesgioğlu, "Biz de bu hassasiyetlerin bilincinde olduğumuzu ifade ettik. Ama bunu belirlemek için görevli bir komisyon var" dedi. 
     Başesgioğlu, işçi ve işveren temsilcilerinden oluşan bu komisyon üyelerinin ülkenin ekonomik durumu ve içinden geçtiği konjoktürü değerlendirerek makro ekonomik ve diğer bütün dengeleri gözeterek bir karar vereceklerini söyledi. 
     Başesgioğlu, SSK primine esas kazanç alt sınırı ile asgari ücret arasındaki farkın işçi ve işveren priminin ocak ayından itibaren Hazinece karşılandığını anımsatarak, yapılacak yasal düzenlemeyle bu farkın ortadan kaldırılacağını bildirdi. Başesgioğlu, konuyla ilgili yasa tasarısını Başbakanlığa sevk ettiklerini ve 1 Temmuz'dan itibaren yürürlüğe gireceğini belirterek, böylelikle SSK primine esas kazanç alt sınırıyla asgari ücret arasında bir fark oluşmayacağını ve Hazinenin de bu farkı karşılamak gibi bir yükümlülüğü kalmayacağını söyledi. 
     Başesgioğlu, sosyal güvenlik sistemine bir disiplin getirilmemesi durumunda sistemin açıklarının GSMH'ye oranının daha da artacağını vurguladı. Şu anda GSMH'nin yüzde 4.5'i düzeyinde seyreden açığın önümüzdeki yıllarda daha büyük rakamlara ulaşacağını kaydeden Başesgioğlu, bunun makro ekonomik denglerin sürdürülebilmesi açısından büyük bir risk oluşturduğunu bu nedenle bir tedbir alınması gerektiğini kaydetti. Başesgioğlu, "Bugünden tebdir almak durumundayız ki önümüzdeki yıllarda hem sosyal güvenlik sistemi sürdürülebilir olsun, mali dengeleri kurulmuş olsun, hem de bütçe üzerine fazla yük oluşturmasın" dedi. 
     Başesgioğlu, SSK ve Bağ-Kur gibi sosyal güvenlik kurumlarının açıklarının ilk 5 ayda programda öngörülen kapsamda gerçekleştiğini, ek bir açığın sözkonusu olmadığını söyledi. Başesgioğlu, SSK ve Bağ-Kur'daki sağlık harcamalarında da öngörülenin altında bir açık olduğunu söyledi. 
     Başesgioğlu, IMF ile yaptıkları görüşmede sosyal güvenlik reformu üzerinde durduklarını da kaydetti. 
     Başesgioğlu, sosyal güvenlik reformunun birinci adımının birleştirilmiş emeklilik sistemi olduğunu bildirdi. Bakan Başesgioğlu, bununla çok dağınık yapıdaki sosyal güvenlik kuruluşlarının birleştirilmesi ve aralarındaki norm ve standart farklılığını gidererek tek bir emeklilik sistemine geçmeyi hedeflediklerini belirtti. Başesgioğlu, genel sağlık sigortası uygulamısının, bütün nüfusu kapsayacak ve prim ödeme gücü olan vatandaşların primini ödediği, yoksulluk sınırı altında kalan vatandaşların priminin de devlet tarafından ödendiği bir sistem olduğunu ve bu konudaki çalışmaların tamamlanmak üzere bulunduğunu ifade etti. 
     Başesgioğlu, bu sistemle hazırlanacak bir temel teminat paketi çerçevesinde sağlık kuruluşu ayrımı yapmadan bütün vatandaşların sağlık hizmetinden yararlanmasının amaçlandığnı bildirdi. 
     Başesgioğlu, sosyal güvenlik reformu kapsamında kurulacak olan sosyal yardım ve sosyal hizmet kurumuyla şu anda değişik bakanlıklar bünyesinde verilen sosyal hizmetlerin tek çatı altında toplanarak daha derli toplu ve verimli bir şekilde verilmesini amaçlandığını vurguladı. 
     Başesgioğlu, sosyal güvenlik reformu kapsamında bu hizmetlerin verilebilmesi için bir kurumsal yapı oluşturulacağını da belirterek, şu anda diğer bakanlıklarla birlikte komisyon çalışmalarının sürdüğünü ekim ya da kasım aylarında bu hazırlıkları Meclise sunmayı amaçladıklarını kaydetti. Başesgioğlu, yaz aylarında hazırlanan bu tasarı taslaklarının sosyal taraflarca tartışılmasını istedi. 
     
</TEXT>
</DOC>
