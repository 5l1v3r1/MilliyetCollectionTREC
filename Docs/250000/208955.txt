<DOC>
<DOCNO> 208955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/guncel/gun04.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversitelinin yıldızı Milliyet 
</HEADLINE>
<TEXT>

      TAHSİN AKSU İstanbul 
   
   Yıldız Teknik Üniversitesi YTÜ öğrencilerinin oylarıyla belirlenen "Yılın Yıldızları 2003" ödülleri sahiplerini buldu. Milliyet, üniversite öğrencilerinin "en çok okuduğu gazete" seçildi. 1999'da kurulan YTÜ İşletme Kulübü'nün bu yıl ikincisini düzenlediği "Yılın Yıldızları" anketine katılan 3000 öğrenci, 26 ayrı kategoride seçim yaptı. Beşiktaş'taki YTÜ oditoryumunda önceki akşam düzenlenen törende öğrencilerin "2003'te en çok okuduğu gazete" seçilen Milliyet adına ödülü Yayın Koordinatörü Emre Oral, YTÜ İnşaat Fakültesi Dekanı Prof. Dr. Hüseyin Demirel'in elinden aldı. 
   Aynı ankette "en beğenilen köşe yazarı" seçilen Milliyet yazarlarından Can Dündar'a ödülünü de İşletme Kulübü Başkanı Mine Ömeroğlu sundu. İkinci kez bu ödüle layık görülen Dündar, "İkinci kez sınıfı geçtiğim için sizlere teşekkür ediyorum" dedi. Törende ayrıca Beyaz, Kanal D'de yayımlanan şovuyla "en beğenilen eğlence programı ve sunucusu" ödülüne layık görüldü. Şebnem Ferah, Kenan Işık, Mehmet Aslantuğ da çeşitli dallarda ödül alırken, "Yılın Sporcusu" seçilen milli atlet Süreyya Ayhan, ABD'de olduğu için törene katılamadı. 
   
   
   
   
</TEXT>
</DOC>
