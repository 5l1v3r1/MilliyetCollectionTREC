<DOC>
<DOCNO> 239397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonsiy27.html </URL>
<DATE> 2004/05/12/ </DATE>
<TIME> 20.53 </TIME>
<AUTHOR>  </AUTHOR>
<HEADLINE>
Saylan "AB'ye girme aşamasında bu sorun hükümete zarar verecek" 
</HEADLINE>
<TEXT>

     YÖK Genel Kurul üyesi Prof. Dr. Türkan Saylan, YÖK Yasa Tasarısı'na ilişkin, ''AB'ye girme aşamasında Türkiye'de yaratılan bu sorun, bence Hükümete çok zarar verecek. Yazık olacak'' dedi. 
     İş Bankası Kültür Yayınları'ndan çıkan, Mehmet Zaman Saçlıoğlu'nun Prof. Dr. Türkan Saylan ile gerçekleştirdiği söyleşide kaleme aldığı ''Türkan Saylan Kitabı-Güneş Umuttan Şimdi Doğar'' adlı kitap, kokteylle tanıtıldı. 
     Beyoğlu'ndaki İş Bankası Kültür Yayınları'nda gerçekleştirilen kokteylde gazetecilerin sorularını yanıtlayan Prof. Dr. Saylan, YÖK Yasa Tasarısı'yla ilgili görüşlerini açıkladı. 
     Tasarının, üniversite yaşamını düzeltmek yerine, bir imam hatip lisesi olayı haline gelmesine çok tepkili olduğunu belirten Saylan, ''Üniversitelerarası Kurul ve YÖK'ün Hükümet tarafından aşırı derecede eleştirilmesine ve meslek lisesi çıkışlıların da arada kaynayıp gitmesine çok üzülüyorum'' dedi. 
     
     ''DİYALOG KURARAK KONUŞAMADIK'' 
     Kendi düşüncesinin, meslek liselilerin önünü biraz daha açmak ve puanlarla oynamadan bazı fakültelere girebilmelerini sağlamak olduğunu ifade eden Saylan, şunları kaydetti 
     ''Diyalog kurarak konuşamadık. O bakımdan çok kızgınım. İmam hatip liseliler uğruna onlar da engellendi. İmam hatip liselilerin de meslek lisesi olarak kendi meslekleriyle ilgili dallara girebilmeleri gerekiyor. Bunu polemik konusu yapmak, üniversiteleri birbirine düşürmek, 'yalancısın' demek, çok yanlış. AB'ye girme aşamasında Türkiye'de yaratılan bu sorun, bence Hükümete çok zarar verecek. Yazık olacak.'' Saylan, YÖK'te muhakkak değişiklikler gerektiğini, 1981 yılından bu yana birçok kez değişiklik yapıldığını, ama bunun üniversitelerin önünü açacak, özerk üniversite oluşturacak bir havaya girmesi ve uzlaşma içinde yapılması gerektiğini kaydetti. 
     Türkan Saylan, ''Ona giremedik daha. Bu olayı herkes bir tarafından çekti. Hazırlanmış bir yasa vardı. Onun üzerinden devam edebilirdik, olmadı. YÖK Genel Kurul üyesiyim, bugüne kadar kimse bana bir şey danışmadı'' diye konuştu. 
     
     ''ONUR VERİCİ ÇALIŞMA'' 
     Yazar Mehmet Zaman Saçlıoğlu, kitabı hazırlarken hayatının en heyecanlı anlarını yaşadığını ve çok onur verici bir çalışma gerçekleştirdiğini söyledi. 
     Çağdaş Yaşamı Destekleme Derneği Başkanı da olan Saylan'a ayak uydurmanın çok zor olduğunu dile getiren Saçlıoğlu, Saylan'ın, Türkiye'nin en aydınlık insanlarından biri olduğunu kaydetti. 
     
</TEXT>
</DOC>
