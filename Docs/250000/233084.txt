<DOC>
<DOCNO> 233084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sondun21.html </URL>
<DATE> 2004/04/20/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Ertuğruloğlu Rumların 'hayır' demesi mantığa ters 
</HEADLINE>
<TEXT>

     
Senem Yazıcı 
Eski KKTC Dışişleri ve Savunma Bakanı Tahsin Ertuğruloğlu, Annan Planı'nın adanın tamamının belli bir zaman dilimi içerisinde Helenleştirilmesine açık kapı bırakan bir düzenleme olduğunu söyledi. 
     A.A muhabiri Senem Yazıcı'nın sorularını yanıtlayan Ertuğruloğlu, Annan Planı'nın KKTC ve Türk tarafının beklentilerini karşılamaktan uzak olduğunu savunarak, adada ne kadar Türk askeri bırakılırsa bırakılsın, Türkiye'nin garantörlük hakkının plan uyarınca fiiliyatta sona erdirildiğini kaydetti. 
     Rum kesiminin planın hazırlanmasına katkıda bulunduğunu, bu nedenle plana ''hayır'' demesinin mantıklı olmadığını ifade eden Ertuğruloğlu, Kıbrıs Türklerinin devletlerinden, egemenliklerinden, etkin garantilerden ve topraklarının bir bölümünden vazgeçeceklerini, karşılığında da yalnızca AB pasaportu alacaklarını belirtti. Ertuğruloğlu, AB pasaportunun ise adadan göçleri hızlandırıcı etki yapacağını savundu. 
     Annan Planı'nın müzakere zemini olarak kabul edilmesini ''hatalı'' bulduğunu ifade eden Ertuğruloğlu, otomatik olarak işleyen bir takvimin kabul edilmesiyle birlikte, Türk taraflarının esasa ilişkin getirdikleri hiçbir önerinin dikkate alınmadığını söyledi. Ertuğruloğlu, Türk tarafından ''evet'' sonucunun çıkması durumunda, bundan sonra yapılacak görüşmelerde Türk tarafının kabul ettiği noktadan ileri gitmesinin de mümkün olamayacağını vurguladı. 
     ''KKTC'nin geleceği ne olacaktır '' sorusunun hiçbir zaman ciddi şekilde masaya yatırılmadığını söyleyen Ertuğruloğlu, hem Türkiye, hem de KKTC hükümetlerinin geçmiş dönemde hatalar yaptığını, Rum yönetiminin tüm adayı yasal olmayan şekilde temsil etmesine karşılık gerekli adımların atılamadığını, ancak bunların cezasının da devletin tamamen ortadan kaldırılması olmaması gerektiğini belirtti. 
     İşte röportaj... 
     
     SORU 
     Güney Kıbrıs Rum kesiminde kamuoyu yoklamaları ''hayır'' oylarının giderek ''evet''e dönüştüğünü gösteriyor, sizce Güney'de ''evet'' çıkma olasılığı var mı 
     
     YANIT 
     Ben başından beri Güney Kıbrıs'ın Annan Planı'na ''evet'' diyeceğini düşünen biri olarak, Rum tarafı ''hayır'' diyecekmiş gibi yaratılan görüntüye hiç inanmadım. Hatta açık açık bunun Bizans taktiği olduğunu, sırf Türk halkına ''evet'' dedirtmek için uygulanmış bir oyun olduğunu da söyledim. Kendi hazırladıkları, hazırlanmasına katkıda bulunduklarını açık açık itiraf eden Rum tarafının, plana ''hayır'' demesi mantığa ters, bunu düşünemiyorum. 
     
     SORU 
     Annan Planı'nın müzakere için zemin oluşturmaması gerektiğini savundunuz. Planda çok eksiklik olduğunu söylediniz. Son düzenlemelerin ardından hala aynı görüşte misiniz 
     
     YANIT 
     Ben Annan Planı'nı, Makarios'un politikalarıyla karşılaştırdım hep, bu değerlendirmemin de yüzde 100 doğru olduğuna inanıyorum. Makarios da zamanında hedeflerini silah zoruyla gerçekleştiremeyeceğini anlayınca, bunu zaman dilimine yayarak, ekonomik zorlamalarla hedeflerini hayata geçirmeyi tasarlamıştı. Adadan büyük miktarda göçler de bu yıllara denk gelmişti. Hedeflerine 20 yılda değil de hemen ulaşmak isteyenler Sampson başkanlığında darbe düzenlemişlerdi. Şimdi de aynen böyle, belli bir zaman dilimi içerisinde bütün adayı Helenleştirmeye açık kapı bırakan bir plandır. Buna karşı çıkıyor görünenler de istediklerini 20 yıl sonra değil, yarın elde etmeyi planlayanlardır. 
     Annan Planı'nın Türk tarafına istediklerini veren, insanımızı tatmin eden, Türkiye'nin garantörlük konumunu koruyan belge olduğunu iddia edenlerin, bu yaklaşımlarının gerçekle hiç ilgisi olmadığını söylemek isterim. Annan Planı, bu unsurların tek bir tanesini bile sağlayacak plan değildir, tersine ortadan kaldıracak bir plandır, ama bunu zaman dilimi içerisinde yapacaktır. 
     AB'ye girmiş Kıbrıs üzerinde Türkiye'nin garantörlük hakkının olması ya da böyle bir iddia sahibi olmak AB'yi hiç anlamamak demektir. 
     
     SORU 
     Sizce adada kalacak askerler, Türkiye'nin garantörlük hakkının bir göstergesi değil mi 
     
     YANIT 
     Bunun nedeni adada kalacak asker sayısının 650 olması değildir ki... 650 değil 65 bin Türk askeri burada olsa, AB'ye üye olmuş Kıbrıs üzerinde Türk askerinin, Türkiye'nin garantörlük hakkı olması söz konusu değil, bu sadece kağıt üzerinde var gibi gösteriliyor. Askerin kampından dışarı adım atması bile BM ve AB'nin onayına tabi. Türkiye, ben bir olay söz konusu olursa müdahale ederim diyorsa, bence gerçekçi bakmak gerekirse, artık bu da mümkün olmayacaktır, çünkü bu, askeri kabiliyet meselesi değildir, Türk askeri her zaman için gerekeni yapacak konumda ordudur, ama Güvenlik Konseyi kararı olmadan, AB onayı olmadan Türk askerinin adadaki herhangi bir olaya müdahale etme girişimi, AB ile askeri çatışmaya girmesi anlamına gelir. Türkiye'nin böyle bir seçeneği göze alabileceğini düşünemiyorum, böyle bir durumla karşılaşılmasını da arzulamıyorum. Dolayısıyla, kağıt üzerinde olabilir, ama fiiliyatta 1960 garanti sistemi ortadan kaldırılmıştır. Bir hak fiiliyatta kullanılabilecekse haktır. 
     Bir diğer sakıncalı nokta da harita, topraklarımızın büyük bölümünü elden çıkarıyoruz. Toprakları verdikten sonra dahi, Kuzey'de sizin olacağınızı varsaydığınız topraklara Rumların dönüş hakkı vardır. Bunlar Annan Planı'nda belli yüzdelerle sınırlanmış olabilir, ancak derogasyonların birincil hukuk olmaması halinde, belirtilen hiçbir oran kalıcı değildir, korunamaz, kimse de günü gelip ihlaller başladığında itiraz etme hakkına sahip olmayacaktır, ikincil hukuk birinci hukukla ters düşünce kısıtlamalar ortadan kaldırılabilecektir. KKTC ortadan kaldırılıyor, ama yerine en iyi şekilde otonom yapı oluyor, ama bu yapı da karma bir yapı. Ne var ne yoksa elimizden alıyor, ama bir tek şey yapıyor Kıbrıs Türklerine AB pasaportu veriyor. Bu da Kıbrıs Türkünün bu adadan göçünü kolaylaştıracaktır, artık geriye döneceği bir vatan da kalmayacaktır. 
     
     SORU 
     Derogasyonlar, Rum kesiminin katılım anlaşmaları onaylanırken metne dahil edilebilseydi, birincil hukuk haline gelebilirdi, bu noktada sürecin daha erken başlamaması, önceki hükümetlerin bir hatası olarak görülebilir mi 
     
     YANIT 
     Bana göre derogasyonların birincil hukuk yapılması söz konusu değil, bu beklenti içinde olmak, boşuna bir gayrettir. Rum tarafı katılım anlaşmasını imzalamasından önce, bunları metin içine koyabilir miydik sorusuna gelince. Kopenhag zirvesinde olan kişi olarak bana gelen eleştirilerden biri de buydu. Bu, doğru eleştiri değil. Kopenhag'da ben BM Genel sekreteri Kıbrıs Özel Temsilcisi Alvaro De Soto'ya müzakere zemini olarak kabul etmesek de Annan Planı'nı müzakere etmek istediğimizi söyledim. 
     O gün olduğu gibi bugün de Annan Planı'na itiraz ettiğimiz noktalar, planın üzerine kurulduğu temellere ilişkindi. Planı, müzakere zemini olarak kabul edersek, tartışma konusu yapmak istediğimiz temel ilkeleri masaya koyamayacaktık. Planın çerçevesi içinde kalmayı kabul etmiş olacaktık. Bu nedenle Kopenhag'da direttik. Bize yıllar önce Rum kesimi AB ile görüşmeler yaparken de ''azınlık'' olarak bu görüşmelere katılma önerisi getirilmişti. Türk politikası Kıbrıs üzerinde ne zaman Kıbrıs Türkünün azınlık statüsünü kabul etmişti ki, biz azınlık olarak davet aldığımız bir yere icabet edecektik 
     
     SORU 
     New York ve İsviçre'deki görüşmelerin ardından, Cumartesi günü yapılacak referandumlar aşamasına kadar gelindi. Çözüme yönelik çabalar hızlandı. Gelişmeleri nasıl değerlendiriyorsunuz 
     
     YANIT 
     Son süreçte yaşananları başından beri tetkik ediyoruz, yanlış yapılmıştır. Ankara'dan başlayarak Türkiye'nin ve KKTC'nin Kıbrıs politikası yanlış zemine oturtulmuştur, Annan Planı müzakere zemini olarak kabul edilmiştir. Şu fark olmuştur Bize Annan Planı'nı müzakere zemini olarak kabul ettirmeye çalışırlarken, olmazsa olmazlarımızı masaya getirmemizi engellediler. 16 Nisan'da Rum tarafının katılım anlaşmasının imzalanmasının ardından, masaya olmazsa olmazların getirilmesine olanak verdiler, çünkü artık Türk tarafı elindeki tüm kozları yitirmişti. Elinizdeki tüm kozları yitirdikten sonra olmazsa olmazlarınızı getirin, bir şey fark etmiyor. Otomatik işleyecek bir süreci kabul etmişsiniz. Günün sonunda istediklerini yazdılar, olmazsa olmazlarımız bağlamında hiçbir şey değişmedi. 
     Başbakan Recep Tayyip Erdoğan, derogasyonların birincil hukuk olmasının vazgeçilemez olduğunu söylemişti, De Soto'nun değiştirilmesi, New York'ta kısa bir metin hazırlanması önerilmişti. Türk tarafının esasa ilişkin hiçbir talebi kabul edilmedi. Siz başından elinizdeki bütün kozları yitirdiniz, niye Çünkü Sayın Erdoğan dedi ki, ''Biz Rum tarafından bir adım önde olacağız''. Ama ne maksatla bir adım önde olacaksınız İntihar maksadıyla ise ''buyurun'' diyorlar size. ''Masadan kaçan taraf olmayacağız'', kurban da olsam bu masadan kaçmam zihniyeti, sanırım uluslararası diplomaside ilk defa sergilendi. 
     
     SORU 
     Olayların bu şekilde gelişmesinde önceki KKTC ve Türkiye hükümetlerinin hataları yok mu 
     
     YANIT 
     Maalesef hatalar yalnızca bugünkü iktidarların hataları değil. Bunca yıldır maalesef hiçbir hükümet Rum tarafının yasal olmayan statüsünü dünyaya yeterince duyuramadı. Tüm sorumluluğu AK Parti'ye yüklemek insaflıca bir yaklaşım olmaz. Maalesef Türk milleti olarak unutkanız ya da çok iyi niyetliyiz. Rum-Yunan ikilisine bakın, yıllar içinde saptanmış ulusal hedeflerinden en ufak bir sapma yoktur, sağcısı veya solcusu ortak hedefler doğrultusunda hareket eder. Biz 1974'teki çok haklı müdahalemiz sonrasında bir tür suçluluk duygusuna kapıldık, müdahale sonrası gerekli adımlar atılacağına savunmaya geçtik. Bunun nedeni uzun vadeli politikalar belirlenmedi. 
     ''KKTC ne olacaktır'' sorusunun cevabı hiçbir zaman ciddi şekilde masaya yatırılmadı. Ne Ankara, ne Lefkoşa bu konuyu değerlendirmedi, maalesef güncel konularla gün geçiştirildi, buradaki gençlik göz ardı edildi. Kasıtlı değil, belki de iyi niyetle gençlere, geçmiş olaylar, mezalim aktarılmadı. Gençlik 1974'e nasıl geldiğini bilmeden önünde devlet buldu, bu devletin neler pahasına kurulduğunu bilmediği için, gözüne batan hep eksiklikler oldu. Gençliği değil, gençliği bu noktaya getirenleri suçlamak lazım. Bu devlet ya tanıtılacak, ya Türkiye ile entegrasyon dediğimiz ya da üçüncü seçenek olarak ortadan kaldırılacak. Belli ki, KKTC'nin ortadan kaldırılmasına karar verilmiş. 
     
     SORU 
     Rum tarafından sonuç ne çıkarsa çıksın, Türk tarafından ''evet'' sonucu alınması durumunda, bunun Türk tarafına olumlu yansımaları olacağı, hatta KKTC'nin tanınmasının dahi söz konusu olabileceği belirtiliyor. 
     
     YANIT 
     Tahminim Rum tarafından ''evet'' sonucu çıkacağıdır. Senaryolar üzerinde çok tartışmak istemiyorum. Halkımıza ''siz her durumda evet deyin'' mesajı veriliyor. Bana göre tüm bunlar zekamıza hakarettir. Türk tarafından ''evet'' çıkmasının mesajı ne olacaktır dünyaya ''Biz KKTC'yi istemiyoruz, biz egemenlik iddiasında da değiliz, biz her şeyden vazgeçtik, yeter ki AB pasaportu alalım''. Evet yanıtının anlamı budur. Siz eğer buna ''evet'' derseniz, kendinizin inkar ettiği devleti birinin tanıması söz konusu olabilir mi Siz kendiniz bu devleti ortadan kaldırıyorsunuz. 
     Bu çerçeveden bakıldığında, söz konusu iddiaların zekamıza ve tarihimize hakaret, şehitlere saygısızlık olduğunu düşünüyorum. Tüm senaryo Türk tarafına ''evet'' dedirtmek amacıyla hazırlanmış. Siz bir kere ''evet'' dedikten sonra, daha sonraki süreçlerde sizi ''evet'' dediğiniz noktadan itibaren konuştururlar. Nasıl ki, 80'li yıllarda çeşitli teminatlarla ''29 ''yı kabul etmiştik, Rum tarafı masadan kaçınca verilen sözler unutuldu, garantiler unutuldu, ama ''29 '' kaldı. Bugün de çıkacak ''evet'' artık hiçbir zaman yakamızı bırakmaz. Bu korkunç bir komplodur. 
     
</TEXT>
</DOC>
