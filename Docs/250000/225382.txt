<DOC>
<DOCNO> 225382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/yasam/yas01.html </URL>
<DATE> 2004/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dur ' ihtarını duymadı, çünkü sağırdı 
</HEADLINE>
<TEXT>

   Başkale'de jandarma 'Dur ' ihtarına uymayan köylüyü vurdu. Ölen köylü sağır olmasına rağmen, askerler bırakıldı 
   ANKARA ANKA 
   
   Van'ın Başkale ilçesinde jandarmanın 'Dur' ihtarına yanıt vermeyen ve mazot kaçakçılığı şüphesiyle açılan ateş sonucu ölen Haşim Beyazgül'ün sağır olması ilginç bir tablo ortaya çıkardı. 
   Sağır ve dilsiz Beyazgül, 19 Eylül 2001'de Yüksel köyü yakınlarında, sol koltuk altına isabet eden tek kurşunla hayatını kaybetti. Cesedi bir köylünün haber vermesi üzerine çukura gömülü bulunan Beyazgül'ün yakınları askerler hakkında dava açtı. Savcı, Üsteğmen Adem Kardaş, Asteğmen Rahim İskender Demir, erler Murat Dikbaş, Turan Sayar, Bayram Çetin, Kenan Uysal ile Recep Kaymaz'ın 'yasal sınırı aşarak adam öldürdükleri' ve 'cesedi izinsiz gömdükleri' gerekçesiyle cezalandırılmasını istedi. Davayı 3 yılda sonuçlandıran Van 1. Ağır Ceza Mahkemesi, askerlerin havaya 4 - 5 el ateş açarak 'Dur' ihtarında bulunduğu, kaçmanın sürmesi üzerine, yetkilerine dayanarak ateş açtıkları değerlendirmesi ve 'eylemin yasal sınırlar içinde olduğu' kanaatiyle, beraat kararı aldı. Askerlerin 'İzinsiz gömme gerekçesiyle' cezalandırılması istemi de, 'Türk Ceza Yasası'nda böyle bir suç olmaması' nedeniyle reddedildi. 
   
   
</TEXT>
</DOC>
