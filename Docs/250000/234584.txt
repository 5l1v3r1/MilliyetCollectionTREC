<DOC>
<DOCNO> 234584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/yazar/altan.html </URL>
<DATE> 2004/04/25/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Sağım, solum, arkam sobe... 
</HEADLINE>
<TEXT>

   
   EMEKLİYE ayrılan zart zurtçu bir kodamana, arkadaşı şöyle bir dörtlük yazmış 
   Aylığın azalsa da, şan şeref yeter sana 
   Bayrağına baktıkça gönlün gururla dolsun. 
   Ne güzel layık olmak senin gibi vatana 
   Makamsız da yaşarken, makamın ülken olsun. 
   Zart zurtçu kodaman da, arkadaşına şöyle bir dörtlükle yanıt vermiş 
   Kimi kandırıyorsun ulan salak budala, 
   Yoksul halka söylerdik biz vaktiyle onları. 
   Palavrana mı kaldık, sonunda kala kala 
   Sen git yuttur babana, hamasi mavalları. 
   
   Bektaşiye sormuşlar 
   - Bak, demişler, geri ülke diktatörleri nutuk söylerlerken, genellikle halkı aslana, kaplana, kurda, kartala benzetirler sen neye benzetiyorsun halkı 
   Baba erenler 
   - Üzüme, demiş. 
   - Neden 
   - Çünkü keyif çatmak isteyenler, daima ikisinin de ezip suyunu çıkarırlar. 
   
   KKTC'de bir konuşma 
   - Makamını bırakacak mı sence 
   - Hayır, bırakmayacak Kıbrıs'ı çok seviyor. 
   - Makamını bırakması engel mi sevmesine 
   - Engel... 
   - Niçin engel peki 
   - Çünkü en iyi, o makamda otururken damak tadını çıkarabiliyor çok sevdiği Kıbrıs'ın... 
   
   Nasreddin Hoca'ya 
   - Hoca, dediler, sen bilirsin KKTC'de bulunduğu için Ankara'dan harcırah alanlar var mı, Ada'nın kuzeyinde 
   Hoca 
   - Siz, dedi, onu gidin "hayır'da hayır vardır" diyenlere sorun... 
   - Onlar bilirler mi 
   - Bilmeseler "evet"le kaybedecekleri hayırlara böylesine dört elle yapışmaya çalışırlar mıydı 
   
   İncili Çavuş'a sordular 
   - Her siyasi parti lideri, kendisinin halka dayandığını söylüyor doğru mu bu 
   İncili Çavuş 
   - Vallahi bilmem, dedi benim asıl merak ettiğim, halkın bütün bunlara nasıl dayandığı... 
   
   TV ekranlarında Amerikan bayrağına sarılmış 350 tabut... Irak'ta ölmüş Amerikan askerlerinin tabutları... 
   ABD Savunma Bakanlığı karşı çıkmak istemiş, asker tabutlarının medyada yayımlanmasına. Federal mahkeme, halkın bilgi edinme hakkının kısıtlanamayacağına karar vermiş. O nedenle de TV ekranlarında yayımlanmaya başlamış Amerika'ya gönderilen bayrağı sarılı tabutlar. 
   Bu kez de Pentagon, yaslı ailelerin ölmüş asker tabutlarının medyada yayımlanmasını istemediği gerekçesiyle, yine yasaklamış tabut görüntülerini. 
   Ne yapacaksınız Başkan Bush'un seçimleri var kasımda. 
   Vatan, uğrunda ölenlerin sayesinde mi yükselir diyorsunuz 
   Başkan Bush ise galiba biraz daha değişik düşünüyor o, Irak'ta ölen Amerikan askerlerinin tabutları üstünde, kendisinin yükseleceğine inanıyor. 
   Ne dersiniz doğru çıkacak mı 
   Hele bir de Bin Ladin yakalanmazsa... 
   
   Kıbrıs'ta referandumlar da geldi sonuçlandı işte... 
   Bakalım medyadaki yorumlarda şimdi neyin falına bakılacak 
   Belki bazı siyasal portrelerin... 
   Örneğin işte bir portre 
   O kadar koşturmadan, nutuktan sonra yine de kaybedince başına vurdu. Gayet sinirli. Ne söylediğini biliyor, ne yaptığını... 
   Tahmin edebildiniz mi, kim bu 
   
      
   
</TEXT>
</DOC>
