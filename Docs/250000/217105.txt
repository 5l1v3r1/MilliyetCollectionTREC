<DOC>
<DOCNO> 217105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/yazar/yilmaz.html </URL>
<DATE> 2004/02/23/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
TMSF ile pazarlık nasıl yürüyor 
</HEADLINE>
<TEXT>

   
   İlk 1999'da ateşlenen banka operasyonları sonunda elde edilen devede kulak. Türk halkının sırtına yüklenen 77 milyar dolar yük, geri ödenmek üzere yapılan protol kayıtlarındaki rakam ise 3.6 milyar dolar. Başbakan Erdoğan'ın 'BDDK bana faturanın 600 milyon dolar olduğunu söyledi' dediği Uzan Grubu'nun maliyetinin, 5.7 milyar dolar olduğu ortaya çıkınca gerçek bir telaş başladı. "Küstüm" diyen batık banka patroları birer ikişer Tasarruf Mevduatı Sigorta Fonu'na sökün etmek zorunda kaldılar. 
   
   77 milyar dolar yük 
   BDDK raporunda 40 milyar dolar olarak ifade edilen bankalardaki batık paranın, 77 milyar dolara çıktığı, BDDK ve Hazine tarafından TBMM Araştırma Komisyonu'na 27 Ocak günü verilen bilgilerde gösterildi. 
   Sorun, devletin bu yükten kurtulması ve bu durumun aynen korunması halinde 20 milyar dolarlık daha faturanın kesilecek olması. Okurun bugünlerde bize sorduğu tek soru var Uzan operasyonu ile hükümet paraları geri alabilecek mi Hükümetin Uzanlar'ın havuzunda bulduğu Petrus'ların içinden deste deste 5.7 milyar dolara ulaşmasını beklemiyoruz. Neyi bekliyoruz Hortumlanan paralarının tahsil edilmesinde azami gayret, samimiyet ve donanım. Donanım konusuna hukuksal düzenlemeler de giriyor. 
   Banka hortumları ile tanışmamızdan bu yana Bankalar Kanunu'ndaki evrimi görelim... 
   
   6 kez kanun değişti 
   4389 sayılı Bankalar Kanunu, 18 Haziran 1999'de değişti. Altı ay sonra 4491 sayılı Bankalar Kanunu çıktı. 12 Mayıs 2001 tarihinde 4672 sayılı kanun çıktı. 30 Ocak 2002'de de bankaların kredi alacaklarını bilanço üzerinde düzenleyen 4743 sayılı kanun devreye girdi. Böylece hisse senetleri İMKB'de işlem gören bankaların bilançolarında 31.12.2001 tarihi itibariyle 3 katrilyon civarında yazan zarar, 31.12.2002 tarihli bilançolarda 2.6 katrilyon lira kar olarak açıklandı. Bu yıl da benzer bir tablo karşımıza çıkar. Bankaların rehabilitasyonu olarak algılanan bu yeni düzenleme, hortumunlanan paranın geri dönmesine katkı sağlamadı elbette. Bu kez "İmar Bankası Yasası" olarak bilinen ve 12 Ağustos 2003'te çıkan 4969 sayılı Bankalar Kanunu devreye girdi. 26 Aralık 2003'de bu kanun da değişikliğe uğradı, 5020 sayılı kanun çıktı. 5 yılda Bankalar Kanunu 6 kez yeniden düzenlendi. Bu yetti mi, yetmedi. 
   
   Hortum Fon'a bağlandı 
   Sıra geldi, IMF ile anlaşmalar çerçevesinde özerk bir kurum olarak kurulan BDDK'nın işlevlerini yeniden tanımlamaya. 3 Kasım seçimlerinin hemen ertesinde, 29 Ocak 2004'de BDDK'dan ayrı örgütlenen TMSF'ye yeni atamalar yapıldı. 
   Buna göre BDDK, "canlı bankaları" düzenleyip, denetleyecek. TMSF de bünyesine geçen batık bankaları, halkın sırtından alacak. 
   Albaraka'dan getirilen Ahmet Ertürk başkanlığında yeni TMSF kuruldu. Önceki modelde TMSF ile BDDK'nın başkanı aynıydı ve bu koltuklarda Engin Akçakoca oturuyordu. 
   Batık banka patronları dava açmayı, kasalarını açmaya tercih etmiş BDDK'nın kapısına da uğramaz olmuşlardı. 
   Gelin görün ki, TMSF'ye yapılan atamalardan 15 gün sonra Uzan operasyonu gerçekleşti. Batık banka patronları geçtiğimiz hafta TMSF'nin yolunu tutular. Bunlar içinde en dikkat çekici şüphesiz Uzanlar'ın adamı olmakla birlikte, aylardır BDDK'nın kapısına uğramayan batık banka patronları Cavit Çağlar, Halis Toprak da pazarlık masasına uğradılar. 
   
   Kent ile Demir BDDK'da 
   Fon ile anlaşma yapanlar bir yana Çukurova'nın sahibi Karamehmet'in halen kabul gören bir önerisi olmadığını da hesaba katarsak, önümüzdeki günlerde gözümüzü bu üç patrona dikmemiz gerekecek. Çünkü bunlarda nakit var. Bilgin, Zeytinoğlu, Balkaner, Garipoğlu, Yiğit ve Çörtük'ten ne çıkar göreceğiz... 
   Geçen hafta TMSF ile batık banka patronları selamlaştılar, sıra "makul" bir ödeme planı ile pamuk elleri cebe atmaya geldi. Bu saatte "Benim vadim yeşildi" diyerek, vırt - zırt işlerini kakalayarak, hesabı kapatmaya çalışanlar güçlük çekiyor. 
   Demirbank ve Kentbank durumu ise biraz daha farklı. Bu iki banka lehinde geçtiğimiz günlerde Danıştay İdari Dava Daireleri Genel Kurulu, Fon'a alınmanın iptaline karar verdi. Yasal süreç devam ediyor. O nedenle bu iki bankaya ölü mü, sağ mı diye karar vermek bu an için mümkün değil. Ancak düzenlemeler iki bankaya da "sağ" muamelesinden yana olduğundan, gidecekleri adres TMSF değil, BDDK oluyor. 
   
      
   
</TEXT>
</DOC>
