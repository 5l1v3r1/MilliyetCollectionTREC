<DOC>
<DOCNO> 227415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/guncel/gun02.html </URL>
<DATE> 2004/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkence davası Adli Tıp'a takıldı 
</HEADLINE>
<TEXT>

   Adli Tıp, psikolojik muayene talebine rağmen fiziksel muayene yaptı. Kendi bünyesinden isteyeceği evrakı İskenderun'dan istedi. Davayı ABD de gündeme aldı 
   GÖKÇER TAHİNCİOĞLU Ankara 
   
   ABD, Hacettepe Üniversitesi öğrencisi Birtan Altınbaş'ın işkenceyle öldürülmesine ilişkin davadan sonra, ilerlemeyen bir işkence davasını daha yakın takibe aldı. 
   İskenderun'da lastik yaktıkları gerekçesiyle 1999'da gözaltına alınan N.C.S. 16 ve F.D.P. 19 , bir hafta Terörle Mücadele Şubesi'nde tutulduktan sonra tutuklanarak cezaevine konuldu. Adana DGM'de yargılanan iki kıza başka sanıkların ifadeleri delil kabul edilerek, "örgüt üyeliği"nden 12'şer yıl verildi. 
   Kızlar, cezaevine konulduktan sonra, emniyette işkence gördüklerini belirterek, polisler hakkında suç duyurusunda bulundu. İki genç kız, yüksek sesle marş dinletilmesi, bozuk süt içirme, cinsel taciz, kabadayak, basınçlı su ve copla anal yoldan tecavüze uğradıklarını savundu. 
   
   Raporlar yanlış 
   Emniyet, kızların işkence görmediğine ilişkin İskenderun Adli Tıp'tan verilen 5 ayrı raporu savcılığa delil olarak sundu. Türk Tabipler Birliği ise raporların gerçeği yansıtmadığını kaydetti. Adana Adli Tıp'ta yeniden muayeneden geçirilen P.'ye 10, S.'ye de 3 gün rapor verildi. İskenderun Emniyet Müdürlüğü'nde görevli polisler Gürkan İlhan, Murat Çıkar, Aysun Yüksel ve Halil Özkan hakkında da 2000'de 5 yıla kadar hapis cezası istemiyle dava açıldı. 
   İskenderun Ağır Ceza Mahkemesi, İstanbul Çapa Tıp Fakültesi'nde muayene istedi. Kızların psikolojik muayenesi sonunda, işkencenin ağır etkilerinin görüldüğüne yönelik rapor verildi. Ancak mahkeme kızların İstanbul Adli Tıp'ta muayenesine karar verdi. İstanbul Adli Tıp 4. İhtisas Kurulu 5 Mart 2003'te S.'nin travma sonrası strese sahip olduğu yönünde rapor verirken, P.'nin raporu eşzamanlı gelmedi. 
   P.'ye ise avukatların 2002'de "psikolojik muayene yapılsın" talebine ve aradan geçen 5 yıla rağmen fiziksel muayene yapıldı. Genç kızda fiziksel iz çıkmadığını belirten Adli Tıp, psikolojik muayene için kendi bünyesindeki daireye göndermesi gereken belgeleri İskenderun'a gönderdi. Mahkeme de, önceki günkü son duruşmada, evrakın yeniden İstanbul Adli Tıp'a gönderilmesini kararlaştırdı. 
   
   
</TEXT>
</DOC>
