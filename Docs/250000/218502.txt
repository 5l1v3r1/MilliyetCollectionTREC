<DOC>
<DOCNO> 218502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sondun18.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum basını Türkler Kıbrıs'ın AB'ye girişinin ertelenmesini istiyor 
</HEADLINE>
<TEXT>

     BM'nin, Kıbrıs konusunda varılacak bir anlaşmanın Ankara ve Atina'da onaylanması için, Türkiye ve Yunanistan başbakanlarından, Avrupa Mahkemesi çevrelerinin işbirliğinde, Grönland adası modeline benzer yazılı taahhüt elde etmeye çalıştığı bildirildi. 
     Rum Fileleftheros gazetesi, ''Annan, anlaşmanın onaylanması konusunda Erdoğan'dan yazılı taahhüt isteyecek'' başlığıyla verdiği haberde, ''Arabulucuların hedefinin, öncelikle TBMM'de oylamada olumsuz sonuç çıkması tehlikesini bertaraf ederek, referandumlardan çıkacak olası Kıbrıs çözümünün Türkiye tarafından benimseneceğini güvence altına almaktır'' diye yazdı. 
     Bu bağlamda BM'nin, Grönland adasının doğu bölümünün egemenliği konusunda 1933 yılında alınan Avrupa Mahkemesi içtihat kararına ve Norveç Dışişleri Bakanı Ihlen'in mektubu aracılığıyla Danimarkalı dengine verdiği taahhüde geri döndüğüne işaret eden gazete, konuyla ilgili şunları yazdı 
     ''Ihlen'in mektubuna göre, Norveç, Grönland adasının doğu kesiminin egemenliğini tanıyordu ancak daha sonra Norveç hükümeti bunu kabul etmedi ve onaylamayı reddetti. Ancak Avrupa Mahkemesi, Dışişleri Bakanı Ihlen'in ifadesinin Norveç'i bağladığı ve Norveç hükümetinin bu taahhütten geri dönemeyeceği hükmüne vardı.'' ''BM'nin, hukuk çevrelerinin işbirliğiyle, Grönland konusunda Norveç'in taahhüt vermesi taktiğini Kıbrıs sorunu için de uygulamak istediğinin aşikar'' olduğu belirtilen haberde, şu görüşler savunuldu 
     ''Sağlam bir kaynağın gazetemize verdiği bilgiye göre, gerek Başbakan Recep Tayyip Erdoğan'dan gerek Yunanistan Başbakanı Kostas Simitis'ten, Kıbrıs halkının eşzamanlı iki ayrı referandumdan çıkacak istencinin Türkiye ve Yunanistan tarafından benimseneceğine dair yazılı ön taahhüt talep edilmesi bekleniyor. Aynı kaynak, Annan'ın Türkiye ve Yunanistan'a gönderdiği mektubunda siyasi taahhüt talep etmesindeki mantığın bu olduğunu söyledi. 
     Rum tarafının ayrı referandumlar prosedürüyle Annan planına olumlu oy verilmesi durumunda Annan planı temelinde çözümü hayata geçireceği konusunda peşinen taahhüt vermemesi halinde Türkiye'nin vazgeçme olanağına sahip olacağından korktuğuna işaret ediliyor.'' 
     
     AB ÜYELİĞİNİ ERTELEME KONUSU 
     Gazete başka bir haberinde de, KKTC Cumhurbaşkanı Rauf Denktaş'ın müzakere grubuna danışmanlık yapmak amacıyla KKTC'de bulunan Türk heyetinin, Avrupalı büyükelçiler nezdinde girişimde bulunarak, Rum kesiminin AB'ye girişinin ertelenmesi konusunu gündeme getirdiklerini iddia etti. 
     Gazete, Türk delegasyonu başkanı Büyükelçi Ertuğrul Apakan'ın AB'ye üye ülkelerin diplomatlarıyla temas kurarak, Rum tarafının üyeliğinin ertelenmesini ve Kıbrıs sorununda varılacak anlaşmanın, 24 üye ülkenin parlamentoları tarafından protokol olarak onaylanmasını istediğini ileri sürdü. 
     Haberde, Ankara'nın girişiminin içeriğinin Cumhurbaşkanı Denktaş'ın Salı günü müzakerelerde sunduğu belgede öngörülenlerle uyumlu olduğuna işaret edildi. 
     Gazete ayrıca, durgunluk gözlemlenen ve şu ana kadar iki taraf arasında tutum belgeleri teatisi yapılan Kıbrıs prosedürünü ileri götürme çabası çerçevesinde üst düzeyde müdahaleler beklendiğini belirterek, önümüzdeki hafta BM Genel Sekreter Yardımcısı Sir Kieran Prendergast'ın Kıbrıs'a geleceğini duyurdu. 
     Haberde, İngiltere Dışişleri Bakanlığı eski diplomatlarından olan ve Kıbrıs sorununu iyi bilen Prendergast'ın adaya gelecek olması, prosedürün ileri gitmesi amacıyla Genel Sekreter Kofi Annan'ın ilk baskı uygulama hareketi olarak yorumlandı. 
     
</TEXT>
</DOC>
