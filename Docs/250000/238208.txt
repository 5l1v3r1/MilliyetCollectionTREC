<DOC>
<DOCNO> 238208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sontur06.html </URL>
<DATE> 2004/05/07/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Yargıtay, Ağca'ya verilen cezaların içtima kararını bozdu 
</HEADLINE>
<TEXT>

     Yargıtay, Abdi İpekçi'yi öldürmekten hükümlü Mehmet Ali Ağca'ya ''adam öldürme ve gasp'' suçlarından verilen mahkumiyet kararlarının içtimasına ilişkin yerel mahkeme kararını bozdu. Yüksek mahkeme, duruşma açılarak karar verilmesini istedi. 
     AA muhabirinin aldığı bilgiye göre, Üsküdar 2. Ağır Ceza Mahkemesi, evrak üzerinde yaptığı inceleme sonucunda, Ağca'ya Abdi İpekçi'yi öldürmekten verilen müebbet ağır hapis cezası ile gasp suçundan verilen 36 yıl ağır hapis cezasını içtima etti. Mahkeme, Ağca'nın cezasının ''1 yıl 6 ayı geceli gündüzlü bir hücrede tecrit ile müebbet ağır hapis cezası'' olarak infaz edilmesi gerektiğine karar verdi. 
     Pendik Cumhuriyet Savcılığı, kararı Ağca aleyhine temyiz etti. 
     Temyiz istemini Yargıtay 1. Ceza Dairesi karara bağladı. Dairenin kararında, idam cezasını müebbet ağır hapis cezasına dönüştüren 4771 sayılı Yasa gereği belirlenecek hücre süresinin takdiri değişimler göstermesi nedeniyle süreklilik kazanan içtihatlar gereği duruşmalı inceleme yapılması gerektiği kaydedildi. 
     Yerel mahkemenin resen temyize tabi biçimde hüküm kurmak yerine, usulde yanılgı ile evrak üzerinde inceleme yapıp, yasa yolunda yanılgıyla itiraz yolu açık olmak üzere içtima yaptığı anımsatılan kararda, hükümlü Ağca ile Üsküdar Cumhuriyet Savcılığı'nın, yasa yolu başvurusuna konu olmayan bu kararın infaz yeri olan Pendik Cumhuriyet Savcılığı'nca ''yasa yararına bozma'' istemiyle Adalet Bakanlığı'na başvurduğu belirtildi. Kararda, bakanlığın istemi kabul etmeyerek, konunun temyize tabi olduğunu belirttiği ifade edildi. 
     Yasal süresi dışında yetkisi olmayan Pendik İnfaz Savcılığı'nca açılan temyiz davasının reddine karar verildiği ifade edilen kararda, temyiz incelemesinin Ceza Muhakemeleri Usulü Yasası'na göre yapıldığı anlatıldı. 
     Temyiz incelemesinin sadece içtima hükmüyle sınırlı olarak yapıldığı kaydedilen kararda, evrak üstünde inceleme yapılıp yasa yolunda yanılgı ile itiraz yolu açık olarak karar verilmesinin usul ve yasaya aykırı olduğu, bu nedenle Üsküdar 2. Ağır Ceza Mahkemesi'nin kararının bozulduğu belirtildi. Kararda, duruşma açılarak verilecek kararın resen temyiz yoluna tabi olacağına işaret edildi. 
     Kararda, infaza ilişkin olan ve yöntemde yanılgı ile evrak üzerinde verilen kararların kazanılmış hak oluşturamayacağının yerel mahkemece gözetilmesi de istendi. 
     Yargıtay 1. Ceza Dairesi, Yargıtay Cumhuriyet Başsavcılığı'nın esasa ilişkin görüşlerinin usule ilişkin bozma nedeniyle bu evrede değerlendirmedi. 
     Üsküdar 2. Ağır Ceza Mahkemesi, bu karardan sonra duruşma açarak Ağca'nın cezalarını içtima edecek. Verilecek karar, resen temyize tabi olacak. 
     
</TEXT>
</DOC>
