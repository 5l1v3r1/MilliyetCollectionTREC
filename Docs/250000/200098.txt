<DOC>
<DOCNO> 200098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/dunya/adun.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kara dul' saldırısı 
</HEADLINE>
<TEXT>

   Rusya'nın güneyinde işçi ve öğrenci dolu bir trene intihar saldırısı düzenlendi. Saldırıyı Çeçenistan'daki savaşta yakınlarını kaybeden kadınların kurduğu "Kara Dullar Tugayı"nın düzenlediği sanılıyor 
      Cenk Başlamış Moskova 

   
   Rusya'da parlamento seçimlerine 24 saat kala, ülkenin güneyinde bir trene düzenlenen intihar saldırısında en az 42 kişi öldü, 200'den fazla kişi de yaralandı. 
   Kafkasya'daki Essentuka kasabasına gitmekte olan yolcu treni, dün sabah saatlerinde meydana gelen çok şiddetli bir patlamayla kan gölüne döndü. Patlamanın olduğu vagon ikiye bölünürken, cesetler çevreye yayıldı, yanmaya başlayan diğer vagonlar raydan çıktı. Saldırı, öğrenci ve işçilerle dolu trenin istasyondan sadece 400 metre uzakta bulunduğu sırada düzenlendi. Görgü tanıkları patlamadan kısa süre önce bir çantayla vagona binen iki kadının daha sonra hızla uzaklaştığını söyledi. 
   
   Dört kişi düzenledi 
   Federal Güvenlik Servisi FSB Başkanı Nikolay Patruşev, ilk bulgulara göre, saldırının dört kişi tarafından düzenlendiğini söyledi. Patruşev, erkek eylemcinin öldüğünü, kadın eylemcinin ağır yaralı olduğunu, diğer iki kadının ise kaçmayı başardığını açıkladı. Yaralı kadının üzerine patlamamış bomba parçaları, ölen erkeğin bacaklarında ise el bombaları bulundu. Bölgenin Çeçenistan'ın çok yakınında bulunması nedeniyle intihar eylemcilerinin Çeçen olabileceği düşünülüyor. Aynı hatta eylül ayında düzenlenen saldırıda da altı kişi ölmüştü. 
   Devlet Başkanı Vladimir Putin, saldırının seçimler öncesi ülkedeki istikrarı bozmaya yönelik olduğunu söyledi. İçişleri Bakanı Boris Grizlov, "Bu işi yapan hayvanların ayakları altındaki toprağı yakacağız" dedi. Grizlov'un lideri olduğu Birleşik Rusya Partisi'nden yapılan açıklamada da, saldırının halkta korku ve panik yaratarak parlamento seçimlerini sabote etmeye yönelik olduğu bildirildi. 
   
   İstanbul bağlantısı 
   Milliyetler Bakanı Vladimir Zorin, saldırıların İstanbul'daki eylemlerden sonra düzenlenmesinin tesadüf olmadığını, teröristlerin uluslararası bağlantıları bulunduğunu söyledi. Vremya Novostey salı günü, Çeçenistan'daki "Kara Dullar Tugayı"nın yeni saldırılar düzenlenmesinin beklendiğini yazmıştı. Çeçenistan'daki savaşta yakınlarını kaybeden kadınların oluşturduğu grubun düzenlediği saldırılarda 200'den fazla kişi hayatını kaybetmişti. 
   
   
   
</TEXT>
</DOC>
