<DOC>
<DOCNO> 242909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sondun31.html </URL>
<DATE> 2004/05/26/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
İspanyollar itiraz etti ama FBI Mayfield'i tutukladı 
</HEADLINE>
<TEXT>

     İspanyol yetkililerin, Madrid'deki terör saldırısıyla bağlantısı olduğu gerekçesiyle avukat Brandon Mayfield'in Amerikan Federal Soruşturma Bürosu FBI tarafından tutuklanmasına itiraz ettiği ortaya çıktı. 
     New York Times gazetesinin haberine göre, Mart ayında 191 kişinin öldüğü Madrid terör saldırısından günler sonra bir plastik çantanın üzerindeki parmak izlerinin kime ait olduğunu bulamayan İspanyol yetkililer, izlerin dijital kopyasını FBI'ya gönderdiler. 
     FBI ise çok hızlı bir şekilde bu parmak izleriyle avukat Mayfield'in parmak izlerini eşleştirdi ve bu da bir hatalar zincirinin başlamasına sebep oldu. Mayfield, derhal İslamcı teröristlerle bağlantılı bir isim olarak ilan edildi ve ''maddi delillerin varlığı'' ileri sürülerek tutuklandı ve 14 gün cezaevine konuldu. 
     Ancak Mayfield'in olayla ve teröristlerle hiçbir ilişkisinin olmadığının anlaşılması üzerine, hakkındaki dava ve soruşturma önceki gün düştü. 
     Gazetenin haberine göre, dün açıklanan mahkeme kayıtları, bu hatanın İspanyol yetkililerin uyarısına rağmen yapıldığını ortaya koydu. 
     Sonradan Müslüman olan 37 yaşındaki avukat Mayfield'in tutuklanması öncesinde İspanyol yetkililerin haftalarca sürdürdüğü itirazlara rağmen, parmak izlerinin benzerliğinden emin olan FBI'ın, Mayfield'i 6 Mayıs'ta tutukladığı ve bunu yapmadan önce İspanya'da soruşturmalara katılmasına rağmen parmak izlerinin orijinaline bakma gereği bile duymadığı kaydedildi. 
     Aynı kayıtlara göre, 21 Nisan'da FBI ile bu konuda bir toplantı yapan İspanyol polisinin, FBI'ın bulgularıyla parmak izlerinin birbirini tutmadığı sonucuna varmasına rağmen, FBI yetkililerinin İspanyol yetkililerin incele konusunda ''tatmin oldukları'' şeklinde bir sonuca vardıkları kaydedildi. 
     ABD'de sivil toplum kuruluşlarının ve özellikle de Müslümanların yoğun tepkisini alan FBI ise Mayfield'in tutuklanmasının sadece parmak izi eşleştirmesinden kaynaklanmadığını, terörizmi savunan birinin avukatlığını ve federal terörizm izleme listesinde yer alan El-Harameyn Vakfı direktörüyle telefon görüşmeleri yaptığının belirlenmesinin de bunda rol oynadığını kaydetti. 
     Mayfield'in avukatıysa müvekkilinin bu tür bir konuşmayı asla yapmadığını savundu. 
     FBI'ın tutuklamaya gerekçe olarak, Mayfield'in avukatlık reklamlarının Müslümanlar tarafından yayınlanan reklam gazetesi ''Sarı Sayfalar''da yer aldığını da gösterdiği kaydedildi. FBI'ın iddiaları arasında aynıca, Mayfield'in sürekli namaz kıldığı Oregon'daki Bilal Camii'ne düzenli olarak gittiği yer aldı. 
     Oregon Amerikan Sivil Özgürlükler Birliği ise bu caminin sürekli FBI gözetiminde olduğunu ve buraya gelmenin bile 'tutuklamayı meşrulaştırmasından duyduğu endişeleri dile getirdi. 
     Avukat Mayfield'in tutuklanmasını tamamen Müslüman olmasına bağlayan Amerika'daki Müslüman çevreler, olaya büyük tepki gösterirken, FBI olayın Mayfield'in Müslümanlığıyla alakası olmadığını, parmak izlerini eşleştiren laboratuar görevlilerinin Mayfield'in kimliğine ve geçmişine dair bir bilgiye sahip olmadıklarını söyleyerek kendini savunuyor. 
     
</TEXT>
</DOC>
