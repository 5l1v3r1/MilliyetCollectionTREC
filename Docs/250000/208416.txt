<DOC>
<DOCNO> 208416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sontur17.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'dan sonra Marmaris de 'Futbol turizmi' atağında... 
</HEADLINE>
<TEXT>

     Antalya'nın kış aylarında futbol takımlarına kamp imkanı sağlamadaki başarısı Marmarisli turizmcileri de harekete geçirdi. Turizmciler, belediyelerle işbirliği yaparak ilçeye 10 adet futbol sahası kazandırmayı hedefliyor. 
     AA muhabirinin görüştüğü turizmciler, ''futbol turizmiyle'' Antalya'nın iyi bir rüzgar yakaladığını kaydederek, kış aylarında önemli bir hareketlilik getirecek bu turizmi yöreye kazandırmak istediklerini bildirdi. 
     Turizmciler, biri Marmaris merkez, diğeri İçmeler'de olmak üzere iki çim sahası bulunan Marmaris'e 10 adet çim futbol sahası daha yapmayı hedeflediklerini bildirdi. 
     Armutalan Belediye Başkanı İsmet Çakıroğlu, Aspiran mevkiinde yapılacak iki adet çim sahanın temeline ilk harcın konulduğunu belirterek, ulusalar arası standartlara göre yapılacak çim sahanın yerinin Orman Bakanlığı'ndan 49 yıllığına kiralandığını söyledi. 
     Çakıroğlu, futbol sahasının yanında, soyunma odaları, apart otel, su deposu, kafeterya da bulunduğunu, 30 dönümlük alanı kapsayan çim futbol sahasının bu yıl Eylül ayında eksiksiz olarak hizmete gireceğini ifade etti. 
     
</TEXT>
</DOC>
