<DOC>
<DOCNO> 237658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/dunya/dun03.html </URL>
<DATE> 2004/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yapılanlar iğrenç' 
</HEADLINE>
<TEXT>


DIŞ HABERLER SERVİSİ 


Ebu Gıreyb Cezaevi'nde Iraklı tutuklulara yapılan işkencenin neden olduğu infiali yatıştırmak için dün Irak halkına ve Araplara hitap eden ABD Başkanı George W. Bush, ülkesinin sarsılan imajını düzeltmeye çalıştı. El Arabiye ve El Hurra TV kanalları aracılığıyla mesaj veren Bush, Amerikan askerlerinin yaptığı muamelenin "iğrenç" olduğunu söyledi. Yapılanların Amerikan değerlerini yansıtmadığını savunan Bush, herhangi bir ABD askerinin tutuklulara kötü davrandığı tespit edilirse yargılanacağını ve cezaya çarptırılacağını belirtti. 

Rumsfeld ifade verecek 
Bu arada ABD Savunma Bakanı Donald Rumsfeld, Iraklı esirlere yapılan işkenceyle ilgili olarak ifade vermesi için Senato komitesine davet edildi. Amerikan Senatosu Silahlı Hizmetler Komitesi Başkanı John Warner, Amerikan askerlerinin Iraklı tutuklulara işkencesinin askeri kurallar ve emirler açısından kabul edilemez ve dehşet verici olduğunu söyledi. Cumhuriyetçi Parti'den Virginia senatörü olan Warner, orduyu kontrol eden Rumsfeld ve diğer sivillerin, üniforma giyen kadın ve erkek çalışanların hareketlerinin asıl sorumluları olduğunu ifade etti. 

İşkencede 25 mahk m öldü 

Irak ve Afganistan'daki Amerikan cezaevlerinde 25 mahk mun işkenceden öldüğü bildirildi. 
Askeri cezaevlerinden sorumlu Amerikan generali Donald Ryder, her iki ülkede Amerikalıların kurduğu askeri cezaevlerinde 35 işkence vakası saptandığını söyledi. General Ryder, geçen aralıkta başlatılan soruşturmalar sonucu, askerlerin 2 mahk mu taammüden öldürdüğünün belirlendiğini açıkladı. Generale göre, mahk mlardan biri de kaçmaya çalıştığı için öldürüldü. 10 mahk mun ölümüyle ilgili soruşturma ise sürüyor. Bağdat'taki Ebu Gıreyb Cezaevi'nde ABD askerlerinin mahk mlara işkence yaptığının kamuoyuna yansıması, uluslararası toplulukta infiale yol açmıştı. 



</TEXT>
</DOC>
