<DOC>
<DOCNO> 230585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sondun30.html </URL>
<DATE> 2004/04/12/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Serdar Denktaş Erdoğan artık sözlerine dikkat etmeli 
</HEADLINE>
<TEXT>

     KKTC Dışişleri Bakanı ve Başbakan Yardımcısı Serdar Denktaş, genel başkanı olduğu Demokrat Parti'nin DP , 24 Nisan'da yapılacak referanduma yönelik tavrını 16 Nisan'da açıklayacağını belirterek, alacakları kararda, Kıbrıs Rum yönetiminin tavrıyla Cumhurbaşkanı Rauf Denktaş'ın önerilerinin önemli rol oynayacağını kaydetti. 
     Serdar Denktaş, Başbakan Recep Tayyip Erdoğan'ın, Cumhurbaşkanı Denktaş'a yönelik, ''ne anlatacaksan Kıbrıs'ta anlat'' sözlerinin ''kabul edilemez olduğunu'' ifade ederek, ''Başbakan Erdoğan'ın artık sözlerine dikkat etmesi gerektiğini'' söyledi. 
     Serdar Denktaş, partisinin referanduma yönelik tavrını belirlemek üzere üyeler arasında yapılan mini referandumla ilgili olarak, Bayrak Televizyonu'na BRT yaptığı açıklamada, mini referandumda, partinin aktif üyesinin yaklaşık yüzde 40'ının oy kullandığını belirtti. 
     ''Gelinen noktada kendilerini büyük bir sorumluluk altında hissettiklerini'' bildiren Denktaş, alacakları kararda Rum tarafının tavrının da büyük rol oynayacağını kaydetti. Serdar Denktaş, Cumhurbaşkanı Denktaş'ın görüş ve değerlendirmelerinin de karar içinde yer alacağını söyledi. 
     
     ''ÜZÜCÜ SÖZLER BİZİ YARALIYOR'' 

     Cumhurbaşkanı Denktaş ile baba-oğul olmalarının ayrı bir olay olduğunu ve zaman zaman farklı görüşler taşıdıklarını belirten Serdar Denktaş, ancak Başbakan Erdoğan'ın, Cumhurbaşkanı Denktaş'a yönelik sözlerinin asla kabul edilemeyeceğini belirterek, ''Başbakan Erdoğan'ın, bu tür sözlerine artık dikkat etmesi gerektiğini, bu tür sözlerle sadece Cumhurbaşkanı'nı değil, Kıbrıs Türk halkını da derinden yaraladığını fark etmeye başlamasını arzu ettiklerini'' söyledi. 
     Serdar Denktaş, ''böylesi sözlerin Kıbrıs Türkünü anavatanından koparmadığını, ancak gönüllerde silinmez bir yara açtığını'' belirtti. 
     
     REFERANDUM KONUSU 

     Rum komünist AKEL partisinin referandum tarihinin ertelenmesi kararına da değinen Serdar Denktaş, ''AKEL'in kararının kendisine göre haklı olduğunu, ancak referandumun tarihinin değişmeyeceğini'' kaydetti. 
     ''Referandumda Türk tarafının 'evet', Rum tarafının 'hayır' demesiyle neler olur '' sorusuna karşılık Serdar Denktaş, ''Tanınma diye bir şey olmayacak. Ambargoların kalkması için de uzun bir uğraş gerekecek'' dedi. 
     Serdar Denktaş, Başbakan Mehmet Ali Talat'ın, BM'ye verilen Türkiye kökenli KKTC vatandaşlarının listesiyle ilgili ''Serdar Bey'e bile vermedim'' sözlerinin basına yansıdığına işaret ederek, ''Başbakan Talat'ın bu sözlerinin olayın önemini vurgulamak için söylendiğini, ancak DP'lileri üzdüğünü'' söyledi. 
     Serdar Denktaş, yerel basında, ''Rum yönetimi lideri Tasos Papadopulos ile gizlice görüştüğü'' yönünde haberler çıktığına da değinerek, ''Böyle bir görüşmenin olmadığını'' vurguladı. 
     
     LİSTE DÜN AKŞAM SUNULDU 

     Bu arada, BM'nin istediği, yaklaşık 41 bin kişilik Türkiye kökenli KKTC vatandaşlarının listesi dün akşam BM'ye iletildi. 
     Annan planıyla oluşturulacak Birleşik Kıbrıs Cumhuriyeti'nin vatandaşı olacak Türkiye kökenli KKTC vatandaşlarının sayısının 40 bin 700 olduğu belirtildi. 
     Türkiye'den adaya gelenlerin, Birleşik Kıbrıs Cumhuriyeti vatandaşı olabilmesi için adada en az 7 yıl kalmış olması ve son 5 yılının en az bir yılını KKTC'de geçirmiş olması gerekiyor. 
     Annan planında üst sınırı 45 bin olarak belirlenen liste, Birleşik Kıbrıs Cumhuriyeti kurulduğunda ilan edilecek ve ilk üç ay içerisinde, gerekçeleriyle birlikte listeye itirazlar yapılabilecek. 
     
</TEXT>
</DOC>
