<DOC>
<DOCNO> 249301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sontur22.html </URL>
<DATE> 2004/06/19/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Belek'te geceliği 3 bin dolara villa... 
</HEADLINE>
<TEXT>

     Antalya'nın Belek Beldesi'ndeki Xanadu Resort'un özel villaları, geceliği 3 bin dolardan satılıyor. 
     Xanadu Resort Oteli Genel Müdürü Yusuf Hacısüleyman, AA muhabirine yaptığı açıklamada, villalara talebin fazla olduğunu, yaz sezonu için tüm villaların şimdiden dolduğunu bildirdi. Hacısüleyman, ''Otelde 2 özel villa ve aynı şekilde döşenmiş 4 kral dairesi bulunuyor. Bu özel yerlere ilgi çok. Kış aylarında rezervasyon yaptıranlar, yazın tatillerini bu villalarda geçirebiliyor'' dedi. 
     Hacısüleyman, zengin turistlerin ''high class'' hizmet istediğini ve ancak bu hizmeti buldukları ülkeye gittiklerini söyledi. 
     
     ÖZEL UÇAKLARLA GELİYORLAR 

     Yusuf Hacısüleyman, özel villalarla kral dairelerinde tatil yapan müşterilerin başında Almanya, Rusya, Çek Cumhuriyeti, İsrail gibi ülkelerin işadamları ve üst düzey bürokratları ile politikacıların yer aldığını, bu kişilerin çoğunluğunun da Antalya'ya özel uçaklarıyla geldiklerini belirtti. 
     Bu turistlerin bazılarının villalarda 1 aydan fazla kaldıklarını kaydeden Hacısüleyman, ''Bazı müşteriler de korumalarıyla geliyor ve 2 villa birden kiralıyorlar. Bu kişilerin istedikleri şey, birinci derecede güvenlik ve üst düzey hizmettir. Bunu sağladığımız taktirde, başta Antalya olmak üzere Türkiye'nin bir çok şehrine üst düzey insanlar gelir'' diye konuştu. 
     
</TEXT>
</DOC>
