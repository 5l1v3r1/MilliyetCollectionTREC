<DOC>
<DOCNO> 206518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sondun05.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sars'ın, Misk kedisinden kaynaklanma olasılığı artıyor 
</HEADLINE>
<TEXT>

     Akut solunum yetmezliği sendromu SARS virüsünün Misk kedilerinden kaynaklanması olasılığının arttığı bildirildi. 
     Çin'in güneyindeki Guangdong Eyaleti Hastalık Önleme ve Kontrol Merkezi tarafından açıklamada, Guangzhou şehrinde SARS hastalığına yakalandığından şüphelenilen kişinin S geni sıralamasının, Hong Kong Üniversitesi tarafından ortaya çıkarılan, Misk kedisinin taşıdığı SARS adlı taçlı virüsün S geni sıralamasına çok benzediği kaydedildi. 
     Bu sonuç, insanlara bulaşan SARS virüsünün büyük olasılıkla Misk kedisinden kaynaklandığını gösteriyor. 
     Çinli uzmanlar, hükümete, Misk kedisi ve benzeri hayvanların beslenmesi, kesilmesi veya yenilmesinin yasaklanması önerisinde bulundular. 
     Öte yandan, Guangdong eyaleti yetkilileri, eyalette ikinci bir SARS vakası görüldüğü söylentilerinin gerçeği yansıtmadığını belirttiler. 
     Yetkililer, halen tedavi altında bulunan tek şüpheli SARS hastasının durumunun iyi olduğunu ve ateşinin günlerdir normal sınırlar içinde bulunduğunu kaydettiler. 
     
</TEXT>
</DOC>
