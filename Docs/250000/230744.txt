<DOC>
<DOCNO> 230744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sontur44.html </URL>
<DATE> 2004/04/12/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
"Kürt Ahmet" ve 9 kişi yarın DGM'ye çıkarılacak 
</HEADLINE>
<TEXT>

     Ankara Emniyet Müdürlüğü'nün, ''Kürt Ahmet'' lakaplı Ahmet Turgut ve adamalarına yönelik operasyonu sonucu gözaltında bulunan 9 kişi yarın DGM'ye çıkarılacak. 
     Ankara DGM Savcılığı'nın talimatı doğrultusunda Ankara Kaçakçılık ve Organize Suçlar Şube Müdürlüğü'nün başlattığı operasyon kapsamında, Ahmet Turgut'la birlikte gözaltına alınan 9 kişinin emniyetteki işlemlerinin yarın sabaha kadar tamamlanacağı ve DGM'ye çıkarılacakları bildirildi. 
     Gözaltına alınanlardan Şahin T'nin, yaklaşık 1 ay önce, ''Alacak problemi nedeniyle Engin Turgut'un Yeni Hal'deki işyerini basıp Yaşar Avcı'nın vurulması ile Kızılay'da bir kafenin basılması olaylarına karışan kişi olduğunun tespit edildiği'' belirtildi. Yaşar Avcı'nın vurulmasından sonra İsmail isimli bir kişi, emniyete gelerek teslim olmuş ve suçu işlediğini itiraf etmişti. 
     Zanlıların emniyetteki ifadeleri doğrultusunda, yaklaşık 45 gün önce Kızılay ve Yenidoğan bölgelerinde uyuşturucu ticareti, çek senet tahsilatı ve işyeri kurşunlama olaylarına karıştıkları için gözaltına alınan ''tatü'' lakaplı çete üyelerinin de Kürt Ahmet ve adamlarına bağlı çalışan bir alt grup olduğu belirlendiği bildirildi. 
     Ayrıca, Kürt Ahmet lakaplı Ahmet Turgut'un işleri organize ettiği ve suçu üstlenecek kişileri bulduğu belirtilirken, ''Öksüz Ahmet'' lakaplı bir kişinin vurulması olayından müebbet hapis cezasına çarptırılan ve cezası Yargıtay tarafından onaylanan Kadir Turgut'a ''Akıl sağlığının yerinde olmadığına dair'' rapor almaya çalıştığı da tespit edildi. Kadir Turgut'un halen İstanbul Adli Tıp Kurumunda müşehade altında tutulduğu belirtildi. Yaralama, işyeri kurşunlama, tehdit gibi konulardan sorgulanan 9 kişinin yarın sabah erken saatlerde DGM'ye sevk edileceği öğrenildi. 
     
</TEXT>
</DOC>
