<DOC>
<DOCNO> 229493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/spor/spo03.html </URL>
<DATE> 2004/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi çileden çıktı 
</HEADLINE>
<TEXT>

   Galatasaray'ın hocası, Kaptan Bülent'le röportaj yapılmaya çalışılması üzerine küplere bindi. Rumen teknik direktör, "Çıkın oradan. Biraz saygı gösterin" dedi 
      ERHAN TELLİ 

   Temsilcileri azarladı 
   FUTBOLCULUK döneminde saha içindeki agresif davranışları ile dikkati çeken Gheorghe Hagi, dün Florya'da adeta fırtına estirdi. İlk olarak tek pas çalışması sırasında oyuncularına "Birbirinizle konuşsanıza" diyerek sert çıkan Hagi, idman sonunda da çekim yapılmak istenmesi üzerine sinirlendi. İkinci Başkan Ergun Gürsoy'un yardımcılığını yapan Ayhan Akbin'in, saha kenarına getirdiği Özürlü Çocuklar Vakfı temsilcileri ve kamerasını gören Hagi çılgına döndü. 
   
   Akbin şaştı kaldı 
   TAKIM Kaptanı Bülent'in bu kişilerin yanına gittiğini gören ve röportaj vereceğini düşünen Rumen çalıştırıcı, birden bire bağırmaya başladı. Hagi, Türkçe olarak "Hey sen ne yapıyorsun orada, antrenman henüz bitmedi. Görmüyor musunuz, biraz saygı gösterin. Ne röportajı, çıkın oradan" diyerek çıkıştı. Ayhan Akbin, Hagi'nin beklenmedik tepkisi karşısında zor durumda kalırken, olayı anlatmak istemeye çalışması da Hagi'nin sakinleşmesine yetmedi. 
   
   Dört eksik    ANKARAGÜCÜ maçı hazırlıklarını sürdüren Sarı - Kırmızılılar'ın sabahki antrenmanına Volkan, Prates, Orhan Ak ve Ümit Milli Takım yer alan Sabri katılmadı. Kaleci Kingston çalışmayı, sakatlanarak yarım bıraktı. Akşam idmanında ise Hagi'nin Beşiktaş maçında ilk onbirde yer alan futbolcuları oynatmadığı karşılaşmada As takım PAF takımını 3 - 1 yendi. 
   
   Bütünleşmede çatlak    HALİL ÖZER 

   Cansun - Dürüst yok 
   GALATASARAY Başkanı Özhan Canaydın'ın, bugün Ortaköy'de düzenleyeceği birlik beraberlik buluşmasına tepkiler gelirken, birçok davetli yemeğe gitmeme kararı aldı. Canaydın'ın eski yönetiminde bulunan Ali Dürüst, Burak Elmas, Özer Saraçoğlu ve Mehmet Şencan davette yer almayacak. Başta Mehmet Cansun olmak üzere, son kongrede karşı saflarda yer alan bazı üyeler de yemeğe katılmayacak. 
   
   Protesto ettiler 
   ÖZER Saraçoğlu'nun yemeğe gitmeme kararını Başkan'a bildirdiği, Canaydın döneminde düşüncelerinin göz ardı edildiğini savundu. Burak Elmas ise birlik ve beraberliğin yemekle değil, davranışlarla mümkün olabileceğini söyledi. Kongrede Mehmet Cansun'un listesinde yer alan Yiğit Şardan'ın da yemeğe gitmeme kararı aldığı bildirildi. Feriye Lokantası'ndaki yemek 20.00'de başlayacak. 
   
   GALATASARAY GÜNLÜĞÜ 
   Kaptan'ın sitemi 
   KAPTAN Bülent, Arif'in attığı bir şut sonrası kolay bir gol yiyen Mondragon'a "Ah Mondi Ah" sözleriyle takıldı. Hemen ardından Petre'nin çektiği şut farklı şekilde dışarı çıkınca Bülent bu kez "Ah Roman ah" diye konuştu. 
   
   Bol karavana 
   ANTRENMANDA futbolcuların kaleye isabet oranı bir hayli düşük kaldı. Aykut ve Mondragon'un koruduğu kaleye 160 şut atan Sarı - Kırmızılılar, sadece 23'ünü gole çevirebildi. Hagi'nin 7 şutu ise ağlarla buluşmadı. 
   
   Şaş'tan inciler 
   HASAN Şaş, top kapma çalışmasında güç durumlara düşen Eyüp'e, "Ne o, top büyük mü geldi " diye seslendi. Şut idmanında da Necati'ye, "Oğlum bu hafta santrfor sıkıntısı var. Pele'yle birlikte oynayacakmışsın" diye takıldı. 
   
   Gol tartışması 
   DAR alanda yapılan çift kale turnuvada gol tartışması çıktı. Dört gol atan yeşil takıma, Hagi "3 gol attınız" deyince Necati ve arkadaşları itiraz etti. Ancak Hagi'nin dediği oldu ve yeşil takımın bir golü sayılmadı. 
   
   Temmuzu bekleyin 
   TV kanalı kurulması için çalışma başlatan Galatasaray büyük mesafe aldı. TV'nin temmuzda yayına girmesi hedeflenirken, RTÜK kurallarına göre en az 240 milyar lira sermayeyle kurulması gerektiği işaret edildi. 
   
   26 trilyon k r 
   GALATASARAY Sportif A.Ş.'nin 9 aylık süredeki net karı 19.4 milyon dolar 25.7 trilyon diye açıklandı. Genel Müdür Ebru Köksal, "Galatasaray şu anda BMW, Mercedes ve Coca - Cola'dan sonra Türkiye'nin en değerli dördüncü yerel markası" dedi. 
   
   
</TEXT>
</DOC>
