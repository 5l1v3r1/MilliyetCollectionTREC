<DOC>
<DOCNO> 212804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/guncel/gun02.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Onları ölmeden önce fark edin 
</HEADLINE>
<TEXT>

   Burçin Bircan ve Selen Atılgan'ın aşırı dozdan ölümünün harekete geçirdiği üniversiteli gençler, 80 kuşağını uyuşturucudan kurtarmak için birleşti 
      ŞÜKRAN ÖZÇAKMAK İstanbul 
   
   Onlar henüz 20'li yaşlarda üniversite öğrencisi ama kendi kuşaklarını tehdit eden sorunları kökünden çözmek için şimdiden ağır bir sorumluluğun altına girdiler. Gençleri "kaçış" olarak gördüğü uyuşturucudan kurtarmak ve ölmeden fark edilmelerini sağlamak için Madde Bağımlılığı ile Savaşım İnisiyatifini oluşturdular. Şimdi de Avrupa Birliği'ni de arkalarına almak için dernekleşiyorlar. 
   Cerrahpaşa Tıp Fakültesi 4. sınıf öğrencisi Ezgi Özkurt'un uçucu madde bağımlıları üzerinde yaptığı araştırma başta sıradan bir ödevdi... Sonra, tedavinin tek başına yetmediğini gördü Ezgi. Kendi kuşağından kurbanları da görünce önce çevresindeki tıp öğrencilerinden, sonra da internet üzerinden "gençlik -stk yahoo" grubundan çağrı yaptı. 
   Ezgi'nin çağrısıyla İstanbul Üniversitesi Siyasal Bilimler Fakültesi'nden Nurgül Örnek, Ufuk Yılmaz, GS Üniversitesi Sosyoloji Bölümü'nden Deniz Pala, Yıldız Teknik Üniversitesi Makine Mühendisliği'nden Hasan Ali Arıkuşu ile 20 öğrenci genç bir araya geldi. 
   
   Eğlence anlayışları farklı 
   Aşırı dozdan ölen manken Burçin Bircan ve öğrenci Selen Atılgan'ın ardından dernek kurma kararı aldıklarını söyleyen Ezgi'nin tespitleri şöyle 
   "Ölümler sorunun ciddi boyutunu netleştirdi. 80 kuşağı madde bağımlılığına çok yatkın. Kolej ve Anadolu liseleri ecstasy ve diğer haplarla uyuşturucuya alışıyor. Teknik lise öğrencilerinde tiner bağımlılığı daha fazla. 80 kuşağı eğlenceyi hayatı boş vermek, hafta sonu içip dağıtmak olarak görüyor." 
   İlk olarak, Türkiye'deki uyuşturucu bağımlılığıyla ilgili veri bankası oluşturmaya çalışıyorlar. Anket ve birebir görüşmelerin yanı sıra tıp fakültelerindeki tetkik ve tedavi dosyalarına ulaşarak bir vaka analiz dosyası hazırladıklarını anlatan İnisiyatif üyeleri, video çekimi gibi görsel malzemeyle destekleyip hazırlayacakları önlem paketini de hükümete sunacaklarını belirtiyor. 
   
   Ölenlerin yarısı İstanbullu    Madde Bağımlılığı ile Savaşım İnisiyatifi'nin yaptığı araştırmanın bazı sonuçları şöyle Uyuşturucu bağımlısı olarak ölenlerin yarısı İstanbul nüfusuna kayıtlı. Ölenlerin üçte biri de Doğu ve Güneydoğu Anadolu illerinden. Uyuşturucu kullanan gençlerin çoğunu, okulu bırakıp iş hayatına atılmış ve sürekli iş değiştirmek durumunda kalmış kesim oluşturuyor. Dengesiz ve düzensiz bir yaşam sonucu olarak, uçucu madde bağımlılığını bir kaçış ve çözüm olarak görüyorlar. Yoğunluk, toplumsal alanda dışlanan, aşağılanan genç nüfusta ve çoğunlukla yoğun göç almış bölgelerde. 
   
   
</TEXT>
</DOC>
