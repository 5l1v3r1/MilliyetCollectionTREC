<DOC>
<DOCNO> 217854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/guncel/gun02.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayrımcılığa hapis cezası 
</HEADLINE>
<TEXT>

   TCK'nın 312. maddesine 'cinsiyet ve bölge farklılığının eklenmesiyle, halkın bir kesimini sınıf, din, cinsiyet farklılığına dayanarak aşağılayanlar hapisle yargılanacak 
   GÜNSELİ ÖNAL Ankara 
   
   Türk Ceza Kanunu'nun TCK "Halkı kin ve düşmanlığa tahrik ve tahkir"i düzenleyen ve Başbakan Recep Tayyip Erdoğan'ın Siirt'te okuduğu şiir nedeniyle hapse girip 3 yıl siyasetten yasaklanmasına yol açan ünlü 312. maddesine, "cinsiyet ve bölge farklılığı" da eklendi. Buna göre bir erkeğe "karı gibi korkak" diyen 6 aydan 1 yıla kadar hapis cezasına çarptırılacak. TCK tasarısı üzerinde çalışan TBMM Adalet Alt Komisyonu 312. maddeyi değiştiren maddeyi bir kez daha değiştirdi. 
   Tasarıda "Cürmü övme, kanunlara uymamaya tahrik" başlığıyla düzenlenen madde, "Halkı kin ve düşmanlığa tahrik veya tahkir" başlığıyla yeniden düzenlendi. 
   Yeni maddeye göre, işlenmiş olan bir suçu veya işlemiş olduğu suçtan dolayı bir kişiyi alenen öven kimse, 6 aydan 2 yıla kadar hapse girecek. Halkın sosyal sınıf, ırk, din, mezhep veya bölge bakımından farklı özelliklere sahip bir kesimini, diğer bir kesimi aleyhine, kamunun güvenliği için tehlikeli tarzda kin ve düşmanlığa alenen tahrik eden kimse 1 yıldan 3 yıla kadar hapisle cezalandırılacak. Bu maddedeki "tehlikeli olabilecek" ifadesi, "tehlikeli tarzda" diye değiştirildi. 
   Halkın bir kesimini, sosyal sınıf, ırk, din, mezhep, cinsiyet veya bölge farklılığına dayanarak alenen tahkir eden, 6 aydan 1 yıla kadar hapse çarptırılacak. Örneğin, "karı gibi korkak", "karı gibi gülme", "Bursalı", "fellah", "senin yaptığını Çorumlu yapmaz" diyenlere hapis yolu görünebilecek. Ceza hukuku uzmanı Doç. Dr. Adem Sözüer, "Bu nitelemeler aleni şekilde yapılırsa suç sayılacak" dedi. 
   Dini değerleri alenen tahkir eden kişi, 6 aydan 1 yıla kadar hapse girecek. Halk arasında endişe, korku ve panik yaratmak amacıyla, hayat, sağlık, vücut veya cinsel dokunulmazlık ya da malvarlığı bakımından alenen tehditte bulunana da 2-4 yıl arasında hapis cezası verilecek. 
   
   
   
</TEXT>
</DOC>
