<DOC>
<DOCNO> 223807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonspo07.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
F1'de yeni kurallarla sıralam turu yarın ilk kez Malezya'da 
</HEADLINE>
<TEXT>

     Formula 1 Dünya Şampiyonası'nda, sezonun 2. yarışı olan Malezya Grand Prix'sinin sıralama turları, Sepang pistinde yarın yapılacak. 
     Formula 1'deki en yeni ve modern pistler arasında yer alan Sepang, ilk yarışına 1999 yılında evsahipliği yaptı. Toplam 5 bin 543 metre uzunluğundaki pist, uzun düzlükleriyle pilotlara geçiş olanakları sağlarken, düzlüklerin sonunda araçların dayanıklılıklarını zorlayan sert virajlara da sahip bulunuyor. 
     Formula 1 pilotları, 56 tur atarak toplam 310.408 kilometre yol katedecekleri Sepang'da, saatte 310 kilometre hıza dek ulaşabiliyorlar. Bu piste ait tur rekoru ise Ferrari'nin Dünya Şampiyonu pilotu Alman Michael Schucmaher tarafından geçen yıl 1 dakika 36 saniye 412 saliselik süreyle gerçekleştirildi. 
     Genelde 2 pit stop stratejisinin tercih edildiği Sepang'da, çabuk değişen hava koşulları, takımlar için en büyük tehlike olarak görünüyor. 
     
     İLK YARIŞIN GALİBİ MICHAEL SCHUMACHER 
     Alman pilot Michael Schumacher sezonun ilk yarışı Avustralya Grand Prix'sinde birinci olarak, pilotlar klasmanında ilk sıraya yerleşti. 
     Yarışta ikinciliği yine Ferrari takımından Brezilyalı pilot Rubens Barichello, üçüncülüğü ise Renault takımından İspanyol Fernando Alonso kazanmıştı. 
     Sezona iddialı giren Mclaren Mercedes ve Williams BMW takımları ilk yarışta fazla bir varlık gösteremedi. Baştan sona Michael Schumacher'in üstünlüğüyle geçen yarışta, Williams BMW'nin 2 pilotundan Ralf Schumacher 4., Kolombiyalı pilot Juan Pablo Montoya ise 5. oldu. Mclaren Mercedes'te ise Finli pilot Kimi Raikkonen, yarışı motor arızasından dolayı tamamlayamazken, takım arkadaşı İskoç David Coulthard 8. sırada yer alabildi. 
     2. yarış öncesinde sürücüler ve markalarda sıralama şöyle 
     Sürücüler 
     
     
SIRA PİLOT ÜLKE PUAN 1 Michael Schumacher Almanya 10 2 Rubens Barrichello Brezilya 8 3 Fernando Alonso İspanya 6 4 Ralf Schumacher Almanya 5 5 Juan Pablo Montoya Kolombiya 4 6 Jenson Button İngiltere 3 7 Jarno Trulli İtalya 2 8 David Coulthard İskoçya 1 
     Markalar 
     
     
SIRA MARKA PUAN 1 Ferrari 18 2 Williams-BMW 9 3 Renault 8 4 BAR-Honda 3 5 McLaren Mercedes 1 
     
     SIRALAMA TURLARINDA YENİ KURALLAR 
     Sezonun ilk yarışı Avustralya Grand Prix'sinde uygulanmaya başlayan yeni kurallar, takımlar ve pilotlar için birçok değişikliği beraberinde getiriyor. 
     Malezya Sepang pistinde yarın yapılacak sıralama turlarında pilotlar aynı motoru kullanmak zorunda. Sıralama turlarından önce motor değiştirmenin cezası ise yarışa 10 sıra geriden başlamak olarak belirlenmişti. 
     Sıralama turları, yarın yerel saatle 14.00 ile 15.30 saatleri arasında 2 seans olarak yapılırken, seanslar 2 dakikalık farkla gerçekleşecek. Pilotlar piste bir önceki yarışın sonucuna göre çıkacak. 2. seansta, önceki seansın en yavaş otomobili pistte ilk sırada yer alacak. 2 seans arasında takımlar, gerçek pit stop yapabilecek ve isterlerse yarış stratejilerini tamamıyla değiştirebilecekler. 
     Malezya Grand Prix'sinde sıralama turları yarın TSİ 08.00'de, yarış ise 21 Mart Pazar günü TSİ 09.00'da başlayacak ve NTV'den naklen yayınlanacak. 
     
</TEXT>
</DOC>
