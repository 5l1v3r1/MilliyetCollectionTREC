<DOC>
<DOCNO> 203125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/spor/spo03.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türbülans geçti 
</HEADLINE>
<TEXT>

   Galatasaray sorunlarını kendi içinde çözmeye başladı, yönetim Fatih Terim ile ikinci yarının planlarını masaya yatırdı. Geniş çaplı operasyon yapılmayacak, transfer çalışmaları gelecek yıla yönelik olacak 
      Halil Özer 

   
   Sınırlı operasyon 
   GALATASARAY'DA Trabzonspor maçından sonra patlayan kriz havası yavaş yavaş dağılıyor. Yönetim ve teknik heyet Florya'da yaptığı toplantılarla sorunları kendi içinde çözmeye çalışıyor. Alınan ilk kararlara göre takımda büyük çaplı kıyım gerçekleşmeyecek. Operasyon bir ya da iki oyuncu ile sınırlı kalacak. Fatih Terim'in gözden çıkardığı isimleri sezon sonuna kadar takımda tutacağı ancak yedek kulübesine mahkum edeceği bildirildi. 
   
   Alacaklar ödendi 
   LİGİN ikinci yarısında futbolcuların maddi sorunlarından uzaklaşarak sadece futbolu düşünmeleri sağlanacak. Yönetim yılbaşı öncesi Florya'da oyuncuların biriken tüm alacaklarını ödeyerek bu konuda önemli bir adım attı. Toplam dört milyon dolar dağıtılırken, sert disiplin kuralları da ihmal edilmedi. Bundan böyle kimseye taviz verilmeyecek, oyuncuların kendi arkadaşları hakkında yaptığı olumsuz açıklamalar bile ağır cezayı gerektirecek. 
   
   Dürüst'e tam yetki 
   YÖNETİM, yılbaşını bile Florya'da geçirecek. Başkan Özhan Canaydın, teknik heyet ile iletişim konusunda 2. Başkan Ali Dürüst'e tam yetki verdi. Dürüst ve Terim çalımalarını sürdürürken pazartesi gününden itibaren ligin ilk yarısı masaya yatırılacak. Devre arasında da sağlıklı transfer yapılamayacağı görüşü de ağırlık kazandı. En çok gündeme gelen Frank de Boer'in durumu ise belirsiz. Son sözü sözleşmesi gereği Hollandalı yıldız söyleyecek. 
   
   Çalışmalar başlıyor 
   TEKNİK heyet sezon sonuna kadar eldeki oyunculardan faydalanmaya çalışacak. Ancak bire bir görüşmelerde inancı kalmamış isimlere rastlanırsa hiç düşünülmeden yollar ayrılacak. Yıldıray ve Gökdeniz gibi oyuncuların devre arası transferleri gündeme alınmayacak, gelecek yılın çalışmaları şimdiden başlayacak. Camiada ise ileri gelenlerin yeni bir başkan şemsiyesi altında toplanmak için hazırlıklara başladığı öğrenildi. 
   
   Kadro değişmiyor    ERHAN TELLİ 

   GALATASARAY, Elazığ deplasmanı için hazırlıklarına ara vermeden başladı. Önceki gece geç saatlerde Bursa'dan dönen Sarı - Kırmızılılar dün öğlen yaptığı antrenmanla çalışmalara start verdi. Sakatlığı süren Hakan Şükür'ün durumunun ciddiyetini koruduğu, Terim'in Bursaspor maçının kadrosunu bozmayacağı bildirildi. 
   KAR yağışı altında gerçekleşen idmana golcü oyuncunun yanısıra sakatlığı süren Abdullah ve Lukunku da çıkmadı. Türk Telekom maçında ilk 11'de forma giyen oyuncular düz koşu yaptıktan sonra antrenmanı yarıda bıraktı. Sarı - Kırmızılı ekip Elazığspor maçı için bugün öğleden sonra özel bir uçakla Elazığ'a gidecek. 
   
   Galatasaray günlüğü    Resmi açıklama 
   TEKNİK Direktör Fatih Terim, Türk Telekom maçı sonrası soyunma odasında oyuncularıyla bir toplantı yaparak, ilk kez "ocak operasyonu" hakkında konuştu. Terim'in, "Bazı arkadaşlar artık nöbeti devredecek. Takımı değiştiriyorum. Yeni bir Galatasaray oluşturacağız" dediği öğrenildi. 
   
   Genç Ömer formayı sevdi 
   AYLAR sonra Türk Telekom maçında kadroya giren ve ilk 11'de oynama şansı bulan genç savunma oyuncusu Ömer Erdoğan, çok çalışarak formayı geri vermeyeceğini söyledi. Ömer, "Elimden geleni yapmaya çalıştım. İnşallah daha iyi olacağım. Telekom maçında yaptığım hatalar tamamen heyecanımdan kaynaklandı" diye konuştu. 
   
   Af çıktı 
   GEÇTİĞİMİZ hafta Teknik Direktör Fatih Terim'in aldığı kararla antrenmanlara alınmayan Hürriyet, Sabah ve Fanatik gazetesi muhabirlerine, Türk Telekom maçından sonra "af" çıktı. Yasaklı muhabirler dünden itibaren idmanları izlemeye başladılar. 
   
   Program belli 
   ELAZIĞSPOR maçının ardından başlayacak lig tatili Galatasaray'da 2 Ocak 2004'de bitecek. Futbolcular bu tarihte toplanırken, bazı futbolculara ise daha az veya daha fazla izinin Terim'in hazırlayacağı program çerçevesinde verilebileceği öğrenildi. 7 - 11 Ocak tarihleri arasında ise Antalya'da düzenlenecek Efes Cup'ta mücadele edilecek. 
   
   
   
</TEXT>
</DOC>
