<DOC>
<DOCNO> 205104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sondun36.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Dört partinin hükümetini öngörüyoruz" 
</HEADLINE>
<TEXT>

     KKTC Cumhurbaşkanı Rauf Denktaş, meclisteki dört partinin yer alacağı geniş tabanlı bir hükümet öngördüğünü belirterek, ''Anavatandan gelen telkinler de budur. İnşallah bunu başarırlar'' dedi. 
     Cumhurbaşkanı Denktaş, 14 Aralık seçimlerinde meclise giren dört siyasi partinin liderleriyle görüşmesinin ardından yaptığı açıklamada, ''Partilerle yapmış olduğumuz temasların neticesinde, tüm partilerin de büyük bir anlayış göstererek yaklaşımları neticesinde, görevi CTP Genel Başkanı Sayın Mehmet Ali Talat Bey'e vermiş bulunuyorum'' diye konuştu. 
     Denktaş, 15 gün içinde bir hükümetin kurulması veya görevin iade edilerek yeni bir teşebbüse geçilmesi gerektiğini belirterek, yaptığı temaslarda, partilerin gösterdiği iyi niyete teşekkür etti ve ''İnşallah hayırlı ve uğurlu olur'' ifadesini kullandı. 
     Cumhurbaşkanı Denktaş, bir gazetecinin, ''Geniş tabanlı bir hükümeti kastederken dört partiyi birden mi söylemek istiyorsunuz '' sorusuna karşılık, şunları söyledi 
     ''Biz dört partiyi öngörüyoruz. Zannedersem Anavatanın istediği de budur. Çünkü çok nazik bir zamandan geçilmektedir. Kimse dışarıda kalıp, 'sen yaptıydın, ben yaptıydım' diyeceğine, 'biz yaptık iyiyi yaptık, güzeli yaptık, halkımızın istediğini yaptık, doğruyu yaptık' diyebilmeleri gerekir. Bunun için de prensiplerde anlaşmaları lazım. Önlerine konulacak her şeye 'evet' diyecek halleri yok zaten, herkesin kendine göre görüşü var. Ama dediğim gibi 'biz yaptık halk için yaptık' diyebilmeleri için dört partinin de biraraya gelmesinde büyük yarar görmekteyiz. Anavatandan gelen telkinler de budur. İnşallah bunu başarırlar. Bunu başarmaları hepimizin yüzünü güldürecektir. Seçimlerden çıkan sonuç da zaten kendilerinden bunun beklendiğini göstermiştir.'' 
     
     ''ANKARA'DAKİ ÇALIŞMALAR SÜRÜYOR'' 
     Cumhurbaşkanı Denktaş, Ankara'ya yapılması gündemde olan ziyaretle ilgili bir soruya karşılık, ''Ankara'da büyükelçiler seviyesindeki toplantının tamamlandığını, bunun sonucunun hükümete götürüleceğini, hükümetten de geçince, değerlendirmenin devlet sathına geleceğini'' ifade ederek, ''Daha önümüzde çalışmalar var. Herhalde önümüzdeki 5-10 gün içerisinde bir toplantı çağrılır diye düşünüyorum'' dedi. 
     Ulusal Birlik Partisi Genel Başkanı ve Başbakan Derviş Eroğlu'nun, Cumhuriyetçi Türk Partisi Genel Başkanı Mehmet Ali Talat başkanlığındaki bir hükümete girmeyeceğini açıkladığının anımsatılarak, bugünkü görüşmede bu konuda herhangi bir yaklaşımın olup olmadığının sorulması üzerinde Cumhurbaşkanı Denktaş, bunlar üzerinde yorum yapmasının doğru olmadığını dile getirerek, partilerin kendi aralarında temas yaparak bir karar vereceğini kaydetti. 
     Denktaş, ''Bütün mesele o sayıyı bulup hükümeti kuracak duruma gelmektir. Bunun için de herkesin kendine göre şartı şurtu var, temaslardan anladığım kadarıyla. Bunlar hakkında uyum içerisine girmeleri lazımdır'' dedi. 
     Cumhurbaşkanı Denktaş, ''Ankara'nın hazırladığı plan, Annan planına endeksli bir plan mı '' şeklindeki soruya karşılık, Ankara'nın Kıbrıs konusundaki çalışmasının devam ettiğini, çalışma tamamlanmadan yorum yapmanın doğru olmadığını söyledi. 
     
     ''GAZETE HABERLERİNE YORUM YAPMAYACAĞIM'' 
     Denktaş, Türk basınında yayımlanan, Annan planı zeminine dayanan ''Türk tarafının Kıbrıs belgesi'' ve Dışişleri Bakanı ve Başbakan Yardımcısı Abdullah Gül'ün, ''Görüşmede Annan planı dışında bir alternatifimiz yok'' sözlerinin anımsatılarak görüşlerinin sorulması üzerine, bu konuda eline bir şey gelmediğini belirterek, şunları söyledi 
     ''Gazete haberleri üzerine yorum yapmamaya karar verdim. Çünkü, gazete haberleri üzerine her yorum yaptığımda ya sol tarafı, ya sağ tarafı yanlış anlaşıldı. Onun için biz Ankara'yla temas halindeyiz, tam somut şeyler aldığımızda, bu konuda düşüncelerimizi söyleyeceğiz.'' 
     
</TEXT>
</DOC>
