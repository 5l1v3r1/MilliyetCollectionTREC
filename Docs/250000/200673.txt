<DOC>
<DOCNO> 200673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur17.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye kara teslim Kütahya'da okullar tatil edildi... 
</HEADLINE>
<TEXT>

     Kara kış tüm şiddetiyle geldi. Dün Trakya'dan yurda giriş yapan kar yağışı ve olumsuz hava koşulları, tüm yurtta etkisini sürdürüyor. 
     Birçok köy yolu ulaşıma kapanırken Kütahya'da okullar tatil edildi, Akdeniz bölgesinde birçok okul ve evi su bastı. 
     Bolu'da, dün gece başlayan ve aralıksız devam eden kar yağışı hayatı olumsuz etkiledi. Karayolları ve belediye ekipleri, kent merkezindeki kar temizleme çalışmalarını aralıksız sürdürüyor. Yetkililer, kapalı köy yolu bulunmadığını ,köy yollarının ulaşıma kapanmaması için greyder ve dozerlerle aralıksız kar temizleme çalışması yapıldığını bildirdiler. 
     Bolu'da etkili olan kar yağışı sonrasında kar kalınlığı, Abant'ta 10, Kartalkaya'da 20 santimetreye ulaştı. Uludağ'da ise kar kalınlığı 50 cm. 
     
</TEXT>
</DOC>
