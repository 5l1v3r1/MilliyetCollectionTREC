<DOC>
<DOCNO> 241191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sonsiy03.html </URL>
<DATE> 2004/05/19/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Yakut YÖK hala kılık-kıyafet ve saç-sakal gibi şekli unsurlara takılıyor 
</HEADLINE>
<TEXT>

     TBMM Başkanvekili Sadık Yakut, ''başlattıkları reforma rağmen eğitim sisteminin hedefledikleri çağdaş düzeyin çok gerisinde olduğunu'' söyledi. 
     Yakıt, ''YÖK'ün eğitimin kalitesini yükseltmek yerine hala kılık-kıyafet ve saç-sakal gibi şekli unsurlara takıldığını'' kaydetti. 
     Yerel Gündem 21 Ulusal Gençlik Parlamentosu Zirvesi, Başkent Öğretmenevi'nde başladı. 
     Toplantının açılışına katılan Yakut, yaptığı konuşmada, genç nüfusun, bir ülkenin sahip olabileceği en büyük zenginliklerin başında geldiğini belirtti. Türkiye'nin genç nüfusa sahip olmasından övündüklerini ifade eden Yakut, değerlendirilebilmesi halinde bu nüfusun Türkiye'nin kalkınma ve gelişme mücadelesinde en büyük avantajı olacağını vurguladı. 
     Türkiye'nin genç nüfusun dinamizmini yeterince değerlendirilmediğini kaydeden Yakut, ''Bugün Türkiye'nin geleceğini planlayan, dünyadaki değişime uygun bir gençlik politikası maalesef henüz yoktur'' dedi. 
     Ufku genişleyen, hareket kabiliyeti artan Türkiye'nin genç insanlarının buna bağlı olarak taleplerinin de değişip çoğaldığını anlatan Yakut, sözlerini şöyle sürdürdü 
     ''Köken, inanç veya ideolojik farklılık esaslarına dayalı tahrikler, yeniden gençliğin ufkunu sınırlamaya ve dar kalıplar içine hapsetmeye başlamıştır. Siyasi partilerin de gençleri militan veya seçimden seçime bayrak, afiş asmak için kullanmaya çalışmaları ya da tamamen görmezden gelmeleri sorunu daha da ağırlaştırmıştır. 
     Oysa, gençliğin sıkıntıları çok somuttur ve açıkça ortadadır. Gençlerimiz geleceğine umutla bakmak istemektedir. İstikbal kapısının bu ülkedeki çalışkan, bilgili, beceri sahibi herkese açık olmasını beklemektedir. Gençlerimiz iyi bir öğrenim görmek istemektedir. Buna uygun bir eğitim altyapısı talep etmektedir. Eğitimlerini tamamladıktan sonra kariyerlerine uygun bir iş sahibi olmayı arzulamaktadır. Yükseköğrenim imkanı bulamayan gençlerimiz kendilerini doğrudan iş hayatına hazırlayacak mesleki eğitim sistemi istemektedir. Gençlerimiz hayata atılırken kendilerine destek verilmesini istemektedir.'' Gençlerin bu isteklerinde sonuna kadar haklı olduklarını ifade eden Yakut, oysa sunulanların onların isteklerini karşılamanın uzağında kaldığını kaydetti. Yakut, şöyle konuştu 
     ''Başlattığımız reforma rağmen eğitim sistemi hedeflediğimiz çağdaş düzeyin henüz çok gerisindedir. Yükseköğretimde de durum aynıdır. Yükseköğretim Kurulu, eğitimin kalitesini yükseltmek, gençlere bilimsel formasyon kazandırmak yerine hala kılık-kıyafet, saç-sakal gibi şekli unsurlara takılmış görünmektedir. Bu eğitim çarkından geçen gençlerimiz iş hayatına hazırlıksız ve yetersiz donanımla atılmaktadır. Bunun için de iş bulmada binbir güçlükle karşılaşmaktadırlar. İşsizlik gençleri kor ateş gibi yakmaktadır.'' ''Türkiye'nin sahip olduğu gençlik potansiyelini heba ettiğini'' bildiren Yakut, gençlerin sorunlarının çözülmesi için herkese görev düştüğünü, özellikle de gençlerin çaba göstermeleri gerektiğini ifade etti. TBMM'nin bu konuda elinden geleni yapacağını kaydeden Yakut, gençlerden enerjilerini kendilerini geliştirmek için harcamalarını ve siyasetten uzak durmamalarını istedi. 
     İçişleri Bakanlığı Mahalli İdareler Genel Müdürü Kayhan Kavas da artık temsili demokrasiden katılımcı demokrasiye geçilmeye başlandığını belirterek, sorunların çözümünde gençlerin katılımcılığının sağlanmasının önem taşıdığını vurguladı. Türkiye'nin ''Yerel Gündem 21'' alanındaki çalışmalarının Birleşmiş Milletler'ce en iyi örneklerden biri olarak dünyaya tanıtıldığını kaydeden Kavas, buna karşın bu çalışmaların yeterince anlatılamadığını söyledi. Kavas, Kamu Yönetimi Temel Kanunu ve Mahalli İdareler yasa tasarılarında ''Yerel Gündem 21'' ile ilgili önemli düzenlemeler yer aldığını anlattı. 
     Yerel Gündem 21 Ulusal Koordinatörü Sadun Emrealp de gençlerin yönetime katılabilmelerini öngören Yerel Gündem 21 ulusal Gençlik Parlamentosu'nun 1996 yılında başlayan çalışmalarından bugüne gelinen sürece değindi. Emrealp, çalışmalarını layık olduğu şekilde TBMM'ye yansıtamadıklarından yakındı. 
     Yerel Gündem 21 Ulusal Gençlik Parlamentosu Zirvesi, 21 Mayıs'ta sona erecek. Gençler, 21 Mayıs'ta TBMM'de Yerel Gündem 21 Ulusal Gençlik Parlamentosu Kuruluş Bildirgesi'ni ilan edecekler. 
     
</TEXT>
</DOC>
