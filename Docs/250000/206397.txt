<DOC>
<DOCNO> 206397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sonspo12.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
En fanatik taraftar... 
</HEADLINE>
<TEXT>

     Bayanlar Hentbol Süper Ligi'nde mücadele eden Sivas Eğitimspor'un milli hentbolcusu Süheyla'nın babası Abdullah Kurt, takımın deplasman dahil tüm maçlarını izleyerek kızına destek veriyor. 
     Takımın Ankara Türk Telekomspor'a 30-21 yenildiği karşılaşmayı tribünlerden izleyen baba Abdullah Kurt, ligde tek galibiyeti bulunan Sivas Eğitimspor'un tüm maçlarına katılarak, kızıyla beraber takım arkadaşlarına moral vermeye çalıştığını, takımı deplasmanda da yalnız bırakmadığını söyledi. 
     Karşılaşmayı dikkatle izleyen taraftar baba, takımın başarısında ve başarısızlığında tepkisini anında dile getiriyor. 
     Kurt, 7 yaşında spora başlayan milli hentbolcu kızına bugüne dek verdiği desteği sürdüreceğini belirterek, ''Kızımı küçük yaşta spora ben yönlendirdim. 7 yaşından beri sporun içinde olan Süheyla, şimdi milli hentbolcu ve takımın kaptanı. Takım genç bir ekipten oluşuyor, onlar yenilince çok üzülüyorum'' dedi. 
     
</TEXT>
</DOC>
