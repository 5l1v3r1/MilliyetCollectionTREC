<DOC>
<DOCNO> 234586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/yazar/bila.html </URL>
<DATE> 2004/04/25/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Denktaş Erdoğan'ın sözü milli senettir 
</HEADLINE>
<TEXT>

   LEFKOŞA 
   
   Kıbrıs'ta referandum sonuçlarını KKTC Cumhurbaşkanı Rauf Denktaş, makamında izledi. Dün saat 19.00 sularında KKTC'den evet, Güney Kıbrıs'tan hayır ağırlıklı sonuçlar gelmeye başladıktan hemen sonra Cumhurbaşkanı Denktaş'la makamında görüştük. Denktaş'ın ilk yorumu şu oldu 
   "Bizim amacımız devletimizi ayakta tutmaktı. Bu sonuçla KKTC ayakta kalmıştır. Önemli olan sonuçtur. Rumların hayır demeleri bizi Annan Planı gibi bir felaketten kurtarmıştır." 
   KKTC Cumhurbaşkanı, Kıbrıs Türklerinin evet demesi sonucunda istifa etmesi gerektiğini söyleyen Başbakan Mehmet Ali Talat'ın sözlerini anımsattığımızda ise şu karşılığı verdi 
   "Benim istifam Annan Planı'nın kabul edilmesi halinde sözkonusu olabilirdi. Eğer iki taraftan da evet çıksaydı o zaman KKTC ortadan kalkmış olacaktı. Ben de bu durumda istifa edecektim. Ama şimdi devletimiz ayakta kalmış, Annan Planı kabul edilmemiştir. Bu durumda benim de istifam sözkonusu olmayacaktır. Devletimiz kaldığına göre Cumhurbaşkanı da görevinde demektir. Ben bundan sonra hükümetle ve halkımla Kıbrıs Türkünün çıkarları için çalışmaya ve özellikle de KKTC'nin tanınması için elimden gelen gayreti Türkiye ile de birlikte göstereceğim." 
   
   'Harekete geçilmeli'    Cumhurbaşkanı Denktaş, bu sonuçtan sonra Türkiye'nin ve KKTC'nin ne yapması gerektiği yönündeki sorumu ise şöyle yanıtladı 
   "Türkiye Başbakanı Sayın Erdoğan, dün önceki gün akşam seçim yasaklarına rağmen, televizyondan halka seslendi ve eğer Kuzey'den evet, Güney'den hayır çıkarsa KKTC'nin tanınması için harekete geçeceğiz, Rumların tavırlarıyla vakit öldürmeyeceğiz, mesajı verdi. Türkiye Cumhuriyeti Başbakanı'nın sözü milli senet. Ben şimdi Sayın Başbakan'dan verdiği bu milli senetin gereğini yapmasını beklerim. Vakit geçirmeden KKTC'nin tanınması için harekete geçmelidir." 
   
   Sözlerini tutsunlar    KKTC Cumhurbaşkanı Denktaş, bu sonuçlardan sonra Avrupa Birliği'nin de Türkiye'ye ve Kıbrıs Türklerine verdiği sözleri tutması gerektiğini vurguladı. Ve şu değerlendirmeyi yaptı 
   "Avrupa Birliği bu süreçte Kıbrıs Türklerine evet dedirtmek için çok büyük baskı uyguladı ve önemli vaadlerde bulundu. Şimdi sözlerini tutsunlar. Nedir verdikleri sözler Kuzey evet, Güney hayır derse KKTC'nin tanınmasından ambargonun kaldırılmasına, Ercan Havaalanı'nın uluslararası uçuşlara açılmasından Kuzey Kıbrıs limanlarındaki ambargonun sona erdirilmesine kadar birçok söz vermişlerdir. Şimdi, Türkiye'nin ve KKTC'nin, Avrupa Birliği'nden bu sözleri yerine getirmesini istemek ve beklemek haklarıdır. Özellikle, Kuzey'de evet oyu kullanan vatandaşlarım, bu sözlere güvenmişlerdir, bu sözler doğrultusunda beklentilere girmişlerdir. Avrupa Birliği de evet dedirtmek için bu sözleri vermiştir. Şimdi, yerine getirilmesini bekliyorlar." 
   Denktaş, referandum sonuçlarının Rumlar açısından da şöyle değerlendirilmesi gerektiğini belirtti 
   "Rumlar, yüksek bir hayır oyuyla Türklerle bir arada yaşamak istemediklerini, Avrupa Birliği üzerinden Kıbrıs'ın tamamına sahip olma amaçlarının değişmediğini göstermişlerdir. Rumlar açısından sonuçlara böyle bakmak gerekir. Ayrıca, Kuzey'de evet derseniz Birleşik Kıbrıs'ı yaratacaksınız, kendi devletimiz de yücelecektir, şeklinde yapılan propagandanın da doğru olmadığı anlaşılmıştır. Avrupa Birliği'ne girmeyi garanti eden Rumların, Türklerle bir ortaklık kurmak istemedikleri artık belli olmuştur." 
   
   Tekrar referandum olmaz    KKTC Cumhurbaşkanı, bu sonuçlardan sonra referandumun tekrarlanmasının da mümkün olmadığını kaydederek, bu yöndeki çabalarla ilgili olarak, "Kabul etmemiz mümkün değildir" diye konuştu 
   Denktaş, referandumun tekrarlanması konusunda şu değerlendirmeyi yaptı 
   "Rum tarafındaki oylar göstermiştir ki, bir ortaklık kurmaya niyetleri yoktur. Halkımız evet diyerek, iyi niyetle, propagandalara kanarak bu sonucu vermiştir. Ama Rum tarafından gelen sonuç bunun mümkün olmadığını gösteriyor. Bundan sonra Annan Planı'nın tekrar referanduma götürülmesini kabul etmemiz mümkün değildir. Annan Planı, bu sonuçla ortadan kalkmıştır. Eğer, Türklerle Rumlar arasında eşitliğe, adalete uygun bir ortaklık kurulması isteniyorsa artık Türk varlığının kabul edilmesi iki ayrı toplum, iki ayrı demokrasi, iki ayrı kesim olduğunun bilinmesi ve kabullenilmiş olması gerekir. Egemenliğimizin kabul edilmiş olması gerekir. Annan Planı'nın tekrar gündeme getirilmesi sözkonusu olmamalıdır. Türkiye de Başbakan Erdoğan'ın belirttiği gibi KKTC'nin tanınması konusunda ağırlığını koymalı, aynı planın tekrar referanduma sunulmasını kabul etmemelidir. Rumların 40 yıllık politikalarının değişmediği açığa çıkmıştır. Siyasi hedefleri, Kıbrıs'ı Yunan adası yapmaktır. Referandum sonuçları da bunu ispat etmiştir." 
   Denktaş'ın sözlerinden, bundan sonrası için KKTC'nin tanınması yolunda politika izleyeceği, görevinde kalarak, Erdoğan ve Talat hükümetlerini bu politikayı desteklemeye çağıracağı anlaşılıyor. 
   
   
      
   
   
</TEXT>
</DOC>
