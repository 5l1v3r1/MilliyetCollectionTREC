<DOC>
<DOCNO> 247471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/magazin/amag.html </URL>
<DATE> 2004/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Finalin adı Simge - Emrah 
</HEADLINE>
<TEXT>


Türkstar'da Simge Bağdatlı ile Emrah Keskin finale kaldı. Sertaç Yanmaz elendi 

DENİZ ALTUNTAŞ 

Kanal D'nin ilgiyle izlenen yarışma programı Türkstar'da finale Simge Bağdatlı ile Emrah Keskin kaldı. 11. eleme gecesinde yarışmaya veda eden ise Sertaç Yanmaz oldu. Kiloları nedeniyle Zerrin Özer dışındaki diğer jüri üyelerinin finale çıkmasına karşı olduğu Simge, yüzde 37.74'lük oy oranıyla haftalardır elinde bulundurduğu birinciliği korudu. 
Yarışmada sarı odadan yüzde 32.59 oy oranıyla Emrah Keskin çıktı. Sertaç Yanmaz ise yüzde 29.67 oy oranıyla üçüncü olarak elendi. Birinci seçilen Simge, "Bana en büyük desteği Zerrin Özer verdi. Sertaç'ı da, Emrah'ı da çok seviyorum. Halk beni seviyor. Demek ki ben de pop idol olabilirim" dedi. 
Simge'nin birinci olmasına tepki gösteren Ercan Saatçi, "Sonuca hiç şaşırmadım. Simge yine tepki oylarıyla birinci oldu. Sanılıyor ki, biz Simge'yi sevmiyoruz. Gerçeği söylüyorum. Hiçbir yarışmacıyı ayırt etmiyoruz. Simge de müzikte çok başarı olacaktır. Ona elimden gelen desteği vereceğim. Ama bu yarışmada birinci olmamalı" diye konuştu. 



</TEXT>
</DOC>
