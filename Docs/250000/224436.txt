<DOC>
<DOCNO> 224436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sondun34.html </URL>
<DATE> 2004/03/22/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
'Kasap' lakaplı Ariel Şaron'un portresi 
</HEADLINE>
<TEXT>

     Hamas'ın ruhani lideri ve kurucusu Şeyh Ahmed Yasin'in bu sabah Gazze'de öldürüldüğü saldırıyı bizzat yönettiği belirtilen İsrail Başbakanı Ariel Şaron, 1982'de Sabra ve Şatila mülteci kampları katliamından da sorumlu tutuldu. 
     Filistinlilere yönelik sert politikalarıyla öne çıkan Şaron, 1981-1983 yıllarında üstlendiği Savunma Bakanlığı sırasında, Lübnan'daki katliamla suçlandı. 1982'de İsrail ordusu Lübnan'a girdiğinde, başkent Beyrut yakınındaki Sabra ve Şatila Filistin mülteci kamplarında Hıristiyan milisler tarafından yüzlerce Filistinlinin öldürülmesinden Şaron sorumlu tutuldu ve kendisine ''Beyrut kasabı'' denildi. 
     İngiliz mandası altındaki Filistin'de 1928 yılında doğan Şaron, 14 yaşında orduya katıldı. Ordu bünyesinde özel komando birliği kurarak ülke güvenliğinin korunmasında etkin görev üstlenen Şaron, askerliğinin yanında Tel Aviv Üniversitesi'nde hukuk öğrenimi gördü. 
     1967'deki 6 Gün Savaşı'nda yer alan Şaron, 1972'de ordudan ayrıldı, 6 Ekim 1973'te Mısır'ın tüm Sina Yarımadası'nı aldığı İsrail'in en büyük dini bayramına denk gelen Yom Kippur Savaşı'nda orduya geri çağrıldı. 
     İsrail parlamentosu Knesset'e 1973'te seçilen Şaron, 1 yıl sonra istifa ederek dönemin Başbakanı İzak Rabin'e güvenlik danışmanı oldu. 1975-1977 yılları arasında danışmanlık görevini yürüten Şaron, 1977'de Knesset'e yeniden seçildi ve 1977-1981 yılları arasında Tarım Bakanlığı görevini üstlendi. 
     Şaron, 1984-1990 döneminde Endüstri ve Ticaret Bakanlığı, 1990-1992 yıllarında İmar ve İskan Bakanlığı, 1998-1999'da Dışişleri Bakanlığı görevlerini üstlendi. 
     Knesset'e Mayıs 1999'da yeniden seçilen Şaron, o tarihten bu yana Likud partisi başkanlığını yürütüyor. 
     Ariel Şaron'un 28 Eylül 2000'de muhalefet lideriyken Haremüşşerif'e ayak basması, ikinci İntifada'yı ateşledi. Şaron, 2001 seçimlerini kazanarak başbakan oldu. Şaron'un partisi Likud, geçen yılki seçimlerden de zaferle çıktı. 
     İsrail Başbakanı Şaron, son olarak hükümetinin İsraillilerin güvenliği gerekçesiyle inşaatına başladığı ''güvenlik duvarı'' ile tepki çekti. 
     Şaron'un, çok sayıda İsraillinin ölümünden sorumlu tuttuğu Şeyh Yasin suikastini bizzat emrettiği, yönettiği ve tüm operasyonu çiftliğinden izlediği belirtiliyor. 
     
</TEXT>
</DOC>
