<DOC>
<DOCNO> 219590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sontur25.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP, Erdoğan'ın maaşının artırılması için önerge verdi 
</HEADLINE>
<TEXT>

     CHP İstanbul Milletvekili Kemal Kılıçdaroğlu, "Başbakan maaşıyla geçinemediği için ticarete devam etmek zorunda olduğunu" açıklayan Başbakan Recep Tayyip Erdoğan'ın maaşının artırılması amacıyla önerge verdi. 
     Kılıçdaroğlu'nun, bütçenin çeşitli ödeneklerinden yüzde 13 kesinti yapılarak, ağırlıkla sosyal güvenlik 
     transferlerine aktarma yapılmasını öngören ek bütçe yasa tasarısının Plan ve Bütçe Komisyonu'nda görüşülmesi sırasında verdiği önerge, başbakan maaşıyla ilgili tertibine 3 trilyon liralık ek ödenek aktarılmasını öngörüyordu. Ancak hükümetin "ciddiyetsiz" bularak katılmadığı önerge, CHP'li üyelerin "kabul", AKP'lilerin ise "ret" oyuyla kabul edilmedi. Kılıçdaroğlu, önergesini savunurken, Erdoğan'ın başbakanlık maaşıyla geçinemedini, bu yüzden ticarete devam etmek zorunda olduğunu söylediğini belirterek, "Bir ülkenin başbakanını, o ülkenin insanları, kendi ülkelerini hukuk kuralları içinde yönetsinler diye seçer. Şayet Başbakan bunu yapamıyorsa, öncelikle halkına karşı olan görevini yerine getiremiyor demektir" dedi. 
     
     ÖNERGENİN GEREKÇESİ 
     Kılıçdaroğlu'nun önergesinin gerekçesinde şu ifadeler yer aldı 
     "Başbakan ticari faaliyetlerini sürdürmek zorunda olmasının gerekçesini, aldığı aylıkla geçinemediğini, Alman Başbakanı'nın 15 bin euro aylık aldığını, kendi aylığının ise 3 bin euro civarında kaldığını söyleyerek gerekçelendirmektedir. Bu önergenin amacı, Başbakanın tüm çalışmalarını ülkeye hizmet için ayırmasını sağlamak amacıyla, aylığı ortalama 15 bin euroya gelecek şekilde Başbakanlık bütçesine ödenek konmasını sağlamaktır. Böylece, Türkiye Cumhuriyeti'nin Başbakanı, insan onuruna yakışacak ve aldığı aylıkla başka bir işe gerek duymaksızın yaşayacak ve ülkeye hizmet verebilecektir." 
     
     BAŞBAKAN MAAŞI NE KADAR 
     Milletvekillerinin üç ayda bir aldıkları ödenek ve yolluklarının tutarı 20 milyar dolayında bulunuyor. Buna göre millekvekili aylığı yaklaşık 6.6 milyar liraya geliyor. 
     Başbakan ise milletvekili maaşına ek olarak 220 milyon lira dolayında bir ek ödenek alıyor. Buna göre başbakanın aylık ödenek ve yolluk şeklinde elde ettiği gelir yaklaşık 7 milyar liraya geliyor. 
     
     UNAKITAN "YASAYA AYKIRI BİR DURUM YOK" 
     Maliye Bakanı Kemal Unakıtan ise Başbakan'ın ticaretle uğraşmasının yasalarla çelişir bir yanı olmadığını söyledi. 
     Unakıtan, "Sayın Başbakanın kanuna aykırı hiçbir durumu yoktur. Kalkıp da yeni yasaklar getirmek doğru değildir" dedi. 
     Unakıtan, bir gazetecinin, Başbakan'ın ticaretle uğraşmasının haksız rekabete yol açıp açmadığına ilişkin sorusuna da "Niye haksız rekabete yol açsın Bisküviyi daha yüksek fiyata mı satıyor Başbakan'ın şirketi, ya da kolayı " karşılığını verdi. 
     
     EVELEME GEVELEME 
     Bu arada CHP Muğla Milletvekili Gürol Ergin, CHP'li üyelerin ek bütçe yasası üzerindeki eleştirilerini "eveleme, geveleme" şeklinde nitelendiren Maliye Bakanı Unakıtan'dan bu sözü için özür dilemesini istedi. Unakıtan da "Ben yaptığım her yanlıştan dolayı özür dilerim" dedi. 
     
</TEXT>
</DOC>
