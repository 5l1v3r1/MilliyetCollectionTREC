<DOC>
<DOCNO> 220266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/soneko06.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra'daki emlak fuarında Türkiye ve KKTC'deki evler ilgi çekti 
</HEADLINE>
<TEXT>

     İngiltere'nin başkenti Londra'da açılan emlak fuarında temsil edilen Türk ve Kuzey Kıbrıslı inşaat firmalarının ve emlak acentalarının sattıkları evler tüketicinin büyük ilgisini çekti. 
     Londra'daki Excel Fuar merkezinde açılan emlak fuarında, Kıbrıs Rum kesiminin bütün direnişlerine rağmen stand açmayı başaran KKTC merkezli firmalar, dün bütün gün boyunca ziyaretçilerin akınına uğradı. 
     Aynı şekilde Fethiye, Çeşme ve Alaçatı gibi sayfiye kasabalarında apart daireler ve evler satan Türk firmaları da, ziyaretçilerin bilgi alma taleplerini karşılamakta güçlük çekti. 
     Hafta başına kadar açık kalacak olan Fuarı ziyaret eden KKTC Tarım ve Orman Bakanı Raşit Pertev, İngiliz tüketicinin Kuzey Kıbrıs Türk Cumhuriyeti'ne gösterdiği ilgiyi yakından görmekten mutluluk duyduklarını bildirdi. 
     Fuara katılan ve KKTC ve Türkiye'de büyük yatırımları bulunan Property International firmasının sahibi Ali Safa'dan çalışmalarıyla ilgili bilgiler de alan Pertev, Rumlar'ın KKTC firmalarının uluslararası piyasada büyüme çabalarına darbe vurma girişimlerinin sonuçsuz kalmasından da memnuniyet duyduklarını vurguladı. 
     Ali Safa ise Kıbrıslı Rumlar'ın KKTC'nin fuarda yer alma talebini söz konusu ülkenin ambargo altında olduğunu öne sürerek engellemeye çalıştıklarını, ancak gösterdikleri haklı direniş sonucunda fuarda yer almayı başardıklarını anlattı. 
     
</TEXT>
</DOC>
