<DOC>
<DOCNO> 216622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/ekonomi/aeko.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Ek kaynağı konuşacağız Babacan Hazırlığımız tamam 
</HEADLINE>
<TEXT>

   Yedinci gözden geçirme çalışmaları için 26 Şubat'ta Türkiye'ye gelecek olan IMF heyeti ek kaynak ihtiyacı ve BDDK ile TMSF'nin bağımsızlığına odaklanacak 
      ANKARA Milliyet 
   
   IMF Türkiye Masası Şefi Rıza Moghadam başkanlığındaki heyet, 26 Şubat Perşembe Türkiye'ye geliyor. Heyet, yedinci gözden geçirme kapsamındaki görüşmeleri 12 Mart'a kadar sürdürecek. 
   IMF Türkiye Daimi Temsilcisi Odd Per Brekk, heyetin temaslarında, asgari ücret ve emekli maaşlarındaki artış ile 2003 vergi gelirlerinin beklenenin altında kalması sonucunda, 2004 yılı faiz dışı fazla hedefinin tutturulması için gereken önlemlerin ele alınacağını bildirdi. Brekk görüşmelerin, kamu maliyesinin uzun dönemde sağlamlığa kavuşturulması, bütçe yönetimi ve vergi tahsilinin güçlendirilmesi, Bankacılık Düzenleme ve Denetleme Kurulu BDDK ile Tasarruf Mevduatı Sigorta Fonu'nun TMSF etkinlik ve bağımsızlığının pekiştirilmesi konularına odaklanacağı kaydetti. 
   Devlet Bakanı Ali Babacan ise TÜSİAD heyeti ile görüşmesi sırasında gazetecilerin ek kaynak paketiyle ilgili sorusu üzerine, "Biz hazırlıklarımızı tamamladık. Bundan sonraki çalışmalar IMF heyeti ile beraber yürütülecek" dedi. TÜSİAD heyeti ile Türkiye'nin 3, 5, 10 yılını konuştuklarını belirten Babacan, "Kısa vadeli düşünmeyi bırakalım. Yüzde 6.5'lik faiz dışı fazla dedik. Bu hedefler tutturulacak. Gerekli adımların hepsi atılacak. Artık orta ve uzun vadeyi görelim biraz" diye konuştu. 
   
   'Gerekenin yapılacağını gördük'    Bakan Babacan'la öğle yemeğinde bir araya gelen TÜSİAD heyetine başkanlık eden Ömer Sabancı, 2004'te hedeflere ulaşılabilmesi için hükümetin programa bağlı kalarak, elinden geleni yapacağını gördüklerini söyledi. Sabancı, "Aynı zamanda işsizlik, yabancı sermaye ve verginin tabana yayılması konuları da gündeme geldi" dedi. 
   
   Şahin'den 'komünist Çin' örneği    ANKARA Milliyet 
   Türk Sanayicileri ve İşadamları Derneği TÜSİAD Başkanı Ömer Sabancı ve Yönetim Kurulu üyeleri ile görüşen Başbakan Yardımcısı Mehmet Ali Şahin, "Çin'de, serbest piyasa ekonomisi koşullarının nasıl yerine getirilmekte olduğunu hayretle tespit etmiştim, bizim de bu konuda yabancı sermaye çekecek tedbirleri almamız, caydırıcı formaliteler varsa onları kaldırmamız lazım. Bu da 2004'te yapacağımız faaliyetlerden biridir" dedi. 
   TÜSİAD Başkan Yardımcısı Mustafa Koç da Türkiye'nin yabancı sermaye konusunda komşularından geri kaldığını vurgularken, "Bu durum Türkiye'ye yakışmıyor" diye konuştu. 
   
   Yerli sermaye yetmez 
   TÜSİAD Başkan Yardımcısı Mustafa Koç, yerli sermayeyle tek başına işsizliğin önüne geçilemeyeceğini, Türkiye'nin yabancı sermaye için cazip hale gelmesi gerektiğini kaydetti. 
   Koç, "Türkiye bu konuda kendine yakışmayacak bir noktada yer alıyor" dedi. 
   TÜSİAD Yönetim Kurulu üyesi Arzuhan Yalçındağ da sosyal güvenlikle ilgili üç aşamalı bir çalışma yaptıklarını belirtti. 
   Sosyal güvenlik kurumlarının mevcut durumlarını inceleyeceklerini kaydeden Arzuhan Yalçındağ, gelecekte bütçe üzerindeki baskısının ne olacağını tespit edeceklerini söyledi. 
   Yalçındağ, Şili'de, Kıta Avrupası'nda neler yapıldığı örnekleri üzerinde çalışacaklarını ve hazırladıkları raporu iki - üç ay içinde hükümete sunabileceklerini bildirdi. 
   
   
</TEXT>
</DOC>
