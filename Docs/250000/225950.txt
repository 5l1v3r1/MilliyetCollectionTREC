<DOC>
<DOCNO> 225950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sontur44.html </URL>
<DATE> 2004/03/26/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Erzurum'da duvar çöktü 3 çocuk yaralandı 
</HEADLINE>
<TEXT>

     Erzurum'da bir evin duvarının çökmesi sonucu 3 çocuk yaralandı. 
     AA muhabirinin edindiği bilgiye göre, Yukarı Hasani Basri Mahallesi Şehit Er Vedat Tetik Sokak'ta, Vasfi Yıldırım'a ait toprak evin duvarı çöktü. 
     Bu sırada duvar kenarında bulunan Kader Balgın 10 , Resmigül Yıldırım 8 ve Nurgül Yıldırım 10 , duvarın altında kaldılar. 
     Çevredeki vatandaşlar tarafından duvarın altından çıkarılan çocuklardan 2'si Aziziye Araştırma Hastanesi'ne, 1'i de Numune Hastanesi'nde tedavi altına alındılar. 
     Ev sahibinin eşi Melek Yıldırım, büyük bir gürültü sonucu deprem yaşandığı korkusuyla evden dışarı çıktıklarını belirterek, bu sırada duvarın altında kalan çocukları gördüklerini ve hemen onları duvarın altından çıkardıklarını söyledi. 
     Dün akşam meydana gelen deprem ve sarsıntılar nedeniyle mahalledeki birçok evin duvarlarında çatlaklar oluştuğunu bildiren Yıldırım, ''Duvarın yıkıldığı anda da bir artçı deprem olduğunu sandık. Duvarın, artçı deprem nedeniyle yıkılmış olacağını düşünüyoruz'' dedi. 
     Mahalle halkı ise dün akşam yaşanan deprem nedeniyle birçok evin hasar gördüğünü ve bu durumu yetkililere ilettiklerini belirttiler. 
     
</TEXT>
</DOC>
