<DOC>
<DOCNO> 214822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sontur13.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'li milletvekilleri TBMM İçişleri Komisyonu'nu terketti... 
</HEADLINE>
<TEXT>

     TBMM İçişleri Komsiyonu'nda, CHP Kırklareli Milletvekili Mehmet Siyam Kesimoğlu'nun Kamu Yönetimi Temel Kanunu Tasarısı'nın görüşülmesi sırasında İçtüzüğün ihlal edildiğini iddia ederek Komisyon Başkanı Ziyaeddin Akbulut'a TBMM İçtüzüğü hediye etmek isteyince tartışma çıktı. Tartışmanın ardından CHP milletvekilleri toplantıyı terk etti. 
     Akbulut başkanlığında toplanan İçişleri Komisyonu, gündeminde bulunan Türk Polis Vakfı Güçlendirme Kanunu Tasarısı'nı görüşmeye başlamadan önce CHP'li Kesimoğulu usul hakkında söz istedi. Kesimoğlu, Kamu Yönetimi Temel Kanunu Tasarısı görüşülürken komisyonda içtüzüğün ihlal edildiğini, milletvekillerinin sözünün kesildiğini ve toplantı yerinin değiştirildiğini söyledi. Kesimoğlu, kendisinin tasarı hakkındaki görüşlerinin komisyon raporunda da yer almadığını ifade ederek, ''Tasarı Anayasa ve Plan ve Bütçe komisyonlarında da görüşüldü ve hiçbir sorun çıkmadı. Bu komisyonda sorun yaşandı. Sizin yönetiminizden kaynaklandı. İçtüzüğü ihlal ettiniz, yerinizde olsam derhal istifa ederdim. Bundan sonra içtüzüğü uygulamanız için size bir içtüzük hediye etmek istiyorum'' diyerek ayağa kalktı. 
     Kesimoğlu'nun sözlerine itiraz eden komisyon sözcüsü AK Parti Denizli Milletvekili Ümmet Kandoğan, Kesimoğlu'nun Komisyon Başkanı Akbulut'a hakaret ettiğini belirterek, ''O tasarı görüşülürken bu komisyonda kameraları getirerek şov yaptınız. Böyle komisyon toplantısı cumhuriyet tarihinde görülmedi'' dedi. 
     Komsiyon Başkanı Akbulut, Kesimoğlu'nun kendisiyle ilgili sözlerinin yakışıksız olduğunu ifade ederek bu sözleri aynen iade ettiğini söyledi. 
     Akbulut yapılan itirazlar üzerine TBMM Başkanlığı'nın konuyu ele aldığını ve komisyon toplantısının içtüzük ve hukuka uygun olduğunu teyit ettiğini kaydetti. Akbulut, ''O tüzüğü size aynen iade ediyorum'' dedi. 
     Kesimoğlu, komisyon toplantısının keyfi olarak yönetildiğini ileri sürerek, ''Hukuk herkese lazımdır. Böyle komisyon yönetemezsiniz'' dedi. 
     AK Parti Çorum Milletvekili Ali Yüksel Kavuştu ''Bal gibi yönetir'' karşılığını verdi. Bu tartışmaların ardından CHP milletvekilleri toplantıyı terk etti. 
     
</TEXT>
</DOC>
