<DOC>
<DOCNO> 211905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sondun28.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hutton depremi... BBC Genel Müdürü istifa etti 
</HEADLINE>
<TEXT>

     İngiltere'nin ünlü yayın kuruluşu BBC'nin Genel Müdürü Greg Dyke'ın Yüksek Mahkeme yargıcı Lord Hutton tarafından yapılan suçlamaların ardından istifa ettiği açıklandı. 
     Lord Hutton'ın Savunma Bakanlığı bilim adamlarından Dr. David Kelly'nin ölümüyle ilgili olarak hazırladığı soruşturma raporunda kusurlu bulunan BBC yönetiminde ilk istifa dün akşam gelmiş ve BBC Yönetim kurulu Başkanı Gavyn Davies görevini bıraktığını açıklamıştı. 
     BBC yönetiminin ortaya çıkan durumla ilgili toplantısı sürerken, İngiliz radyo ve televizyon kanalları Genel Müdür Greg Dyke'ın da istifa ettiğini duyurdu. 
     Haberin hemen ardından, BBC binasının kapısında basına bir açıklamada bulunan Dyke, dün hükümetten özür dilediklerini hatırlatırken, pek çok kurum çalışanının kendisinden kalmasını istediğini, ancak gitme kararı almakta kararlı olduğunu bildirdi. Dyke, BBC'ye destek olmaya devam edeceğini de ifade etti. 
     Gazeteciler, Dyke'a Başbakan Tony Blair'in ''yeniden özür dilenmesi'' talebinin yerine getirilip getirilmeyeceğini sordu. Dyke, bunun BBC yönetiminin kararı olacağını belirtirken, Lord Hutton ile ilgili olarak hazırlanan raporun üzerinde söylenecek çok şey olduğunu, ancak kendisinin bu tür değerlendirmelerde bulunmasının doğru olmayacağını ifade etti. 
     Dyke, kendisi ve Yönetim Kurulu Başkanı Gavyn Davies'in istifasının da BBC'de yeni bir başlangıca imkan tanımak açısından önemli olduğunu kaydetti. 
     En tepedeki iki yöneticisi istifa etmek zorunda kalan, dünyada ilk televizyon yayınını yapmış ünlü yayın kuruluşunun, 83 yıl önce kurulduğundan bu yana ilk kez bu kadar derin bir kriz yaşadığı yorumları yapılıyor. 
     
</TEXT>
</DOC>
