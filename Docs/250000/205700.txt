<DOC>
<DOCNO> 205700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sondun05.html </URL>
<DATE> 2004/12/31/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
En zenginlerin de villaları yerle bir oldu, su bulamayan şampanya içti 
</HEADLINE>
<TEXT>

     Güney Asya'daki felakette, yeryüzünün cennet köşelerinden Sri Lanka açıklarındaki Taprobane adasında bulunan dünyanın en zenginlerine ait görkemli villalar da yerle bir oldu. 
     Tüm dünyada nam salmış bu villaların sakinleri, faciadan kurtulmayı başarırken, felaketin ertesi günlerinde su bulamayınca şampanya içmek zorunda kaldılar. 
     Dünyanın en zengin kişilerine ait bu villalardan birinin sahibi olan Geoffrey Dobbs'un annesi Marie Dobbs, felaketten kurtulmayı başarırken, adada mahsur kaldıkları süre boyunca facianın boyutlarının farkına varmadıklarını söyledi. 
     Dobbs, muhteşem villanın bulunduğu kayalık adada geçirdikleri iki gün boyunca içecek su bulamayınca şampanya içtiklerini, cajun fıstığı yediklerini belirterek, bunun yerel bir felaket olduğunu düşündüklerini söyledi. 
     Dev dalga gelmeden önce adadaki küçük bir mağaradan bir yarasa sürüsünün çıktığını ve gündüz vakti bu durumu çok tuhaf bulduklarını düşünürken, aniden okyanusun kabardığını, bir duvar gibi olduğunu anlatan Dobbs, sahibi oldukları diğer butik otellere gitmeyi başarınca felaketin boyutlarını kavradıklarını belirtti. 
     Marie Dobbs, durumu kavrayınca oğlunun da derhal yardım çalışmalarında yerini aldığını belirterek, derhal bir kamyon dolusu gıda ve yardım malzemesini ihtiyaç sahiplerine teslim ettiğini anlattı. 
     Dobbs'un, Sri Lanka'nın bir başka cennet adasındaki ve dünyanın en güzel 20 villası arasında yer alan bir başka villası da tsunamiyle yerle bir oldu. 
     Fransız kontu Mauny tarafından inşa ettirildikten sonra Amerikalı yazar Paul Bowles'in satın aldığı Dobbsların Taprobane'daki villası, 1990'lı yıllarda tümüyle restore edilmişti. 
     
</TEXT>
</DOC>
