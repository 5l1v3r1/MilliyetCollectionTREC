<DOC>
<DOCNO> 245562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sondun42.html </URL>
<DATE> 2004/06/05/ </DATE>
<TIME> 22.34 </TIME>
<AUTHOR>  </AUTHOR>
<HEADLINE>
Bush ile Chirac, Paris'te görüştü... 
</HEADLINE>
<TEXT>

     Fransa Cumhurbaşkanı Jacques Chirac ile ABD Başkanı George W. Bush, Paris'te biraraya geldi. Chirac, terörle mücadelenin de ele alndığı görüşmenin samimi geçtiğini söyledi. 
     Chirac, Bush ile yaptığı ortak basın toplantısında, Fransa ile ABD arasında Irak konusunda görüş ayrılıkları olduğunu, ancak barışın tesisinin gereği konusunda hemfikir olduklarını belirtti. 
     Saddam Hüseyin rejiminin iktidarda olmamasından memnuniyet duyduğunu belirten Chirac, bununla birlikte Irak'taki karmaşaya dikkati çekti. 
     Irak'ta yapılacak çok şey olduğunu ve bunun için tüm güçleriyle çalışmaları gerektiğini belirten Chirac, Irak'ın işgalinden önce Saddam'ın kitle imha silahlarına sahip olduğundan şüpheli olduğunu söyledi. 
     Bush da basın toplantısında, 2. Dünya Savaşı'nı örnek vererek, özgür ülkelerin birlikte çalışarak tehlikeleri ortadan kaldırabileceklerini söyledi. 
     ABD Başkanı, Irak'ın yeni başbakanı İyad Allavi'nin Güvenlik Konseyi'ne gönderdiği mektubu memnuniyetle karşıladığını belirterek, mektubun Irak'ta güvenliğin ve güvenlik işbirliğinin parametrelerini belirlediğini söyledi. 
     Bush ve Chirac, İsrail-Filistin sorunun çözümü için işbirliği yapma sözü de verdiler. 
     Bush, konuşmasında, ''ABD'nin dünyaya kendi demokrasi biçimini dayatmak istediği'' iddialarına karşı çıktı ve Ortadoğu'daki demokratik hükümetlerin kendi kültürlerini ve kendi geleneklerini yansıtacaklarını söyledi. 
     
     PROTESTO GÖSTERİSİ 
     Bu arada, çoğunluğunu öğrencilerin oluşturduğu binlerce kişi, Bush'u ve Irak'ın işgalini protesto için gösteri yaptı. 
     Göstericiler arasında ''Amerikalılar Bush'a karşı'' yazılı pankartlar taşıyan Amerikalıların da bulunduğu belirtildi. 
     Protestocular, ''Bush 1 Numaralı Terörist'', ''Bush, Demokrasinin Düşmanı'' yazılı pankartlar taşıdılar. 
     Bush, yarın Normandiya Çıkarması'nın 60. yıldönümü kutlamalarına katılacak. 
     
</TEXT>
</DOC>
