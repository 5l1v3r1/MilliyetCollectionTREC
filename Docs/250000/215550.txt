<DOC>
<DOCNO> 215550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sontur29.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
10 bin köpek koruma altına alınacak 
</HEADLINE>
<TEXT>

     Ankara'da yapılması planlanan ve 10 bin köpeğin koruma altına alınacağı barınak için Bala İlçesi'ne bağlı Beynam Köyü'nde yaklaşık 350 dönüm arazinin belirlendiği bildirildi. 
     Çevre ve Orman Bakanlığı, Ankara Büyükşehir ve Gölbaşı Belediyesi tarafından kurulan komisyon, köpek barınağı için yer tespitini tamamladı. Bala İlçesi'ne bağlı Beynam Köyü sınırları içindeki yaklaşık 350 dönüm arazinin, barınak yapılması için Ankara Büyükşehir Belediyesi'ne tahsisi konusunda Milli Emlak Genel Müdürlüğü'ne yazyazıldığı öğrenildi. 
     Gölbaşı Belediye Başkanı Cevdet Kara, köpek barınağı için aranılan yerin, komisyon tarafından tespit edildiğini söyledi. Komisyonun, Beynam ormanı tarafında geniş bir araziyi uygun gördüğünü bildiren Başkan Kara, ''Bu arazinin Büyükşehir Belediyesi'nedevri için çalışmalar sürüyor. Buraya 10 bin köpek kapasiteli barınak yapılacak'' dedi. 
     Çevre ve Orman Bakanlığı, Büyükşehir Belediyesi ve Gölbaşı Belediyesi arasındaki protokole göre, barınağın yapımını Ankara Büyükşehir Belediyesi gerçekleştirecek. Köpeklerin bakım, aşılama ve kısırlaştırma işlemleri ise yerel belediyeler tarafından yapılacak. 
     Halen faaliyette olan Gölbaşı'ndaki Meliha Yılmaz Doğal Hayatı Koruma Vakfı Sokak Hayvanlarına Bakım ve Rehabilitasyon Merkezi'nde bulunan 3 bine yakın köpeğin yeni yapılacak barınağa aktarılacağı, bu barınakta 250 köpeğin koruma altına alınacağı bildirildi. 
     Bu arada, vatandaşların başıboş köpeklerin sayısında artış olduğundan yakınmaları üzerine Gölbaşı Belediyesi, köpek toplama ekibini ikiye çıkardı. Mogan Gölü çevresi, Polis Akademisi lojmanları ve TEK Sosyal Tesisleri çevresinde başıboş köpeklerin toplanmasına başlandı. 
     
</TEXT>
</DOC>
