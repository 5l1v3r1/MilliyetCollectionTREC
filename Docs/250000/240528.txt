<DOC>
<DOCNO> 240528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sonspo28.html </URL>
<DATE> 2004/05/16/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Sakaryaspor, şampiyonluk kupasını aldı 
</HEADLINE>
<TEXT>

     İkinci Lig A Kategorisi'nde şampiyon olup Birinci Süper Ligi'ne yükselen Sakaryaspor'a, şampiyonluk kupasını Çalışma ve Sosyal Güvenlik Bakanı Murat Başesgioğlu verdi. 
     Adapazarı Atatürk Stadı'nda, Büyükşehir Belediyesi Ankaraspor maçı öncesi kupa töreni düzenlendi. Törene katılan Çalışma ve Sosyal Güvenlik Bakanı Murat Başesgioğlu, yaptığı konuşmada, Sakaryaspor'un şampiyonluk sevincini paylaşmak için geldiğini söyledi. 
     Sakaryaspor'a Birinci Süper Ligi'nde başarılar dileyen Başesgioğlu, emeği geçen herkesi kutladı. 
     Sakarya Valisi Cahit Kıraç, Sakaryaspor'un büyük mücadele sonrasında hedefine ulaştığını belirterek, ''Bundan sonra hedef Avrupa kupalarına katılmak olmalı'' diye konuştu. 
     Adapazarı Büyükşehir Belediye Başkanı Aziz Duran ise ''Sakaryaspor hak ettiği yerde değildi, şimdi layık olduğumuz yere geldik. Emeği geçen herkesi kutluyorum'' dedi. 
     Daha sonra Bakan Başesgioğlu ile Futbol Federasyonu Başkanı Haluk Ulusoy şampiyonluk kupasını Sakaryaspor Kaptanı Mesut'a verdi. 
     
</TEXT>
</DOC>
