<DOC>
<DOCNO> 212282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/astro/index.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Uranüs sarsacak 
</HEADLINE>
<TEXT>

   
   Uranüs enerjisi şubatın ikinci yarısında yenilenme getirdiği kadar huzursuzluklara da işaret ediyor 
   
   Bildiğiniz gibi her ay, Güneş ve Ay bir burçta yan yana geliyor, birleşiyorlar. Bu astronomik olaya yeniay adını veriyoruz. Yeniay 29,5 günde bir gerçekleşiyor. Örneğin son yeniay 21 Ocak'ta Kova burcunun ilk derecelerinde gerçekleşti Arkasından yağan karı unutmayalım, soğuk Satürn burçlarındayız . Son yeniay haritasında Ankara'ya göre, ışıklar 4'üncü eve düşüyor. Bu ev muhalefet partisini açıklar. Son günlerde CHP'deki hareketliliğe şaşmamak gerek. 
   Aslına bakarsanız beni son değil, önümüzdeki ay yani 20 Şubat günü, bu kez Balık burcunun ilk derecelerinde gerçekleşecek yeniay daha fazla etkiledi. Şubat ayının ikinci yarısını etkileyecek olan bu haritada yeniay oldukça yakın bir toleransla Uranüs'le birleşiyor. Uranüs değiştiren, sarsan bir enerjidir. Uranüs astrolojide reformu ve hızlı değişimleri açıklar. Bu gezegen Fransız Devrimi'nin gerçekleştiği döneme oldukça yakın bir tarihte, 1781 yılında keşfedilmişti. Bu bakımdan önümüzdeki yeniay içerisinde yüksek bir elektrik, ani gelişmeler, patırtı ve gürültüler de barındırıyor. Uranüs huzur getiren bir enerji değildir. Tam tersine heyecanlandıran, neredeyse kaos yaratan ama aynı zamanda yenileyen bir güçtür. Bu gezegen sayesinde başkaldırabilir, özgürleşmeyi tercih edebiliriz. 
   
   KKTC'de şubat sonu-mart başı olaylı geçebilir 
   Ülkemizin haritasında yeniay uluslararası ilişkileri, yabancıları ve yüksek öğrenimi, üniversiteleri anlatan 9'uncu eve düştüğü için tüm konularda hızlı gelişmeler bekleyebiliriz. Kuşkusuz konu Kıbrıs'ı da içine alabilecek güçte gözükmekte. Zira KKTC'deki son koalisyonun haritasında da şubatın ikinci yarısı ile mart başı arasındaki dönemin olaylı geçebileceği görülüyor. 
   Dikkatimi çeken bir başka görünüm daha var ve bu görünüm daha sert astrolojik öğelere işaret ediyor. Yeniay derecesi aynı zamanda Mars ve Pluto gezegenlerinin de orta noktasında kalıyor. Astrolojide Mars Pluto kombinasyonları mücadele, kararlılık, aynı zamanda sonu ne olursa olsun diyebilen, hatta çoğu zaman acımasız olan temaları da anlatır. Mars savaşın, savunmanın ve şiddetin göstergesidir. Pluto ise yıkıcı ve zorlayıcı, baskıcı olandır. Pluto mitolojide yeraltı tanrısı Hades'tir. Bu bakımdan ölümü de açıklar. Belki bu nokta tek başına bir şey ifade etmeyebilirdi ama Uranüs'le birleşen yeniayın üzerine düştüğü için daha şiddetli ve huzursuzluk yaratmaya eğilimi var. 
   Kuşkusuz bu kombinasyon dünyanın bir ya da birkaç bölgesinde patlak verebilir. Bunu anlayabilmek için, bu kombinasyonun hangi bölgelerde akslara yakın durduğuna bakmak gerekir. Mars bir toprak burcunda, Boğa'da olduğu ve ay düğümlerine de yakın durduğu için bu sarsıntılar toprağa ilişkin de olabilir. Daha çok Uzakdoğu'da Tayland, Malezya ve Çin'in bu ülkelerle aynı meridyene düşen bölgelerinin şubat ayının ikinci yarısında fazlasıyla huzursuz olabileceğini söyleyebiliriz. 
   
   Hafta sonu astrobarometresi    Bu hafta sonu nelere dikkat etmeli 
   Hafta sonunda yan yana gelen Güneş ve Neptün, yaratıcı enerjiler ve hayal gücümüzü daha akıcı kullanabileceğimiz olanaklar sunuyor. Bununla birlikte pek çok düşünce havada kalabilir ve gereken pratikliği gösteremeyebiliriz. Bu yüzden çok konuşmak yerine elimizdeki kaynakları daha iyi kullanmaya da önem vermeliyiz. Pazar akşamı 16.02'ye kadar İkizler burcunda kalan Ay, sosyal açıdan aktif bir hafta sonuna işaret ediyor. Entelektüel alanda da akıcı enerjiler var. 
   
   
</TEXT>
</DOC>
