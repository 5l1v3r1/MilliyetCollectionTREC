<DOC>
<DOCNO> 245154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/ekonomi/eko03.html </URL>
<DATE> 2004/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'daki Hollandalıları İstanbul baskısıyla yakalıyor 
</HEADLINE>
<TEXT>


De Telegraaf, Türkiye'ye turist olarak gelen Hollandalılar için İstanbul'da 6 bin baskı yapıyor 


Hollanda'nın tirajı en yüksek gazetesi De Telegraaf. 16 milyonluk Hollanda'da 800 bin satıyor. Bir hafta önce İstanbul'da da basılmaya başlandı. WAN Kongresi için İstanbul'a gelen gazetenin yönetim kurulu üyesi Willem Kok, gazetenin Türkiye'de basılma nedenini şöyle anlattı 

Gazetenizi Türkiye'de basma fikri nasıl ortaya çıktı 
Gazetenin her gün altı bin adedini İstanbul'da basıyoruz. Önümüzdeki aylarda bu 15 - 20 bin olacak. De Telegraaf Hollanda'nın en büyük gazetesi. İnsanlar yurtdışına tatile çıktıklarında da De Telegraaf'ı okumak istiyorlar. Daha önce gazeteyi uçakla Türkiye, İtalya, İspanya gibi Hollandalı turistlerin çok gittikleri ülkelere gönderiyorduk. Fakat tam istediğimiz zamanda okurlarımızın eline ulaşamıyorduk. İlk olarak iki yıl önce Hollanda dışında Kanarya Adaları'nda da gazetemizi basmaya başladık. Tirajımızın arttığını gördük. En erken biz ulaştığımız için, insanlar diğer gazetelerden önce bayilerde yerini alan De Telegraaf'ı satın alıyorlardı. Bunun üzerine İspanya, Fransa, İtalya gibi ülkelerde de bunu uygulamaya başladık. Geçen haftadan beri de Türkiye'de, İstanbul'da basılıyoruz. Yani, bu yaz tatile gelen Hollandalılar, Türkiye'de basılmış De Telegraaf okuyacaklar. 

Nerede bulacağız gazetenizi 
İstanbul'da basılan gazeteler İstanbul dışında Antalya, Bodrum gibi turistik bölgelere dağıtılacak. 

Bu prestij amaçlı bir girişim mi 
Prestij amaçlı diyemeyiz. Hollanda'da başka gazete okusa da, tatilde yalnız De Telegraaf bulacağı için onu satın alacak, beğenecek ve ülkesine döndüğünde de okuyacak, diye düşünüyoruz. Bunu promosyon gibi düşünün. 


</TEXT>
</DOC>
