<DOC>
<DOCNO> 235897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonsiy12.html </URL>
<DATE> 2004/04/29/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Üniversiteye girişte ''imam hatip'' düzenlemesi haftaya Meclis'te... 
</HEADLINE>
<TEXT>

     Milli Eğitim Bakanı Hüseyin Çelik, üniversiteye girişte meslek lisesi öğrencileri ile genel lise öğrencilerine eşit katsayı uygulanmasını da düzenleyen yükseköğretim yasa taslağının gelecek hafta TBMM'ye sunulacağını bildirdi. 
     Anayasa'ya göre üniversiteye girişin YÖK'ün yetkisinde olmadığını, bunun kanunla düzenlenmesinin öngörüldüğünü söyleyen Çelik, yasal düzenlemenin bu yılki ÖSS'ye yetişmemesi için neden bulunmadığını ifade etti. 
     Çelik, Avrupa Komisyonu'nca desteklenen Türkiye'de Mesleki Eğitim ve Öğretim Sisteminin Güçlendirilmesi Programı için yapılacak teklif çağrısına ilişkin toplantının ardından Avrupa Türkiye Temsilcisi Büyükelçi Hans Jorg Kretschmer ile birlikte, gazetecilerin üniversiteye giriş sistemiyle ilgili sorularını yanıtladı. 
     Üniversiteye girişte meslek lisesi öğrencilerine genel lise öğrencileriyle eşit katsayı uygulanmasının bu yıl yapılacak ÖSS'ye yetişip yetişmeyeceği sorusu üzerine Çelik, şunları söyledi 
     ''Hazırlanan yasa taslağı sanırım önümüzdeki hafta TBMM'ye gelir. Bana göre bunun yetişmemesi için bir sebep yoktur. Dün bazı basın yayın organlarında üniversiteye giriş sisteminin değiştirilmesi, yeniden düzenlenmesi yetkisinin Anayasa tarafından YÖK'e verildiği yönünde bazı iddialar öne sürüldü. Bu kesinlikle gerçeği yansıtmamaktadır. Anayasa'nın 131. maddesinde üniversiteye girişin kanunla düzenleneceği hükmü vardır. Biz de bunu yapmaya çalışıyoruz. 
     Bu yetki YÖK'e verilmiş bir anayasal yetki değildir. Anayasa'nın 130. maddesinde YÖK'e verilen yetki yükseköğretimin planlanmasıdır. Yükseköğretimin planlanmasından da anlaşılması gereken şudur Nerede ne tür okullar açılacaktır, nerede hangi fakülteler açılacaktır, bunların hangi bölümleri olacaktır, kontenjanları ne olacaktır Yükseköğretimi buna göre planlamak YÖK'e verilmiş bir görevdir. Ancak Anayasa'da üniversiteye giriş, kanunla düzenlenir diye ifade edilmiştir. Kanun yapma yetkisi de TBMM'ye aittir. Bu çalışmanın Anayasa engeline takılacağı, Anayasa'ya aykırı olduğu iddialarının ve argümanların kesinlikle yersiz olduğunu düşünüyoruz.'' Çelik, rektörlerin yükseköğretim yasa taslağındaki katsayılarla ilgili durumu görüşmek üzere olağanüstü toplantı yapacağının anımsatılması üzerine, üniversitelerin Avrupa Birliği'ne AB uyumunu sağlamak amacıyla Türkiye'nin de imza attığı Bologna Deklarasyonu bulunduğunu ifade etti. 
     Çelik, şunları kaydetti 
     ''Buna karşı çıkan üniversitelerimiz ve onların değerli yöneticileri Bologna Deklarasyonu'nun gereklerini yerine getiren ve Bologna Deklarasyonu'nun öngördüğü tarzda bir üniversite modeli oluşturan üniversitelerimiz değil. Eğer üniversitelerimiz Bologna Deklarasyonu'nun gereğini yerine getiren ve bu konuda kendisini AB standartlarına tam anlamıyla uyduran üniversiteler olma noktasına gelirse, bu meseleye ciddi bir reaksiyonun olmayacağını düşünüyorum. Şunu da söyleyeyim, belli konularda farklı yaklaşımların olmasını yadırgamamamız lazım. Bir yasa taslağı gündeme geldiği zaman birileri ona karşı olur birileri taraftar olur. Herkes fikrini söyler. Fikirlerin çatışmasından gerçek ortaya çıkar. Bu süreci çok yadırgamayalım.'' Çelik, AB ülkelerinde olduğu gibi Türkiye'de de yüzde 65 oranında mesleki eğitim veren ortaöğretim kurumları oluşturmayı hedeflediklerini belirtti. Çelik, bütün yasal ve ortaöğretimin yeniden düzenlenmesi çalışmalarının bu hedefe yönelik olduğunu kaydetti. 
     Yeni hazırlanan yükseköğretim yasa taslağının rektörlere gönderilip gönderilmediği sorusu üzerine Çelik, ''Bunlar uzun süredir üzerinde çalışılan, bilinen şeyler'' dedi. 
     
     ''ALMANYA'DA MESLEK OKULU ANLAMINDA DİN OKULU YOK'' 

     Hans Jorg Kretschmer de ''dini eğitim bir meslek eğitimi midir '' sorusunu şöyle yanıtladı 
     ''Bu konuda uzman değilim. Ama Alman Vatandaşı olduğum için size Almanya ile ilgili bilgi verebilirim. Almanya'daki eğitim sisteminde genel okullar var ve burada da din eğitimi verilmekte, fakat bu gönüllülüğe dayalı. İlerde din adamı olmak isteyen kişiler için üniversite eğitimi sağlanmaktadır. Almanya'da bu tarz mesleki okul anlamında din okulu yoktur.'' ''Almanya'da mesleki eğitim alan öğrenciler, diğerleriyle aynı yükseköğretim kurumlarına eşit şartlarda girebiliyorlar mı '' sorusu üzerine Kretschmer, ''Şu andaki durumu kesin olarak bilmiyorum. Sadece kendi okuduğum dönemdeki bilgiler aklımda. Geçen süre içinde neler değişti bilmiyorum, kesin yanıt veremem'' dedi. 
     EMD-MES 12 50 29 04 04 
     
</TEXT>
</DOC>
