<DOC>
<DOCNO> 218336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sonspo29.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep, Roma galibiyetini kutluyor... 
</HEADLINE>
<TEXT>

     UEFA Kupası 3. tur ilk karşılaşmasında güçlü rakibi AS Roma'yı 1-0 yenmeyi başaran Gaziantepspor'da sevinç rüzgarları esiyor. 
     Zorlu karşılaşmada çok iyi mücadele ederek, spor kamuoyunun dikkatini çekmeyi başaran kırmızı-siyahlı ekibin AS Roma'yı yenme başarısı göstermesi, yönetim, teknik heyet ve taraftarın sevincini daha da artırıyor. 
     Gaziantepspor Teknik Direktörü Nurullah Sağlam, UEFA Kupası 3. tur karşılaşmasında AS Roma gibi güçlü bir takımı yendikleri için mutlu olduklarını, şimdi tüm dikkatlerinin Adanaspor maçına yöneldiğini söyledi. 
     Bu zorlu maç sonrasında Adanaspor maçı hazırlıklarına başladıklarını ifade eden Sağlam, ''Bizim için her zaman bir sonraki maç önemlidir. Şimdi, önümüzde Adanaspor maçı var. Gaziantepspor, ligde üst sıralara yükselmek için puan kaybetmemek zorunda. Futbolcularım bunun bilincinde. Hazırlıklarımızı sürdürüyoruz'' diye konuştu. 
     Seyircisiz oynanacak Adanaspor maçının çok zorlu geçeceğini belirten Sağlam, şöyle devam etti 
     ''Rakibimiz alt sıralarda bulunuyor ve tehlikeli bölgeden uzaklaşmak için şiddetle puana ihtiyaç duyuyor. Sahaya mutlak galibiyet için çıkacaklarını biliyoruz. Biz ise çok zorlu bir karşılaşma yaptık. UEFA Kupası maçı yorgunluğunu sahaya yansıtmamaya çalışıp, sonuca gitmek istiyoruz. 
     Tabii ki diğer maçlarda olduğu gibi bu maçta da hedefimiz iyi mücadele edip, sahadan galip ayrılabilmek. Adanaspor maçı hazırlıklarımız keyifli bir ortamda geçiyor. Futbolcularımda yorgunluk belirtisi yok. Hırslı ve istekli çalışıyorlar.'' 
     
</TEXT>
</DOC>
