<DOC>
<DOCNO> 245044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sonsiy11.html </URL>
<DATE> 2004/06/03/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Aytaç Durak beraat etti 
</HEADLINE>
<TEXT>

     Adana Büyükşehir Belediyesi Başkanı Aytaç Durak, hakkında açılan ''haksız mal edinme ve gerçeğe aykırı mal bildirimi'' suçlamalarıyla yargılandığı davadan beraat etti. 
     Adana 6. Asliye Ceza Mahkemesi'ndeki duruşmada, hakkında 1994-2001 yılları arasında belediye başkanı olduktan sonra haksız mal edindiği ve mal varlığında geliriyle orantılı artış olmadığı gerekçesiyle yaklaşık 2 yıl önce kamu davası açılan Aytaç Durak'ın vekili Avukat Nejat Özkuyumcu hazır bulundu. 
     Özkuyumcu, Durak'ın edindiği gayrimenkulu belediye başkanı maaşıyla almasının mümkün olmadığı konusunda, savcılık mütalaasına katıldıklarını belirterek, şunları söyledi 
     ''Durak'ın 1984 yılında kardeşleri ile kurduğu inşaat şirketi, yaptığı inşaatlar ve bunları nakde dönüştürmesi, bunun dışında kendi ve eşinin ailesinden gelen mal varlığı ile vergi rekortmeni olması, belediye başkanı olmadan önceki dönemde yüklü miktarda mal varlığı olduğu 3 ayrı bilirkişi raporlarınca doğrulanmaktadır.'' Özkuyumcu, mal varlığında beyan edilmeyen 30 bin metrekarelik arsanın da üzerinde okul yapıldığını ve mal varlığı içinde cüzi bir miktar tuttuğunu söyleyerek, Durak'ın beraatını talep etti. 
     Mahkeme başkanı, Durak'ın, haksız mal edinme suçundan delil yetersizliği, gerçeğe aykırı mal bildiriminde bulunmak suçundan da kasıt unsuru bulunmadığı için beraatına karar verdi. 
     
</TEXT>
</DOC>
