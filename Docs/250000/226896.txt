<DOC>
<DOCNO> 226896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonsiy08.html </URL>
<DATE> 2004/03/30/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
''Sol seçmen mesaj için, sağ seçmen rehavetten sandığa gitmedi'' 
</HEADLINE>
<TEXT>

     Yerel seçimlerde sandık başına giden seçmen sayısının düşük olmasının, parti tabanına verilen mesaj içeriği taşıyabileceği bildirildi. 
     Boğaziçi Üniversitesi Öğretim Görevlisi ve Siyaset Bilim Uzmanı Prof. Dr. Zafer Üskül, yerel seçimlerde oy kullanma oranının düşük olmasının sağ ve sol partiler açısından farklı mesajlar içerebileceğini söyledi. 
     Seçmende AK Parti'nin seçimi önde bitireceği yolunda genel bir kanı oluştuğunun altını çizen Üstül, ''Sonucu önceden belli bir seçim olacağı düşüncesi sandık başına gitme oranının düşürdü'' dedi. 
     Özellikle, sol seçmenin bir bölümünün gerekçesinin ise kendisine uygun parti ve aday bulamaması olduğunun ileri süren Üskül, şöyle devam etti 
     ''Seçimin çok kritik olduğu yerler dışında nasıl olsa AK Parti galip gelecek düşüncesinde olan çok sayıda seçmen oyunu kullanmamış olabilir. AK Parti seçmeninin bir bölümü ise kazanacaklarından çok emin olduğu için sandık başına gitmeyi gerekli görmedi diye düşünüyorum. Gençler ise, siyaseti kendilerine uzak buldukları ve genel olarak çözüm üretilememesinden rahatsız oldukları için oy vermedi.'' 
     
     CHP'YE MESAJ 

     Sağ seçmenin oyunu kullanma konusunda daha istikrarlı olduğunun, sol seçmenin ise aynı özeni göstermediğinin altını çizen Üskül, şöyle devam etti 
     ''Bir kısım CHP seçmeni yenilginin yenilenmeye yol açmasını istiyor olabilir. CHP tabanında, partisinin yerel seçimlerde alacağı bir yenilginin yeniden yapılanmanın önünü açacağı inancında olan geniş bir kitle var. 
     Bu seçimin bir yerel seçim olduğunu göz önüne alırsak, seçmenin sandığa gitmemesi, siyasette farklı etkiler ve mesajlar taşır.'' Üskül, seçim öncesi yapılan anketlerin ve bunlara ilişkin olarak gerçekleştirilen tartışmaların da seçmenin tavrını belli ölçüde etkilemiş olabileceğini sözlerine ekledi. 
     

     
</TEXT>
</DOC>
