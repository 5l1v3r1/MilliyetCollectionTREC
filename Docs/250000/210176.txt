<DOC>
<DOCNO> 210176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sonspo08.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Doğan Bu gidişle 3 yıl içinde Fenerbahçe tek kalabilir 
</HEADLINE>
<TEXT>

     Gaziantepspor Kulübü Başkanı Celal Doğan, İstanbulspor ve Adanaspor gibi Birinci Süper Lig'de en az 7-8 kulübün zor durumda olduğunu ifade ederek, ''İstanbulspor ve Adanaspor'un durumu aysbergin deniz üzerindeki kısmı'' dedi. 
     Kalyon Oteli'nde ''11 Altın Adam Yarışması''nın jüri toplantısında konuşan Celal Doğan, bir soru üzerine Birinci Süper Lig'deki kulüplerin ekonomik olarak zor durumda olduğunu ifade ederek, ''İstanbulspor ve Adanaspor'un durumu aysbergin deniz üzerindeki kısmıdır. En az 7-8 kulüp, bu ekonomik gidiş sürerse İstanbulspor ve Adanaspor gibi olur. Siyasi iktidara çağrıda bulunuyorum. Türk futboluna yeni kaynaklar bulunmalıdır'' diye konuştu. 
     Türk futbolunda daha fazla rekabet olması gerektiğini vurgulayan Doğan, şöyle konuştu 
     ''Türk futbolunda 1 yıldır gerileme var. Geç kalınmasından korkuyorum. Sıkıntı, başka kulüpleri de vurmaya gidiyor. Ligde çok rekabet olmalı. Türk futbolunun 70 yıllık tarihinde 4 kulüp üstüste şampiyon oluyorsa, bu Türk futbolunun ayıbıdır. NBA'de sezonu kötü bitiren takımlara transferde öncelik tanınıyor. İtalya'da Lazio ve Milan gibi büyük kulüpler küçük kulüplere yardım yaptı. Havuz sistemi adaletli dağıtılmalı. Bu gidişle Fenerbahçe 3 yıl sonra tek kalabilir. Onların her hafta 1 trilyon lira maç hasılatı, büyük reklam gelirleri var. Tekelin olduğu yerde başarı olmaz. Futboldaki tekeli kırmadan başarı elde edemeyiz.'' Doğan, İstanbulspor'un sorununun yaklaşık 1.5 milyon dolar olduğunu, bu sorunu çözemeyen İstanbul kentinin şapkasını önüne koyup, düşünmesi gerektiğini ve devletin bir şirkete yönelik yaptığı tahkikatın kurbanlarının kulüpler olmaması gerektiğini kaydetti. 
     
     AYHAN'IN TRANSFER ÖYKÜSÜ 

     Toplantıda, Gaziantepspor'un tarihini ve 12 yıllık başarı dönemini de anlatan Doğan, bir soru üzerine Ayhan'ın Beşiktaş'a transfer öyküsünü de aktardı. 
     Doğan, Ayhan'ın transferde o dönemin devlet adamları Hikmet Çetin ve Başbakan'ın devreye girdiğini ifade ederek, şunları söyledi 
     ''Biz, yönetimde yaptığımız toplantıda bu futbolcuyu 4 milyon dolara satmayı düşünüyorduk. Ancak Cem Uzan, Gaziantep'e kadar gelip, bana İstanbulspor'u şampiyon yapmak istiyorum. Bu oyuncuya 4.5 milyon dolar veririm'' dedi. Yönetimdeki arkadaşlarımın şaşırmasına karşın bu oyuncunun değerinin bu olmadığını söyleyince, Uzan, 6 milyon 250 bin dolara kadar çıktı. Daha sonra Hikmet Çetin aradı ve Süleyman Seba ile görüşmemizi istedi. Ayhan'ın babası Beşiktaşlı'ydı. Biz de Ayhan'ın kendisinin istemediği bir kulübe veremezdik. Ankara'da Seba ile görüştüm. O da 6 milyon 250 bin dolar vereceğini iletti. 3 ay vade istedi. Ben 1 yıl vade yaptım. Ama parayı 2 yıl sonra aldım. İbrahim'i Serdar Bilgili döneminde verdik. Parasını 3.5 yılda aldık. Başkanlığımın ilk yılında Beşiktaş'tan 2 futbolcu istemiştim. Seba benden parayı peşin almıştı.'' Doğan, çalıştığı teknik direktörlerden de sözederken, teknik direktörün bir takımın başarısında katkısının yüzde 15'den fazla olmadığına inandığını söyledi. 
     
     FUTBOLCU FABRİKASI 

     Doğan, kendileri döneminde Gaziantepspor'un adeta bir futbolcu fabrikası olduğunu, şu anda ağırlıklı olarak Birinci ve İkinci Liglerde 47 futbolcularının oynadığını söyledi. 
     Gaziantep'in uzun yıllar dışarıdan futbolcu almadan yaşayabileceğini anlatan Doğan, ''Bizim kimseye borcumuz yok. Toplam bütçemiz ise 7 milyon dolar. Kulüplerin yaşayabilmesi için şirket olmaları gerekir ve sponsorluk yasasının çıkması lazım'' dedi. 
     Celal Doğan son olarak toplantıda, İstanbul Büyükşehir Belediye başkanlığına aday olup olmayacağı sorusunu da, ''Hayatımda 2 yerde siyaseti hiç konuşmadım, sporda ve camide. Parti merkezinde günlerdir bu konular konuşuluyor. Ben sporla siyasetin birarada olmaması gerektiğini ve din motiflerinin siyasete alet edilmemesinin gerektiğini düşünüyorum'' diye yanıtladı. 

     
</TEXT>
</DOC>
