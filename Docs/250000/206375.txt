<DOC>
<DOCNO> 206375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sondun27.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahern Kıbrıs hala çok zor bir konu... 
</HEADLINE>
<TEXT>

     Avrupa Birliği'nin 6 aylık dönem başkanlığını 1 Ocak'tan itibaren üstlenen İrlanda Cumhuriyeti, Kıbrıs'ın tam üyeliği konusunda hala sorun olduğu görüşünde. 
     İrlanda Başbakanı Bertie Ahern, İrlanda Radyosu RTE'de yayınlanan mülakatında, 1 Mayıs'ta AB üyesi ülke sayısının 15'ten 25'e çıkacağını anımsatarak, ''Ancak bazı zorluklar var. Kıbrıs konusunda, Kuzey ve Güney Kıbrıs konusunda hala çok zor bir durumdayız'' dedi, ancak başka ayrıntıya girmedi. 
     Ahern, sözlerini şöyle sürdürdü 
     ''2004 yılında halledilmesi gereken, değişik aşamalardaki Romanya ve Bulgaristan konusu var. Türkiye konusunun 2004 yılı içinde çözülmesi gerekiyor. Selanik zirvesindeki anlaşma uyarınca batı Balkanlar'daki ülkelerin geleceklerinin Avrupa Birliği'ne entegrasyonu konusu var. Bunlar hep zorlu konular.'' Başbakan Ahern, ''Bu durumda yıl sonuna dek üye sayısı 25'i de aşıp 30'a mı ulaşacak '' şeklindeki soruya, ''Üye sayısı değil, bu konuda ilke anlaşmaları yıl sonuna kadar yapılmış olacak'' karşılığını verdi. 
     İrlanda Başbakanı, dönem başkanlıkları sırasında Avrupa anayasası konusunda uzlaşma sağlamaya çalışacaklarını, bu konuda kendilerinden önceki dönem başkanı İtalya'nın yeterli zamanı olmadığını kaydetti. 
     Ahern, Avrupa Komisyonu Başkanı Romano Prodi'nin anlaşma olmazsa bazı üyelerin birliğin ilerlemesini yavaşlatmamaları gerektiğine ilişkin eleştirisini yanıtlarken de, ''iki ayrı hızda'' ilerleyen ülkelerden oluşmuş bir Avrupa Birliği istemediklerini belirtti. Ahern, tüm Avrupa Birliği ülkelerinin birlikte karar alarak aynı hızda ilerlemeleri gerektiğini, dönem başkanlıkları sırasında bu amaç doğrultusunda çaba harcayacaklarını söyledi. 
     
</TEXT>
</DOC>
