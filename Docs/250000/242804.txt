<DOC>
<DOCNO> 242804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/ekonomi/eko01.html </URL>
<DATE> 2004/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Oyak Renault, üretim rekoru kırma yolunda 
</HEADLINE>
<TEXT>


Artan talebe bağlı olarak Bursa fabrikasında üretimi üç vardiyaya çıkarma kararı alan Renault, kapasitesini 200 bin adete artıracak 

EKONOMİ SERVİSİ 

Renault'nun Bursa fabrikasının, sadece Türkiye'de üretilen ve 84 ülkeye satılan Megane Sedan'a hem yurtiçinde hem de yurtdışından talebin giderek artması üzerine aldığı kapasiteyi yükseltme kararıyla birlikte, üretim rekoru kırması bekleniyor. 
Uluslararası Operasyonlar Direktörü Luc Alexandre Menard, Bursa'daki Oyak-Renault fabrikasının üçüncü vardiya ve diğer çalışmalarla bu yıl 200 bin adedin üzerinde üretim yapabileceğini söyledi. Mevzuatın elverdiği ölçüde çalışma saatlerini fazlalaştırarak Bursa fabrikasında öngörülerinin üzerinde araç üretimi yapacaklarını belirten Menard, "Çalışma sisteminin verimliliğini artırarak bir araç yerine 2 - 3 araç üreteceğiz. İstihdam artışı da olacak" dedi. 
Bursa fabrikasının 2003'te cirosunun 1.2 milyar euro olduğunu belirten Oyak Renault Genel Müdürü Alain Gabillet de bu yıl 1.8 milyar euro ciro hedeflediklerini bildirdi. 

Dacia'ya Türkiye'de tanıtım 
Renault Mais Genel Müdürü İbrahim Aybar ise Türkiye'de 450 bini otomobil, 230 bini ticari olmak üzere toplam 680 bin araç satılacağını öngördüklerini kaydetti. Renault Uluslararası Operasyonlar Direktörü Luc Alexandre Menard, Romanya'da üretilecek, "5 bin euroluk otomobil" diye bilinen yeni Dacia'ların uluslararası basın tanıtımının, Türkiye'de gerçekleştirilmesinin düşünüldüğünü söyledi. 


</TEXT>
</DOC>
