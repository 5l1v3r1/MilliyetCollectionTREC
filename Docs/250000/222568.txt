<DOC>
<DOCNO> 222568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sontur23.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs müzakerelerinde dörtlü konferans bilmecesi... 
</HEADLINE>
<TEXT>

     Kıbrıs müzakereleri adada sürerken, Türkiye ve Yunanistan'ın katılımıyla yapılacak dörtlü konferansın nerede ve hangi düzeyde yapılacağı belirsizliğini koruyor. 
     Ankara, konferansın siyasi düzeyde yapılmasını ve bu çerçevede ilk olarak dışişleri bakanları, daha sonra da başbakanların katılımını isterken, Atina'nın buna sıcak bakmadığı belirtiliyor. Ancak konferansın hangi düzeyde yapılacağına en son BM Genel Sekreteri Kofi Annan'ın karar vereceği bildiriliyor. 
     Konferansın nerede yapılacağına ilişkin belirsizlik de sürüyor. 
     Bu arada, KKTC Cumhurbaşkanı Rauf Denktaş'ın dörtlü konferansa gitmeyebileceği yönünde Ankara'ya gelen bir bilgi bulunmuyor. 
     Yunanistan Başbakanı Kostas Karamanlis, dün yaptığı açıklamada, dörtlü toplantının hangi düzeyde yapılacağının henüz belirlenmediğini söylemişti. 
     Rum yönetimi lideri Tasos Papadopulos da bugün ''Kıbrıs konusundaki dörtlü konferansa Karamanlis katılacak mı '' sorusu üzerine, ''Bu tartışılan bir konudur. Henüz kesinleştirilmedi, olumlu bir gelişme perspektifinin olup olmadığı değerlendirmesine bağlı olacak'' demişti. 
     
</TEXT>
</DOC>
