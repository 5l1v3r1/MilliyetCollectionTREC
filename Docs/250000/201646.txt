<DOC>
<DOCNO> 201646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sonspo05.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepsporlu futbolculara Avrupa'dan teklif yağıyor 
</HEADLINE>
<TEXT>

     Ligde ve UEFA Kupası'nda başarılı olmak için kadrosunu güçlendirmeyi düşünen Gaziantepspor'da, as futbolculara Avrupa'nın değişik takımlarından transfer teklifi yapılması sıkıntı yarattı. 
     Kırmızı-siyahlı takımın yönetimi, değişik ülkelerde transfer arayışını sürdürürken, özellikle UEFA Kupası'nda Fransa'nın RC Lens takımı ile başarılı bir mücadele yapan Gaziantepspor'un başarılı as futbolcularına transfer teklifi yapılması kafaları karıştırdı. 
     İbrahim Toraman, Bouazizi, Jaziri ve Lazarov'a değişik takımlardan transfer teklifi yapılması, taraftarlar arasında da tedirginlik yarattı. 
     Gaziantepspor Profesyonel Futbol Şube Sorumlusu Asım Atmaz, AA muhabirine yaptığı açıklamada, transfer arayışlarının sürdüğünü, bu süreçte hiçbir futbolcuyu vermek gibi bir niyetleri olmadığını söyledi. 
     Özellikle, UEFA Kupası'nda önemli bir başarı elde ettiklerini ve Türk futbolunu Avrupa'da en iyi şekilde temsil etmek için tarihi bir sorumluluk üstlendiklerini ifade eden Atmaz, şöyle konuştu 
     ''Hem ligde, hem de UEFA'da başarılı olmak için kadromuzu güçlendirmek zorunda olduğumuzu biliyoruz. Bu nedenle, transfer arayışına girdik. 3-4 futbolcuyu renklerimize bağlamak için transfer çalışmalarımız sürüyor. Tabii ki kadromuzu güçlendirmeye çalışan bir takım olarak, hiçbir futbolcumuzu kaybetmek istemeyiz. As futbolcularımıza değişik kulüplerden transfer teklifi var ama hiçbir futbolcumuzu transfer etmeyeceğiz. Biz, futbolcu satmayı değil, almayı düşünüyoruz.'' Transfer çalışmalarında çok titiz davrandıklarını ve işin ekonomik boyutunu da gözardı etmediklerini kaydeden Atmaz, şöyle devam etti 
     ''Transfer için yurtiçinde ve yurtdışında arayışlarımız sürüyor. Birçok futbolcu için girişimlerde bulunduk. Halen bu çalışmalarımız devam ediyor. Amacımız, bu konuda hata yapmadan, işin ekonomik boyutunu da düşünerek, takıma gerçekten yararlı olabilecek sporcuları kazandırabilmek. 
     Tabii ki her şey parayla ilgili, görüştüğümüz futbolcular oldu ve bu futbolcular için 750 bin ile 1 milyon dolar arasında transfer ücreti istendi. Büyük paralar harcanması gerekiyor. Bizim bütçemiz sınırlı. Denk bütçe ile ve borca girmeden, kadromuzu güçlendirmeye çalışıyoruz.'' 
     
</TEXT>
</DOC>
