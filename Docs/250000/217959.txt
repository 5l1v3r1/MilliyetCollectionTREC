<DOC>
<DOCNO> 217959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sondun30.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Makedonya'da hayat durdu... 
</HEADLINE>
<TEXT>

     Makedonya Cumhurbaşkanı Boris Traykovski'nin Bosna'ya giderken uçak kazasında ölmesi üzerine, Makedon yayın organları normal yayın akışlarını kestiler. 
     Makedonya devlet medyası, yalnızca klasik müzik çalıyor ve uçak kazasıyla ilgili gelişmeleri duyuruyor. 
     Yetkililer, Traykovski'nin ölümünden sonra, bu görevi vekaleten Meclis Başkanı Ljubco Jordanovski'nin yürüteceğini açıkladı. Makedon hükümetinin de bugün olağanüstü toplanmayı planladığı bildirildi. 
     Savunma Bakanlığı, sınır boyunca ve askeri birimlerde güvenliğin artırıldığını duyurdu. 
     Bu arada, Traykovski'nin giderken uçağının kaza yaptığı Mostar'daki uluslararası konferansta, Traykovski için saygı duruşu yapıldı. 
     Bosna Üçlü Başkanlık Konseyi'nin Hırvat üyesi Dragan Coviç, 1 dakikalık saygı duruşunda bulunan yaklaşık 2 bin katılımcıya, ''Bugün bir arkadaşımızı kaybettik. Düşüncelerimiz kurbanların aileleriyle birlikte'' diye hitap etti. 
     Coviç, arama kurtarma ekiplerinin şu ana kadar 9 cesetten 4'ünü bulabildiklerini söyledi. Kazanın nedenini araştırmak üzere bir komisyon kurulacağı açıklandı. 
     AP muhabiri, uçağın düştüğü bölgeye 5 mayın tarama ekibinin hareket ettiğini aktardı. Bu bölgenin 1992-1995 Bosna savaşından kalma mayınlı bir alan olabileceği belirtiliyor. 
     Uluslararası konferans için Bosna'ya gitmekte olan Traykovski ve beraberindeki 6 görevli ile 2 pilotun bulunduğu uçakla bu sabah radar bağlantısı kesilmiş, daha sonra uçağın düştüğü açıklanmıştı. 
     Enkaz ile cesetlerin, Stolaç civarında, Saraybosna'nın 80 kilometre güneyindeki Bitonya köyü yakınlarında bulunduğu duyurulmuştu. 
     Uçağın, eski bir Amerikan yapımı 2 motorlu Beechcraft 200 Super King Air olduğu belirtildi. 
     
</TEXT>
</DOC>
