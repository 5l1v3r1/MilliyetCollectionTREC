<DOC>
<DOCNO> 210493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sontur39.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çanakkale'de kar kalınlığı bazı metrelerde 1 metreye ulaştı 
</HEADLINE>
<TEXT>

     Yoğun kar yağışı ve fırtına Çanakkale'de hayatı olumsuz etkilemeye devam ediyor. Çanakkale şehir merkezinde kar kalınlığı 30 santimetre, bazı bölgelerde ise 1 metreye kadar ulaştı. 
     Edinilen bilgiye göre, Otogar'dan Bursa ve İzmir yönüne gidecek otobüslerin çıkışlarına izin verilmiyor. Başka illerden gelen ve otobüslerde bekleyen yolcular, misafirhanelerde konuk edilecek. 
     Çanakkale Valisi Süleyman Kamçı, AA muhabirine yaptığı açıklamada, ildeki tüm iş makinelerinin çalışmalara katılmak için seferber edilmesi talimatı verdiğini, yol açma çalışmalarında önceliğin hastanelerde olduğunu söyledi. 
     Çanakkale-Lapseki arasındaki yol açılması çalışmalarını takip eden trafikten sorumlu İl Emniyet Müdür Yardımcısı İsmail Daloğlu şoförü ile birlikte Çanakkale çıkışında yolda mahsur kaldı. İl Emniyet Müdürü Haluk Bahçekapılı ise vatandaşlardan zorunlu olmadıkça trafiğe çıkmamalarını istedi. 
     Meteoroloji yetkilileri, kar yağışı ve fırtınanın gün boyu etkili olarak devam edeceğini ve 28 Ocak'a kadar don olaylarının süreceğini belirterek, vatandaşları dikkatli olmaları konusunda uyardılar. 
     Karayolları ve Köy Hizmetleri ekipleri kapalı bulunan anayolları açmak için yoğun çaba sarf ediyorlar. Bu arada, baz istasyonundan bazılarının fırtınadan devrilmesi ve kardan etkilenmesi nedeniyle Türkcell hatlı telefonlar Çanakkale'de hizmet veremiyor. 
     Çanakkale merkez ve ilçelerinde yaşanan elektrik kesintisi ise devam ediyor. 
     
</TEXT>
</DOC>
