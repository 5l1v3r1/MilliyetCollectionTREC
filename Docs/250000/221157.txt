<DOC>
<DOCNO> 221157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/yasam/yas01.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanserli biberi afiyetle yedik 
</HEADLINE>
<TEXT>

   Aflatoksinli pul biber satışı iddialarının üç yıl önce açılan davada kesinleştiği ortaya çıktı. Yargıtay, ürünlerin imhasına ilişkin kararı 'infaz kabiliyetinin kalmadığı gerekçesiyle bozdu 
      GÖKÇER TAHİNCİOĞLU Ankara 
   
   Yargıtay, kanserojen özellikli aflatoksin içeren pul biberi sattıkları gerekçesiyle haksız rekabetten men edilen şirketlerin itirazını reddetti. Böylece 1996'da ortaya atılan iddiaların ardından 2001'de açılan davada biberlerin aflatoksin içerdiği kesinleşmesine rağmen tüketiciye satıldığı ortaya çıktı. Yargıtay'ın kararı kanserojen içerikli ürünlerin bundan sonra satılmasına da engel oluşturmuyor. 
   
   Almanya imha etmişti 
   Aflatoksinli pul biber satışı yapıldığına yönelik ilk iddialar Almanya'nın Türkiye'den gelen biberleri 1996'da imha etmesiyle ortaya atıldı. Biberciler Derneği, bunun üzerine Ankara'daki Makine Üretim Sanayii'den MÜSAN aflatoksin içermeyen biber üretimine yönelik bir tesis kurmasını istedi. Ancak dernek üyeleri, tesisi kuran MÜSAN'ın kapalı ortamda sağlıklı koşullarda ürettiği biberleri pahalı olduğu gerekçesiyle almadı. MÜSAN da 2001'de Ankara 1. Asliye Ticaret Mahkemesi'nde Metro Grosmarket, Arifoğlu Baharat, Apeks İpekyol Gıda firmaları için "haksız rekabet" davası açtı ve ürünlerinin imhasını istedi. 
   Mahkeme, firmaların sattığı ürünleri bilirkişiye gönderdi. İncelemede ürünlerde Türk Gıda Kodeksi üst sınırının 5 katı oranında aflatoksin bulunurken, mahkeme de firmaları haksız rekabetten men etti. Mahkeme ayrıca ürünlerin imhasına, firmaların sağlıksız ürün sattığını en az 100 bin tirajlı bir gazetede duyurmasına karar verdi. 
   
   Satışı engellenmeyecek 
   Firmaların temyizi üzerine dosyaya bakan Yargıtay, "haksız rekabetten men" kararını onadı ve ürünlerin imhasına ilişkin kararı "infaz kabiliyetinin" kalmadığı gerekçesiyle bozdu. Yargıtay, mahkemenin ürünler için toplatma kararı almamasını bozmaya gerekçe gösterdi. Böylece, kanserojen özellikli ürünün davanın açıldığı 2001'den bu yana kanserojen olduğunun saptanmasına rağmen tüketiciye satıldığı ortaya çıktı. 
   Karar, sucuktan, sakatata kadar birçok ürünün yapımında da kullanılan sağlıksız pul biberin satışının sürmesini engellemeyecek. Satışın tamamiyle durdurulması için yeni davalar açılması gerekecek. Kararla birlikte Türk Gıda Kodeksi'ne uygunluk raporu bulunan firmalar hakkında da dava açılabilecek. 
   
   
   
</TEXT>
</DOC>
