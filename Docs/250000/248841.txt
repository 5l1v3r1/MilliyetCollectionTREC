<DOC>
<DOCNO> 248841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonyas11.html </URL>
<DATE> 2004/06/17/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Kadınların menopoza gireceği tarihi bildiren test geliştirildi... 
</HEADLINE>
<TEXT>

     İskoç bilim adamları, kadınların menopoza girecekleri tarihi önceden bildiren bir test geliştirdiklerini açıkladı. 
     Menopozun başlamasından 10 yıl önce kadının doğurganlığının büyük ölçüde azalmaya başladığına dikkat çeken bilim adamları, geliştirdikleri test sayesinde kadınların ne zaman menopoza gireceklerini tahmin ederek, buna göre bebek sahibi olacakları döneme karar verebileceklerini bildirdi. 
     Geliştirdikleri testin bu alanda ''devrim'' niteliği taşıdığını belirten İskoç bilim adamları, ''Human Reproduction'' dergisine yazdıkları makalede, ''dünyada pek çok kadının, daha doğum yapmaya vakitleri olduğunu düşündükleri sırada menopoza girdikleri için bebek sahibi olamadıklarına'' dikkat çekti. 
     Testin yaygın olarak kullanılabilmesi için daha çok araştırmanın yapılması gerektiğini kaydeden bilim adamları, normalde kadınların 50 yaş civarında menopoza girdiklerini, ancak bunun en erken 42 yaşında da olabileceğine işaret etti. Bilim adamları, menopozun bazı kadınlarda 58 yaşına kadar uzayabileceğini de hatırlattı. 
     
</TEXT>
</DOC>
