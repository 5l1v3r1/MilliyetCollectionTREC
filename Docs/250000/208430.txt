<DOC>
<DOCNO> 208430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sontur31.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol İş sendikası, Tüpraş ihalesinin iptali için dava açıyor 
</HEADLINE>
<TEXT>

     Petrol-İş Sendikası Genel Başkanı Mustafa Öztaşkın, Tüpraş'ın özelleştirilmesine ilişkin ihalenin iptali için dava açacaklarını bildirdi. 
     Öztaşkın, Özelleştirme İdaresi Başkanlığı'nda Tüpraş'ın özelleştirilmesine ilişkin sonucun açıklanmasının ardından gazetecilere değerlendirmelerde bulundu. 
     Öztaşkın, Tüpraş için verilen 1 milyar 302 milyon dolarlık rakamın kuruluşun 2.5 yıllık karına eşit olduğunu belirterek, Tüpraş'ın yeniden kuruluş değerinin 7 milyar dolar, sigorta değerinin ise 4 milyar 400 milyon dolar olduğunu söyledi. 
     ''Tüpraş, 2.5 yıllık karına satıldı'' diye konuşan Öztaşkın, Tüpraş'ın ilk halka arzı sırasında 3.2 milyar dolar, ikinci halka arzı esnasında ise 3.9 milyar dolar değer biçildiğini belirterek, hisse senetlerinin bu rakamlar üzerinden işlem gördüğünü anlattı. 
     Öztaşkın, Tüpraş için verilen rakamın son derece ''komik'' olduğunu ifade eden Öztaşkın, ihalenin ''şaibeli'' olduğunu öne sürdü. 
     İhalenin, Rekabet Kanunu'na aykırı olduğunu savunan Öztaşkın, pazar payı yüzde 87 olan bir kuruluşun özel şirket eline geçeceğini kaydetti. 
     Mustafa Öztaşkın, ihalenin iptali için hukuki yollara başvuracaklarını bildirerek, ''Elinde Tüpraş hissesi bulunan yatırımcıların da dava açmaya hakkı vardır. Çok ciddi zarar ettiler'' dedi. 
     
</TEXT>
</DOC>
