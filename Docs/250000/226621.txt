<DOC>
<DOCNO> 226621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sonsiy35.html </URL>
<DATE> 2004/03/29/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
MHP, sonuçlardan memnun "Seçmen AKP'ye uyarı yaptı" 
</HEADLINE>
<TEXT>

     MHP Genel Başkan Yardımcısı Faruk Bal, partisi açısından seçim sonuçlarının memnuniyet verici olduğunu belirterek, ''Daha üst seviyede oy alabileceğimizi bekliyorduk. Ancak baskı, şantaj oy seviyemizin bu noktada kalmasına neden oldu'' dedi. 
     Bal, MHP Genel Merkezi'nde düzenlediği basın toplantısında, yerel seçimlerin sonuçlarını değerlendirdi. 
     Faruk Bal, AK Parti'nin, 3 Kasım seçimlerinde elde ettiği oy oranını artırdığını ancak kendisi için çizilen yüzde 60 oy oranına ulaşamadığını ifade etti. 
     AK Parti'nin, ''kendisine şablon çizen çevrelerin tüm desteğine, ulusal basının anket oyunlarına, devlet imkanlarının ve gücünün kullanılmasına, tehditlere, bol vaatlere ve popülizme'' rağmen, oy oranının yaklaşık yüzde 42 olduğunu kaydeden Bal, bunun, seçmenin yüzde 58'nin AK Parti politikalarına karşı olduğu anlamına geldiğini söyledi. 
     -''SEÇMEN AK PARTİ'YE UYARI YAPTI''- Bal, seçmenin, AK Parti'ye uyarı yaptığını, Irak, Kıbrıs, Ege, AB ve ekonomi alanlarında seçmenin yarıdan fazlasının AK Parti'yi beğenmediğinin ortaya çıktığını savundu. 
     Seçim sonuçlarına göre, Meclis'te bulunan muhalefetin seçmen tarafından yetersiz görüldüğünü ifade eden Bal, MHP'nin politikalarının ise seçmen tarafından benimsendiğini kaydetti. 
     Bal, seçimlerle, AK Parti'ye karşı muhalefetin MHP tarafından yapılacağı, alternatif iktidar arayışlarının MHP etrafında gerçekleşeceği fikrinin çıktığını belirtti. 
     Faruk Bal, MHP'nin, 4 il, 72 ilçe ve 146 beldede belediye başkanlığını kazandığını bildirdi. 
     MHP Genel Başkanı Devlet Bahçeli'nin memleketi olan Osmaniye'de MHP'nin kaybetmesinin nedenin sorulması üzerine Bal, bir bakanın, ev ev dolaşıp, işsizlerin listesini aldığını, vaatlerde bulunduğunu savundu. 
     Bal, seçimlerde MHP'nin beklentisinin sorulmasına karşılık, ''Alınan sonuç, memnuniyet vericidir. Daha üst seviyede oy alabileceğimizi bekliyorduk. Ancak baskı, tehdit, şantaj, devlet imkanlarının kullanılmış olması oy seviyemizin bu noktada kalmasına sebebiyet vermiştir. Sonuç, barajın üzerindeyiz. Ama yeterli görmüyoruz. MHP'nin gerçek gücü, şu anda aldığı oydan daha fazladır'' diye konuştu. 
     Bir soru üzerine Bal, AK Parti'ye, ''ayağını yerden kesmemesi, alacağı kararlarda ülke menfaatleri ve hassasiyetlerini dikkate almasını'' önerdi. 
     
</TEXT>
</DOC>
