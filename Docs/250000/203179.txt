<DOC>
<DOCNO> 203179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sondun25.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
CTP Başkanı Talat, Başbakan Eroğlu'yu ziyaret etti 
</HEADLINE>
<TEXT>

     KKTC Ulusal Birlik Partisi UBP Genel Başkanı ve Başbakan Derviş Eroğlu, hükümet arayışları çerçevesinde yapılan görüşmelerin ''el ense çekme şeklinde devam ettiğini'' belirterek, ülkeyi hükümetsiz bırakmamak için üzerlerine düşeni yapacaklarını söyledi. 
     Eroğlu, görüşmecilik konusunu tartışmanın zamanı olmadığını da belirterek, yeni kaos yaratacak tartışmalara girmenin yanlış olacağını bildirdi. 
     KKTC'de 14 Aralık'ta yapılan genel seçimlerden birinci parti çıkan Cumhuriyetçi Türk Partisi CTP Genel Başkanı Mehmet Ali Talat, Eroğlu'nu parti genel merkezinde ziyaret etti. 
     Eroğlu, görüşmeden sonra yaptığı açılamada, BM Genel Sekreteri Kofi Annan'ın sunduğu planı geri çekmediğini ifade ederek, planın içeriğinin kendilerini ilgilendirdiğini ve Annan planının içinde kabul edemeyecekleri hususlar bulunduğunu vurguladı. 
     Kendilerini, Rum tarafının değil, Türk halkının kabul edeceği bir anlaşmanın bağladığını belirten Eroğlu, Kıbrıs politikasını Türkiye ile birlikte yürüttüklerini ve olası bir çözümü Türkiye'nin de kabul etmesi gerektiğini söyledi. 
     Başbakan Recep Tayyip Erdoğan'ın, Türkiye'nin Kıbrıs politikasını ortaya koyduğunu ve ''Kıbrıs'ta iki devlet vardır, iki halk vardır, iki bölgelilik vardır'' dediğini anımsatan Eroğlu, ''Bu gerçekler ışığında görüşmecilerin sürdürülüp ortaya çıkacak sonucun yaşayabilir bir anlaşma olabileceği görüşünü savunuyoruz'' dedi. Eroğlu, Kıbrıs'taki gerçekleri göz ardı etmeyen bir anlaşma metninin ortaya çıkması gerektiğini vurguladı. 
     
     HÜKÜMET ARAYIŞLARI 

     Eroğlu, CTP ile görüşmelerinde, iki partinin hükümet kurulması konusundaki görüşlerinin ortaya konulduğunu belirterek, gelecek çarşamba günü kendilerinin de CTP'yi ziyaret edeceğini bildirdi. 
     UBP olarak, en zor günlerde bile ülkeyi hükümetsiz bırakmadıklarını kaydeden Eroğlu, ortaya çıkan meclis aritmetiğinde de parti yetkili organlarının kararları doğrultusunda, ülkeyi hükümetsiz bırakmamak için ellerinden geleni yapacaklarını söyledi. 
     Kıbrıs'ta yaşayabilir bir anlaşamaya varıldıktan sonra Avrupa Birliği'ne girme kararlılığında olduklarını ifade eden Eroğlu, seçimlerin geçmesine rağmen, CTP Genel Başkanı Talat'ın UBP'yi AB karşıtı göstermeye çalıştığını kaydetti. 
     Görüşmeden kaçmadıklarını ve Kıbrıs Türk halkını mağdur etmeyecek bir anlaşma ile AB'ye girilmesi için üzerlerine düşeni yapacaklarını belirten Eroğlu, bir soru üzerine, Talat'ın, kendi başkanlığında bir hükümet kurma gayretinde olduğunu söyledi. 
     
     ''GÖRÜŞMECİLİĞİ TARTIŞMANIN ZAMANI DEĞİL'' 

     Eroğlu, görüşmecilikle ilgili bir soru üzerine, görüşmecilik konusunu şu anda tartışmanın zamanı olmadığını ifade ederek, ''Hükümet henüz kurulmuş olmadığına göre, ortaya yeniden kaos yaratacak, tartışma ortamı yaratmak yanlış olur'' diye konuştu. 
     Eroğlu, UBP ile CTP'nin olası koalisyonuyla ilgili bir soruya karşılık, ülkenin hükümetsiz kalmaması için partilere düşen görevler bulunduğunu belirterek, CTP'nin üç partiyle protokol imzaladığını anımsattı ve ''Daha değişik bir hareket tarzı içine girip girmeyecekleri yönünde karar üretmeleri lazım'' dedi. 
     ''Dört partili bir koalisyon mümkün mü'' sorusuna karşılık Eroğlu, ''Her şey mümkündür. Bunu siyasi partilerin bir araya gelerek görüşmeleri, tartışmaları ve asgari müştereklerde anlaşıp anlaşmayacakları sağlayacaktır. Şu anda tabir caizse, elense çekme şeklinde görüşmeler yapılıyor. İkinci turdan sonra daha belirginleşir diye düşünüyorum'' ifadesini kullandı. 
     Eroğlu, bir soruyu yanıtlarken, Ankara'nın Kıbrıs konusunda hazırladığı plan üzerinde son hazırlıkların yapıldığını belirterek, yakın zamanda Ankara ziyaretinin gündemde olmadığını bildirdi. 
     
     TALAT'IN AÇIKLAMASI 

     CTP Genel Başkanı Talat da Annan planının masada olduğunu belirtti ve Annan planını görüşerek, Mayıs 2004'e kadar bir çözümü sağlayacak hükümet kurma amacında olduklarını söyledi. 
     Mayıs 2004'e kadar bir çözüm ve birleşik bir Kıbrıs'ın Avrupa Birliği üyeliğini hedeflediklerini yineleyen Talat, bu hedefler doğrultusunda hiçbir hükümet modelini dışlamadıklarını belirtti. Talat, 'Önemli olan Kıbrıs sorununun çözümü'' dedi. 
     Hükümeti kurmaları halinde Kıbrıs konusundaki görüşmeleri kendisinin sürdürmesinde ısrarlı olduğunu ifade eden Talat, bir soru üzerine, hükümet olmaları halinde, görüşmeci heyetindeki danışmanların değil, tamamen ekibinin değişmesinin daha doğru olacağını savundu. 
     Talat, Ankara'nın Kıbrıs planıyla ilgili bir soruya karşılık da Ankara'nın planının, Annan planına paralel bir hazırlık olduğunu söyledi. 
     
</TEXT>
</DOC>
