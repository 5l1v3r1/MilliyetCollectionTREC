<DOC>
<DOCNO> 224027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/soneko17.html </URL>
<DATE> 2004/03/20/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Enerji piyasasının serbestleştirilmesi... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, 14-15 aydır verilen büyük uğraş sonucu hazırlanan 6 sayfalık ''Elektrik Enerjisi Sektörü Reformu ve Özelleştirme Stratejisi Belgesi'' ile oyunun kurallarının belirlendiğini belirterek, ''bundan sonra bahane, mazeret, şikayet yok, herkes görevini yapacak'' dedi. 
     Enerji Piyasası Düzenleme Kurumu EPDK ile Türkiye Odalar ve Borsalar Birliği TOBB tarafından ortaklaşa düzenlenen ''Enerji Piyasasının Serbestleştirilmesi'' konulu toplantılar Abant'a başladı. 
     Toplantının açılışında konuşan Enerji ve Tabii Kaynaklar Bakanı Güler, Türkiye'de müdahalelerin hep sonradan yapıldığını belirterek, ''ama esas olan önceden müdahaledir. İşte biz bu belgeyle geri dönülemez hatalara karşı önceden müdahaleyi yaptık'' diye konuştu. 
     Uygulanan ekonomik istikrar programının en önemli ayaklarından birinin finans, diğerinin de enerji olduğunu vurgulayan Bakan Güler, hedeflerin tutturulmasında enerji sektöründe alınan tedbirlerin payının büyük olduğunu söyledi. 
     Güler, şunları kaydetti 
     ''Mısır ile süratle doğal gaz çerçeve anlaşması imzaladık. TPAO'nun ortak çalışma yapacağını netleştirdik. Döndük İran'la pazarlığa oturduk. Rusya'dan sonra İran'dan da gaz fiyatını aşağı çekmesini istiyoruz. Türkmenistan'la elektrik anlaşmasını başlattık. Aldığımız elektrik miktarını ikiye katladık fiyatı düşürdük. Bulgaristan'dan elektriği 4 sente alıyorduk anlaşma yılan hikayesine döndü durdurduk. Türkmenistan anlaşması 3.45 sent ile başladılar 3.35'e düşürdük. Biz Türkmenistan'dan doğal gaz alımını reddetmiştik şu bu sebeple . Şimdi bunu doğal gazdan üretilmiş elektrik olarak alıyoruz. Doğal gaz'ın İran'dan aynı boru hattından taşınması da görüşme maddelerimiz içinde.'' Son bir yılda yerli kaynaklara ağırlık verdiklerini ve 16 aydır hiç zam yapmadıklarını, hatta indirim yaptıklarını hatırlatan Güler, bir yılda bu yolda alınan önlemleri anlatarak, bunu tamamen hazineye yük olmadan maliyetleri düşürerek yaptıklarını anlattı. 
     Güler, ''Sadece ÇEAŞ ve Kepez'de devletin katlanmak zorunda kaldığı yıllık yük 8 milyar doları aşmıştı... Bu önlemleri alıp, fiyatlardaki bu iyileşmeyi yapmasaydık, bu TEFE rakamlarına ulaşmamız zordu'' diye konuştu. 
     Bunun yanında kaçak elektrikle mücadeleye büyük önem verdiklerini ve önemli mesafeler kat ettiklerini anlatan Güler, birçok ilde yüzde 10'un altına düşüldüğünü, ancak yine de özel sektörün bunları daha verimli işleteceğine inandıklarını kaydetti 
     
     TEDAŞ'I ÖİB'E DEVRETTİK 
     TEDAŞ'ı Özelleştirme İdaresi Başkanlığı'na ÖİB devrettiklerini açıklayan Güler, ''ama ayrımız gayrımız yok. Onlara her konuda yardımcı olacağız. Zaman zaman yanlış anlamalar oluyor. Bazen zam yapılacak mı yapılmayacak mı diye olur olmadık kişilere soruyorlar. Bunların bir sahibi var tabii olmayacak diyoruz inanmıyorlar'' dedi. 
     Yüksek Planlama Kurulu'nun YPK onayladığı strateji belgesiyle yatırımcıların önündeki 6-7 yıllık belirsizliğin ortadan kalktığını ifade eden Bakan Güler, şöyle devam etti 
     ''Diğer kurumlarla uyum netleştirildi. Özelleştirme öncesi yapılması gerekenler belirlendi, panik şeklinde değil olması gerektiği gibi bir geçiş sürece sağlanacaktır. 
     Dünya Bankası'nın ekonomik reform kredisi ikinci bölümü olan 375 milyon doların serbest bırakılması için de bu ön koşuldu. Son birkaç yıldır bu belgede mutabakat sağlanamıyordu. Sektörün önünde çok net bir yol haritası vardır. 
     Yetki, sorumluluk, takdir gibi konular belgeyle açıklığa kavuşuyor. Birinci amacımız kredinin serbest bırakılması değil, kamunun ekonomiden çekilmesinin bir takvime bağlanmasıdır.'' 
     
</TEXT>
</DOC>
