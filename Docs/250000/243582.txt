<DOC>
<DOCNO> 243582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sonsiy11.html </URL>
<DATE> 2004/05/28/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
CHP'den istifa eden Doğan Baykal milletvekillerini tehdit etti 
</HEADLINE>
<TEXT>

     CHP'den dün istifa eden Mardin Milletvekili Muharrem Doğan, ''antidemokratik yöntemlerin yanı sıra tehditle partiiçi iktidarını ayakta tutmaya çalışan yönetim anlayışını içine sindiremediği için'' partisinden ayrıldığını söyledi. 
     Doğan, TBMM'de düzenlediği basın toplantısında, istifasına neden olan gelişmeleri anlattı. CHP Grubu'nun 26 Mayıs'taki toplantısında söz istemesine rağmen görüşlerini dile getiremediğini anımsatan Doğan, istemde bulunan milletvekiline söz hakkı verileceğinin açıklanmasına karşın 33 milletvekili konuştuktan sonra, ''uzaktan kumanda bir talimatla verilen yeterlilik önergesiyle konuşmalara son verildiğini'' kaydetti. 
     Doğan, iktidarı sayısal çoğunluğuna dayanarak istediğini yapmakla eleştiren CHP yönetiminin, eleştirdiği bu yöntemle 20 milletvekiline söz hakkı vermediğini, bu durumun, parti yönetiminin içinde bulunduğu durumun açık bir göstergesi olduğunu söyledi. 
     CHP'deki ''30'lar Hareketi'' içinde yer almamasına karşın, görüşlerini dile getirmesinin antidemokratik bir şekilde engellendiğini savunan Doğan, şöyle konuştu 
     ''Bu anlayışın, CHP'nin ve ülkemizin temel, öncelikli sorunlarına çözüm getiremeyeceği açıktır. 
     İnsanlarımıza tepeden bakan, toplumdan kopuk bir CHP'nin bugünkü demokrasiyi içine sindirememiş olması, Az Olsun Benim Olsun anlayışı, yönetimin felsefesi olmuştur. 
     CHP'nin bugünkü yönetiminin izlediği politikalar, Dengeli Muhalefet anlayışı, seçkinci bir yaklaşımın ürünü olarak, kağıt üzerinde söylemler olmaya devam etmektedir. 
     CHP Genel Başkanı Sayın Baykal, her iki grup toplantısında, halkın iradesini temsil eden milletvekillerini açıkça tehdit etmiştir. Cumhuriyet tarihi ile yaşıt olan, Türkiye'ye demokrasiyi getiren CHP'nin demokratik geleneği ve tarihinde böyle bir tehdide asla rastlanmamıştır.'' Muharrem Doğan, uzun süre CHP il başkanlığı yaptığını ve parti tabanından geldiğini belirterek, ''Milletvekillerini tehdit eden, partiiçi iktidarını antidemokratik yöntemlerin yanı sıra tehditle ayakta tutmaya çalışan bir parti yönetiminin bu anlayışını içime sindiremediğim gerekçesiyle istifa ettim'' dedi. 
     Yasama görevini bağımsız olarak sürdüreceğini de bildiren Doğan, ''Kendimi kandil gibi tüketerek ülkem, toplum ve seçim bölgem Mardin için esenliğe giden yolda ışık vermek için çaba harcayacağıma herkesin inanmasını isterim'' diye konuştu. 
     
</TEXT>
</DOC>
