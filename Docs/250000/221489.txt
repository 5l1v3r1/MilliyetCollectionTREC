<DOC>
<DOCNO> 221489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sondun25.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan Devlet Tiyatrosu, Murathan Mungan'ın eserini sahneliyor 
</HEADLINE>
<TEXT>

     Kuzey Yunanistan Devlet Tiyatrosu'nda, ilk defa bir Türk yazara ait eserin, Murathan Mungan'ın ''Geyikler ve Lanetler'' adlı oyununun yarın akşam sahneye konulacağı bildirildi. 
     Kuzey Yunanistan Devlet Tiyatrosu ile Türkiye Devlet Tiyatroları arasında iki yıl önce başlayan işbirliği görüşmelerinin sonunda eserin sahnelenmesine karar verildiği açıklandı. 
     Kuzey Yunanistan Devlet Tiyatrosu sanat yönetmeni Viktor Arditis, düzenlediği basın toplantısında, ''tiyatronun ulusal dilleri aşan bir dil olduğunu ve halklar arasında karşılıklı anlayışın aracı olabileceğini'' belirterek, ''bu eserin Türk-Yunan ilişkilerinde karşılıklı anlayışın daha da gelişmesine katkıda bulunmasını'' arzu ettiğini söyledi. 
     Yönetmenliğini Mustafa Avkıran'ın yaptığı, koreografisi Övül Avkıran'a, dekor ve kostüm tasarımı Damianos Zarifis'e, müzikleri ise Kostas Vonvolos'e ait eserde rol alanların tamamı Yunanlılardan oluşuyor. 
     Bu arada ''Geyikler ve Lanetler''in prömiyerini izlemek üzere, Murathan Mungan ile Devlet Tiyatroları Genel Müdürü Lemi Bilgin'in de Selanik'e geldiği öğrenildi. 
     
</TEXT>
</DOC>
