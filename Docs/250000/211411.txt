<DOC>
<DOCNO> 211411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sondun02.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan'dan Kıbrıs Rum Kilisesi'ne eleştiri .. 
</HEADLINE>
<TEXT>

     Başbakan Recep Tayyip Erdoğan, ''Kıbrıs Rum kilisesinin Kıbrıs barış sürecine gerektiği kadar yardımcı olmadığını, hatta zaman zaman tahrik edici açıklamalarla süreci zedeleyecek biçimde davrandığını'' söyledi. 
     Başbakan Erdoğan, Amerikan Ortodoks Kilisesi Patriği Demetrios ile önde gelen bazı Rum asıllı Amerikalı işadamlarını Türkevi binasında kabul ederek yaklaşık yarım saat süreyle görüştü. 
     Başbakan Erdoğan'ın Kıbrıs Rum kilisesiyle ilgili mesajını bu görüşme sırasında Patrik Demetrios'a ilettiği öğrenildi. 
     Toplantıya katılan Başbakanlık Başmüşaviri Nabi Avcı tarafından verilen bilgiye göre, ''Patrik, Başbakan Erdoğan'a, İstanbul'daki terör olaylarıyla ilgili üzüntülerini ve ölenler için başsağlığı dileklerini'' iletti. 
     Patrik ayrıca, ''Başbakan ve hükümetten gelen Kıbrıs'la ilgili çözüme yönelik açıklamaların ümit verici olduğunu ve ABD'de yaşayan Rumlar olarak Kıbrıs barış sürecini desteklediklerini'' ifade etti. 
     ''Türkiye'nin izlediği AB sürecine destek verdiklerini'' de vurgulayan Patrik Demetrios, ''Heybeliada Ruhban Okulu'nun açılmasıyla'' ilgili taleplerini de yineledi. 
     Patrik, New York Metropolitan müzesinde 15 Mart'ta açılacak ''Din ve İktidar'' adlı sergi için, Heybeliada'da bulunan tarihi bir ikonun ABD'ye gönderilmesiyle ilgili izin sıkıntılarının giderilmesi talebinde de bulundu. 
     Başbakan Erdoğan'ın, bu konuyla Ankara'ya dönüşünde ilgileneceğini söylediği öğrenildi. 
     
     HEYBELİADA'YA KARŞILIK BATI TRAKYA 
     Görüşmede ''Heybeliada Ruhban Okulu ile ilgili talebe karşılık, Batı Trakya'daki mütekabiliyet meselesinin dile getirildiği'' de Avcı tarafından vurgulandı. 
     Rum tarafınca yapılan açıklamada ise ''Başbakan Erdoğan ile Patrik Demetrios arasındaki görüşmenin çok samimi ve açık geçtiğine'' dikkat çekildi. 
     Görüşmeye Rum asıllı Amerkalı işadamları Yorgo Behrakis, Nicholas Bouras ve Michael Jaharis ile AK Parti İstanbul Milletvekili Egemen Bağış, Başbakan Danışmanı Cüneyt Zapsu, Türkiye'nin Washington Büyükelçisi Faruk Loğoğlu, BM Daimi Temsilcisi Büyükelçi Ümit Pamir ve New York Başkonsolosu Ömer Önhon da katıldılar. 
     Başbakan Erdoğan daha sonra Türk Amerikan Dernekleri Federasyonu TADF Başkanı Ata Erim başkanlığındaki federasyon yöneticilerini, Amerika'da yaşayan Türk işadamlarının kurdukları ''Business Forum'' ve Türk Amerikan Ticaret ve Sanayi Odası yöneticilerini ayrı ayrı kabul etti. 
     
</TEXT>
</DOC>
