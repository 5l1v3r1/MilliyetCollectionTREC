<DOC>
<DOCNO> 209738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sontur31.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Manken Yeliz Yeşilmen'e, işadamının eşinden tazminat davası... 
</HEADLINE>
<TEXT>

     İşadamı Ali Uğur Akbaş'ın eşi Gülbin Akbaş, eşiyle birlikte olmakla suçladığı manken Yeliz Yeşilmen hakkında, ''yayın yoluyla kişilik haklarına saldırıda bulunduğu'' iddiasıyla 50 milyar lira manevi tazminat istemiyle dava açtı. 
     Eşi Ali Uğur Akbaş'ı öldürmeleri için bazı kişileri azmettirdiği iddiasıyla gözaltına alınan, ancak daha sonra serbest bırakılan Gülbin Akbaş, avukatı Murat Nebi Ayhan'la Üsküdar Adliyesi'ne geldi. 
     Akbaş, avukatının hazırladığı dava dilekçesini Üsküdar Hukuk Mahkemesi'ne verdi. Akbaş, dilekçesinde, manken Yeliz Yeşilmen'den, ''yayın yoluyla kişilik haklarına saldırıda bulunduğu'' gerekçesiyle, 50 milyar lira manevi tazminat alınarak kendisine verilmesini istedi. 
     Gülbin Akbaş, Yeşilmen'in ''yayın yoluyla hakarette bulunmak ve iftira atmak'' suçlarından cezalandırılması talebiyle Üsküdar Cumhuriyet Savcılığı'na suç duyurusunda da bulundu. 
     Akbaş ayrıca, eşi Ali Uğur Akbaş hakkında da, Üsküdar 2. Aile Mahkemesi'nin koyduğu tedbir kararına muhalefet ederek evine geldiği ve telefon açtığı gerekçesiyle savcılığa suç duyurusu yaptı. 
     Adliye çıkışında gazetecilerin sorularını cevaplandıran Gülbin Akbaş, Yeliz Yeşilmen'in eşiyle ilişkisi olduğu iddiasını tekrarlayarak, Yeşilmen'in televizyon kanallarında gezerek kendisine hakaret ettiğini ve iftiralarda bulunduğu öne sürdü. 
     Mahkemenin telefon açmaması ve yaşadığı eve yaklaşmaması konusunda tedbir kararı olmasına rağmen kocası Ali Uğur Akbaş'ın da kendisini takip ettirdiğini ve telefon açtığını savunan Akbaş, ayrıca ölüm tehditleri aldığını savundu. 
     Akbaş, zinanın kanunlarda yeniden suç sayılmasını sağlamak için kampanya başlatacağını da sözlerine ekledi. 
     
</TEXT>
</DOC>
