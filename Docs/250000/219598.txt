<DOC>
<DOCNO> 219598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sontur33.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Neredesin Firuze'nin müzik albümüne engel... 
</HEADLINE>
<TEXT>

     Popüler Müzik'in avukatları, Özcan Deniz'in seslendirdiği parçaların yer aldığı müzik eserlerinin kendilerinden izinsiz kullanılamayacağına ilişkin tedbir kararını, ''Neredesin Firuze'' adlı filmin müziklerinden oluşan albümü yapan ve dağıtan firmaya tebliğ etti. 
     Popüler Müzik'in avukatlarından Salih Çohaz, ''Asmalı Konak'' adlı dizinin müziklerinden oluşan albüm hazırlandığı sırada Özcan Deniz'in firmalarıyla sözleşmesi bulunduğunu, firmadan izin almadan müzik eseri seslendirmesinin haksız rekabet oluşturacağı gerekçesiyle İstanbul Fikri Ve Sınai Haklar Hukuk Mahkemesi'ne dava açtıklarını ve aynı zamanda ihtiyati tedbir isteminde bulunduklarını anlattı. 
     Mahkemenin, Özcan Deniz'in Popüler Müzik'ten izin almadan seslendirdiği parçaların yer aldığı müzik eserlerinin satış ve dağıtımına ihtiyati tedbir koyduğunu belirten Çohaz, haksız rekabet konusundaki davanın hala devam ettiğini söyledi. 
     ''Asmalı Konak'' albümünün firmadan izin alınarak satış ve dağıtımının yapıldığını belirten Çohaz, bu kez de Deniz'in 4 parçasının yer aldığı ''Neredesin Firuze'' adlı filmin müziklerinden oluşan albümün ortaya çıktığını kaydetti. 
     Kendilerinin de, bugün daha önceden aldıkları ihtiyati tedbir kararını söz konusu albümle ilgili olan firmalar Kalan Müzik ve Esen Elektronik'e tebliğ ettiklerini belirten Çohaz, firma sorumlularının da şu an için ''Neredesin Firuze'' albümünden ellerinde olmadığını, daha önce bir miktar basılıp satıldığını söylediklerini anlattı. 
     Avukat Çohaz, firmaların, kararın kendilerine verilmesine rağmen söz konusu albümü çoğaltıp satmalarının, İcra İflas Kanunu, Hukuk Muhakemeleri Usulü Kanunu ile Fikir ve Sanat Eserleri Kanunu'nun ilgili maddelerine aykırılık oluşturacağını söyledi. 
     
</TEXT>
</DOC>
