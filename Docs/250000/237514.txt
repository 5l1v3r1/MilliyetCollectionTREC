<DOC>
<DOCNO> 237514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/soneko46.html </URL>
<DATE> 2004/05/05/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
OECD Genel Sekreteri Türkiye doğru yolda, biz de destekliyoruz 
</HEADLINE>
<TEXT>

     Ekonomik İşbirliği ve Kalkınma Teşkilatı OECD Genel Sekreteri Donald Johnston, Türk Hükümeti'nin doğru yolda olduğunu belirterek, OECD'nin hükümetin çabalarını desteklediğini belirtti. 
     Türkiye İktisat Kongresi açılışında konuşan Johnston, Türkiye'nin uyguladığı programda ''kavşak bir noktada'' olduğunu söyledi. 
     Türkiye'nin mevcut ekonomi politikalarını uygularken büyük sorunlarla karşılaşmasının ''normal'' olduğunu dile getiren Johnston, sürdürülebilir büyümeye yönelik politikaların uygulanmasına devam edilmesi gerektiğini kaydetti. 
     Bütçe açıklarının kapatılması, kamu borçlarının azaltılması ve yatırımcı güveninin sağlanması gerektiğini anlatan Johnston, Hükümetin uyguladığı para politikalarını ise ''mükemmel'' olarak tanımladıklarını ifade etti. 
     Konuşmasında istihdam oranının artırılarak kayıtdışı istihdamın kayıt altına alması gerektiğine işaret eden Johnston, şöyle konuştu 
     ''Türkiye ekonomisinde gerçekten düzelmeler oldu. Türkiye önemli büyüme potansiyeline sahip. Sürdürülebilir büyümenin devam ettirilmesi konusunda çok iyi bir noktada. Türkiye ekonomisi doğru yolda. Makro ekonomik politikalar, işgücü piyasası, kamu hizmetleri ile ilgili politikalar çok iyi yolda. OECD bu çabaları yürekten destekliyor. 2001'deki ekonomik kriz orada bırakılmalı, şu ana bakılmalı. Hükümet bir program yürütüyor. Gelecek için iyimser olmak lazım.'' 
     
</TEXT>
</DOC>
