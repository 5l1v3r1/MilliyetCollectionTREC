<DOC>
<DOCNO> 230362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/yazar/theper.html </URL>
<DATE> 2004/04/11/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Vatandaşı koruyan olmadı 
</HEADLINE>
<TEXT>

   
   Yine bir hırsızlık olayı ve bu defa açılan ateş sonucu hırsızın ölümü. Bu yeni bir olay. Ancak daha önce de ev sahibinin açtığı ateş sonucu hırsız ölmüş ve konu tartışılmıştı. Bu defa da hırsıza ateş açıp öldüren tutaklandı. Peki ne oluyor, ateş açan evini, malını mülkünü savunmayacak mı İşin hukuki yanı nedir 
   Ceza Kanunumuzda ceza verilemeyecek haller vardır. Bunların başında 49. maddede belirtilen meşru müdafaa hali gelir. Bu maddeye göre "Gerek kendisinin gerek başkasının nefsine veya ırzına vukubulan haksız bir taarruzu filhal defi zaruretinin bahis olduğu mecburiyetle işlenen fiillerden dolayı faile ceza verilmez." 
   Burada hırsızın öldürülmesi halinde meşru müdafaa sınırına girmesi için hırsızın davranışlarının, mağdura veya yakınlarındakilere saldırı şeklinde olmalıdır. Peki hırsız size saldırmaz ama eşyanızı çalmaya devam ederse size seyretmek mi kalıyor. Hayır TCK 461. maddesi bu defa gece vakti olmak kaydı ile veya gündüz olsa bile içeride oturanları ciddi tehlikeye sokacak davranışlar olduğu takdirde uygun şekilde defetme halinde fiile ceza verilmiyor. 
   Tutuklama kararı verirken çok iyi düşünülmelidir. Zira yıllarca, suç makinesi haline gelen hırsızlar tutuklanmadı. Çünkü hırsızlık yedi seneden az cezayı gerektiren bir suçtu. Hırsızlık akıl almaz derecede yayıldı. Saldırana gösterilen müsamaha, malını ve canını koruyan vatandaşa gösterilmedi, vatandaş şimdi savunma halindedir ve devletin boşluğunu doldurmaktadır, olaylar buna göre değerlendirilmelidir. 
   
      
   
   
</TEXT>
</DOC>
