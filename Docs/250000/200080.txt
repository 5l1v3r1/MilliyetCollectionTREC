<DOC>
<DOCNO> 200080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sontur24.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Uşak ANAP'a icra yoluyla tahliye... 
</HEADLINE>
<TEXT>

     Uşak'ta ANAP il ve ilçe merkezleri, ''2 yıldır kira bedelleri ödenmediği'' gerekçesiyle mahkeme kararına dayanarak ''icra'' yoluyla tahliye edildi. 
     ANAP'ın kurucularından ve ilk il başkanı Nihat Dülgeroğlu'nun, İsmetpaşa Caddesi'ndeki işhanının ikinci katındaki il ve ilçe merkezlerinin yaklaşık 2 yıldır kira, elektrik, su ve aidat borçlarının ödenmemesi üzerine Uşak Sulh Hukuk Mahkemesi'ne başvurusu sonucu, mahkeme ''tahliye'' kararı aldı. 
     Tahliyeyi içeren tebligat, ANAP Genel Merkezi'ne gönderildi. Ancak genel merkezden bir yanıt verilmedi. 
     Uşak 2. İcra Müdürlüğü yetkilileri, yaklaşık 9,5 milyar liralık borç için haciz işlemi uygularken, partideki eşyaları da yediemin bürosuna kaldırarak tahliyeyi gerçekleştirdi. 
     Haciz işlemleri sırasında partide hiçbir yöneticinin bulunmadığı bildirildi. 
     
</TEXT>
</DOC>
