<DOC>
<DOCNO> 244049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sonyas09.html </URL>
<DATE> 2004/05/30/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Venüs, 122 yıl sonra çok yakından geçiyor... 
</HEADLINE>
<TEXT>

     Anadolu Üniversitesi AÜ Uydu ve Uzay Bilimleri Enstitüsü Müdürü Prof. Dr. Can Ayday, 122 yıl aradan sonra gerçekleşecek Venüs geçişini, kent halkıyla paylaşacaklarını söyledi. 
     Ayday, güneşe uzaklığı yaklaşık 108 milyon kilometre olan Venüs'ün, aynı zamanda dünyaya 42 milyon kilometreye kadar yaklaşabilen en yakın gezegen olduğunu kaydetti. 
     En parlak gezegen Venüs'ün, yörüngesinin dünyadan daha küçük ve güneşe yakın olması nedeniyle daima ufka yakın yer aldığını ifade eden Ayday, şöyle konuştu 
     ''Ay gibi safhaları gözlenir ve sık sık sabah veya akşam yıldızı olarak isimlendirilir. Venüs, yoğun atmosfer yapısı nedeniyle 1962'deki radar gözlemlerine kadar tanımlanamayan ve diğer gezegenlere göre zıt yönde olan kendi ekseni etrafındaki dönmesini, yaklaşık 243 günde tamamlanmaktadır. Bu zıt dönme hareketi nedeniyle Venüs yüzeyinde güneş batıdan doğmakta ve doğudan batmaktadır.'' Ayday, gezegen geçişlerinin sadece Merkür ve Venüs için geçerli olduğunu belirterek, bunun nedenini, ''iki gezegenin yörüngelerinin güneşe dünyadan daha yakın olması'' diye açıkladı. 
     Geçişin sadece güneş ve dünyanın aynı doğrultuda bulunduğunda gerçekleşebildiğini ifade eden Ayday, şöyle devam etti 
     ''Venüs'ün son olarak 6 Aralık 1882 tarihinde güneşin önünden geçtiği gözlenmiştir. Günümüzden 122 yıl önce gerçekleşen son Venüs geçişi, 8 Haziran 2004 tarihinde tekrar gözlenebilecek. Güneş diskine ilk temas Türkiye saati ile sabah 08.13'te başlayacak ve yaklaşık 6 saat 12 dakika sürecektir. Güneş diskini kat ederek 14.25'te son dış temas noktasına gelmesiyle tutulma son bulacak. 122 yıl aradan sonra gerçekleşecek Venüs geçişini kent halkıyla paylaşacağız.'' Ayday, Anadolu Üniversitesi Uydu ve Uzay Bilimleri Araştırma Enstitüsü'nün İki Eylül Yerleşkesi'nde Venüs geçişinin gözleminin yapılacağını belirterek, gözlem süresince Venüs'ün fiziksel özelliklerinin ve tutulmanın ayrıntılarının ilgilenenlere anlatılacağını sözlerine ekledi. 
     
</TEXT>
</DOC>
