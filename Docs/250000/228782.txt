<DOC>
<DOCNO> 228782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sonyas09.html </URL>
<DATE> 2004/04/05/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Kraliçe Elizabeth, Paris'te... 
</HEADLINE>
<TEXT>

     İngiltere Kraliçesi İkinci Elizabeth, Paris ve Londra arasındaki dostane ilişkilerin tesisinin 100. yıldönümü kutlamalarına katılmak üzere Paris'e geldi. 
     İki ülke arasında 8 Nisan 1904 tarihinde imzalanan ''Entente Cordiale'' dostluk anlaşması, Fransa ve İngiltere'nin sömürgeler üzerine asırlar boyu süren kanlı savaşlarının tarihte sonunu getiren uzlaşma olarak biliniyor. 
     Fransa'daki siyasi gözlemciler, ''Irak'a askeri müdahale sırasında geçen yıl kriz noktasına ulaşan Paris ve Londra arasındaki ilişkilerin tekrar normalleşmesi için, söz konusu kutlamaların önemli bir fırsat teşkil ettiği'' yorumunu yapıyor. 
     
     YOĞUN GÜVENLİK ÖNLEMLERİ 
     Paris'e, Manş Denizi'nin altından tünelle bağlanan demiryoluyla geçen Kraliçe Elizabeth'i, tren garında Fransa Cumhurbaşkanı Jacques Chirac karşıladı. 
     Kraliçe İkinci Elizabeth, üç günlük resmi ziyaret sırasında, Fransa Senatosu'nda bir konuşma yapacak ve Toulouse kentindeki Airbus uçak fabrikasını ziyaret edecek. 
     İngiltere Kraliçesi'nin ziyareti dolayısıyla başkentteki güvenlik önlemlerinin artırıldığı ve Paris polisinin alarma geçirildiği bildirildi. 
     Bu arada Fransa'da yayınlanan ''Pelerin'' isimli derginin yaptığı bir kamuoyu araştırması, Almanya'nın 1940'dan önceki 70 yıl içinde 3 kez Fransa'yı istila etmesine karşı Fransızların, Almanları İngilizlere oranla daha yakın bulduğunu ortaya koydu. 
     
     AŞK VE NEFRET İLİŞKİSİ 
     Araştırmaya göre, İngilizler, Fransızların en yakın bulduğu uluslar arasında Belçikalılar, İspanyollar ve İtalyanlardan sonra 5. sırada geliyor. 
     Bu arada Liberation gazetesinin yaptığı araştırma, Fransızların en çok İngilizlerin müziğini ve dilini sevdiğini, İngilizlerinse Fransızların daha çok sanat, kültür ve doğasını takdir ettiğini ortaya koydu. 
     İngilizlerin, Fransızlar deyince akıllarına önce yemek ve içki geldiği belirtilen araştırmaya göre, Fransızlar içinse İngiliz deyince akla yalnızlık, tecrit ve ABD yanlısı gibi izlenimler geliyor. 
     Araştırmaya göre, Fransızlar İngilizleri kurallarına bağlı, İngilizlerse Fransızları hayal gücü yüksek buluyor. 
     Kraliçe'nin ziyaretine geniş yer veren Fransız gazeteleri, iki ülke arasındaki ilişkileri genelde ''aşk ve nefret'' benzetmesiyle yorumladı. 
     
</TEXT>
</DOC>
