<DOC>
<DOCNO> 229939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/soneko46.html </URL>
<DATE> 2004/04/09/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
THY'nin net karı 214 trilyon lira... 
</HEADLINE>
<TEXT>

     Türk Hava Yolları THY 2003 yılı için 214 trilyon lira net kar açıkladı. 
     THY'den yapılan yazılı açıklamada, şirketin 1 Ocak-31 Aralık 2003 dönemine ilişkin mali tablolarının bugün itibariyle Borsa'ya gönderildiği bildirildi. 
     Açıklamaya göre, THY, Uluslararası Finansal Raporlama Standartları'na UFRS uygun olarak düzenlenmiş mali tablolarına göre 2003 yılında 287 trilyon lira vergi öncesi kar elde etti. Söz konusu rakamdan vergi karşılıkları düşüldüğünde ulaşılan net kar rakamı 214 trilyon lira oldu. 
     
     OLUMLU PERFORMANS SERGİLENDİ 
     UFRS'ye göre düzenlenmiş mali sonuçların önceki yıllarda ilan edilen mali sonuçlardan ayıran en önemli unsurun enflasyon muhasebesine geçilmiş olması olduğuna işaret edilen açıklamada, THY'nin 2003 yılı mali tablolarının Türk Lirası'nın genel satın alma gücündeki değişmeler nedeniyle yapılan düzeltmeleri de içerecek biçimde hazırlandığı kaydedildi. Açıklamada, şöyle denildi 
     Ortaklığımız, 11 Eylül 2001'den sonra havayolu taşımacılığında karşılaşılan sorunlar, 2. Körfez Savaşı'nın bölgemize olan etkileri ve 2003 yılı taşımacılığını olumsuz yönde etkileyen SARS salgını da dikkate alındığında olumlu bir performans sergilemiştir. Bu performansın, enflasyona göre düzeltilmiş mali sonuçlarda kendini göstermesi daha da memnuniyet verici olmuştur.'' Açıklamada, THY'nin Türk ekonomisine doğrudan ve dolaylı olarak yaptığı katkıları bundan sonraki yıllarda da arttırarak devam ettirme inancında ve kararlılığında olduğu bildirildi. 
     
</TEXT>
</DOC>
