<DOC>
<DOCNO> 209210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/siyaset/asiy.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs konusunda görüş ayrılığı yok 
</HEADLINE>
<TEXT>

   Basın mensuplarına brifing veren Genelkurmay İkinci Başkanı Org. İlker Başbuğ, TSK adına tek bir görüşün ortaya çıktığını söyledi... 
      Ankara Milliyet 

   
   Genelkurmay İkinci Başkanı Orgeneral İlker Başbuğ, Kıbrıs konusunda Türk Silahlı Kuvvetleri TSK adına tek bir görüşün ortaya çıktığını kaydetti. Başbuğ, Kıbrıs sorununa, Mayıs 2004'e kadar bir çözüm bulunmasını temenni ettiklerini de söyledi. 
   Genelkurmay Başkanlığı kararg hında basın mensuplarına brifing veren Başbuğ, TSK'nın Kıbrıs sorununa görüşmeler yoluyla adil ve kalıcı bir çözüm bulunmasını istediğini belirtti. Genelkurmay Başkanlığı ile kuvvet komutanlıklarının Kıbrıs konusunda farklı görüşleri olduğu yönündeki soruya Başbuğ şu yanıtı verdi "Genelkurmay Başkanlığı'nın Kıbrıs'a ilişkin görüşü, kuvvet komutanlıklarının katkılarıyla oluşturulmuştur. Genelkurmay Başkanlığı, kuvvet komutanları ve Jandarma Genel Komutanlığı'nın görüşü alınarak TSK görüşleri oluşturulur. Kıbrıs konusundaki Genelkurmay görüşü de bu şekilde belirlendi. 19 Aralık ve 2 Ocak'ta Genelkurmay Başkanlığı kararg hında kuvvet komutanları ve Jandarma Genel Komutanı'nın katılımıyla Genelkurmay Başkanlığı'nın görüşü oluşturuldu. Bu da Genelkurmay Başkanlığı görüşü olarak Çankaya'daki zirveye sunuldu." 
   Kıbrıs konusunda farklı görüşlerin olduğu iddiasının gerçeği yansıtmadığını savunan Başbuğ, "Ancak tabii ki Genelkurmay'ın görüşünün oluşturulması safhasında farklı düşünceler olabilir, farklılıklar doğaldır. Sonuçta Genelkurmay Başkanlığı ve TSK-'nın görüşü çıkar" dedi. 
   Başbuğ, Kıbrıs'ta Mayıs 2004'e kadar bir çözüm bulunmasını temenni ettiklerini de belirtti. 
   "Annan Planı'nı temel alıyor musunuz " sorusuna Başbuğ, "önemli olanın, Türkiye ve KKTC açısından vazgeçilmez son noktaların neler olduğunun iyi tespit edilmesi olduğu, planın adının önemli olmadığı" yanıtını verdi. 
   
   "İncirlik'in kullanımı Türkiye için uygun"    Genelkurmay Başkanlığı olarak rotasyon işlemleri için İncirlik Üssü'nün kullanımını Türkiye'nin milli menfaatleri açısından uygun buluyoruz. Rotasyona olumlu yanıt vermek, Irak'ın yapılandırmasında siyasi etkinliğimize artı getirecektir. Rotasyon tek yönlü uygulanmaktadır. İncirlik'e inen personel burada en fazla 24 saat kalmaktadır. Bugüne kadar Irak'tan 12 uçakla 1512 personel İncirlik'e gelmiş, 10 uçakla İncirlik'ten ayrılmıştır. 
   
   Etnik federasyon Irak'ta kanlı olur    Irak'ın siyasi yapısını şekillendirecek "geçiş yönetimi yasası" şubat sonuna kadar hazırlanacak. Bu yasa Irak'ın siyasi yapısının genel çerçevesini çizecektir. Tartışılan değişik siyasi modellerden biri de federatif yapıdır. Bu konuda iki noktanın dikkate alınması önemlidir. Birincisi, Irak'ta farklı etnik yapı ve mezheplerin karışık şekilde yaşadıkları, ikincisi Irak'ın yeraltı ve yerüstü zenginliklerinin tüm Irak halkına ait olduğudur. Şubat sonuna kadar Irak'ta cereyan edecek olaylar hayati öneme sahiptir. Irak'ta etnik yapıya dayalı federasyon çok kanlı olur. Coğrafi yapıya dayalı federasyonu destekliyoruz. ABD'nin görüşleri de bu yönde. 
   
   ABD, PKK konusunda bekleneni veremedi    Irak'ın kuzeyinde meydana gelebilecek muhtemel gelişmeleri önlemek için ABD ve Türk makamları arasında tümgeneral seviyesinde ikili askeri temaslar başlatıldı. PKK Musul, Kerkük ve Bağdat'ta ofisler açıyor. Beklentimiz, teröristlerin Irak'ın kuzeyini boşaltarak Türkiye veya diğer ülkelere gitmesi değil, örgütün silahlı niteliğinin ortadan kaldırılması ve teröristlerin Türkiye'ye teslim edilmesidir. İçinde bulunduğumuz an itibariyle mevcut durum beklentilerimize tam cevap vermemiştir. 
   
   Yalman'ın 'Kutlu' tepkisini biliyoruz    AKP'li Hüsrev Kutlu'nun mareşal üniformalı Atatürk resminden rahatsızlık duyması üzerine Kara Kuvvetleri Komutanı Aytaç Yalman'ın gösterdiği tepkinin bilgileri dahilinde olduğunu söyleyen Başbuğ, TSK'nın Başbakanlık Müsteşarı Ömer Dinçer hakkındaki görüşünün sorulması üzerine "Bu kişi hakkındaki TSK görüşünün herkes tarafından bilindiğini değerlendiriyoruz" yanıtını verdi. 
   
   
</TEXT>
</DOC>
