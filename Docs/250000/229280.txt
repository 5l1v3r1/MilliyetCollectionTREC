<DOC>
<DOCNO> 229280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/soneko11.html </URL>
<DATE> 2004/04/07/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
İşsizlik Fonu yüzde 121 reel getiri elde etti 
</HEADLINE>
<TEXT>

     İşsizlik Sigortası Fonu'nun kurulduğu Haziran 2000'den bu yana, ağırlıkla tahvil, bono gibi Hazine kağıtlarından oluşturduğu portföyünden kümülatif olarak yüzde 121.3 oranında reel getiri elde ettiği belirlendi. 
     Belirlemelere göre Fon'un portföyü, mart sonu itibariyle 9.9 katrilyon liraya ulaştı. Portföyde, prim tahsilatlarının yanı sıra ağırlıkla devlet iç borçlanma senetlerinin faiz getirisinden kaynaklanan toplam büyüme yüzde 590.5 olarak gerçekleşti. Devlet İstatistik Enstitüsü'nün tüketici fiyat endeksine TÜFE göre ise Haziran 2000-Mart 2004 dönemindeki toplam enflasyon yüzde 212 olarak gerçekleşti. Söz konusu 45 aylık dönemdeki kümülatif getirisi enflasyondan indirgendiğinde Fon portföyünün reel getirisinin yüzde 121.3 olduğu belirlendi. 
     
     DÖNEMSEL GETİRİ 
     TÜFE'de yüzde 11.8 artış yaşanan son bir yılda Fon varlıkları yüzde 42.7 kazandırdı. Buna göre Fon'un son bir yıldaki reel getirisi yüzde 27.6 düzeyinde oluştu. Ocak-mart döneminde TÜFE yüzde 2.2 artarken, Fon varlıklarının getirisi ise yüzde 7 oldu. Böylece Fon üç ayda yüzde 4.7 reel getiri elde etti. TÜFE'de yüzde 2.1 artış yaşanan mart ayında Fon'un uzun dönemli plasmanlarının aylık getirisi yüzde 2.3, reel getirisi de yüzde 1.4 düzeyinde gerçekleşti. 
     
     FON NEYE YATIRIM YAPIYOR 
     Mart sonu itibariyle Fon toplam varlığının yüzde 2.4'ü mevduat, yüzde yüzde 67.6'sı bono, yüzde 22.4'ü Türk Lirası tahvil, yüzde 5.9'u dövize endeksli tahvil, yüzde 1.8'i de döviz tevdiat hesabında tutuluyor. Buna göre mart sonu itibariyle Fon portföyünde yüzde 95.9 oranında 9.5 katrilyon liralık devlet iç borçlanma senedi bulunuyor. Fon, kamu kağıtları ağırlıklı portföy yapısını baştan bu yana korudu. Bu arada Fon, iç borçlanma ihalelerinde rekabetçi olmayan teklif yoluyla yaptığı alımlarla finanse ettiği Hazine'nin borçlanmasını da kolaylaştırıyor. 

ANKA 
     
</TEXT>
</DOC>
