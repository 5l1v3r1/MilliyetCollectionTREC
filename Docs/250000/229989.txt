<DOC>
<DOCNO> 229989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sonspo29.html </URL>
<DATE> 2004/04/09/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Bulak Kalan maçları kazanarak ligi tamamlamak istiyoruz... 
</HEADLINE>
<TEXT>

     Denizlisporlu futbolcular ve teknik heyet, Gaziantepspor maçı öncesi eşleriyle birlikte piknik yaptı. 
     Merkeze bağlı Goncalı Köyü'ndeki piknik alanında mangal partisi yapan yeşil-siyahlı futbolcular, salıncaklara binip çocuklar gibi eğlendi ve stres attı. 
     Teknik direktör Giray Bulak, yardımcıları ve futbolcular, hazırlanan mangalların başına geçerek kendi yiyeceklerini pişirdi. Pişirdikleri etlerden eşlerine sunan futbolcular, ızgara konusunda da en az sahadaki kadar yetenekli olduklarını gösterdi. 
     Bu arada gazetecilerle sohbet eden teknik direktör Giray Bulak, kalan maçlarını kazanarak ligi tamamlamak istediklerini söyledi. 
     Hafta sonunda yapılacak maçın büyük önem taşıdığını ifade eden Bulak, ''12. futbolcu'' olarak tanımladığı taraftarlardan maça ilgi göstererek, takıma destek olmaları çağrısında bulundu. 
     Denizlispor'un golcüsü Ersen Martin ise Gaziantepspor maçına çok iyi hazırlandıklarını ve sahaya ''mutlak galibiyet'' parolasıyla çıkacaklarını bildirdi. 
     Martin, ''Gaziantepspor ile yapacağımız maç final niteliğinde. Maçı kazanırsanız, takipçinize 3 değil 6 puan fark atarsınız. Dolayısıyla Gaziantepspor ile 6 puanlık bir maç oynayacağız'' dedi. 
     Bu arada Beşiktaş'a transferi konuşulan Özgür, pikniğe siyah-beyaz kazak ve ayakkabılarla geldi. Özgür, transferle ilgili soruları ise yanıtsız bıraktı. 
     
</TEXT>
</DOC>
