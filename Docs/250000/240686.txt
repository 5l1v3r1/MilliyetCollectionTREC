<DOC>
<DOCNO> 240686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/soneko20.html </URL>
<DATE> 2004/05/17/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
İşsizler İş-Kur'dan umudu kesiyor... 
</HEADLINE>
<TEXT>

     İş bulmak amacıyla Türkiye İş Kurumu'na İŞ-KUR başvuran ve Kurum tarafından işe yerleştirilen yurttaşların sayısı sürekli geriliyor. 
     İŞ-KUR, şubat ayına ilişkin iş gücü piyasası verilerini açıkladı. Buna göre, bu yıl ocak-şubat döneminde 65 bin 550'si erkek, 17 bin 306'sı kadın olmak üzere toplam 82 bin 856 kişi iş bulmak amacıyla İŞ-KUR'a başvurdu. 
     Geçen yılın aynı döneminde 93 bin 175'i erkek, 19 bin 327'si kadın olmak üzere toplam 112 bin 502 kişi İŞ-KUR'a başvurmuştu. Kurum'a başvuran işsiz sayısında geçen yıla göre yüzde 26.4 oranında gerileme yaşandı. 
     İşsizlikteki artışa karşın İŞ-KUR'a yapılan başvurulardaki düşüş, işsizlerin Kurum'u iş bulma kanalı olarak görmemeye başladığı şeklinde değerlendiriliyor. Ocak-şubat döneminde İŞ-Kur'a başvuranların 12 bin 418'i bir işte çalıştığı halde özel durumlarına uygun, 4 bin 891'i ise daha iyi koşullarda iş aradığını bildirdi. Bu dönemde başvuranların 4 bin 876'sını özürlüler, 2 bin 0'unu da eski hükümlüler oluşturdu. 
     
     BAŞVURANA DA İŞ YOK 

     İşsizlerin Kurum'dan giderek umudu kesmelerinde, aylar itibariyle alınan açık iş sayısının da azalması ve başvuranların çok küçük bir bölümünün işe yerleştirilebilmesi de etkili oldu. Bu yıl ilk iki ayda kamu ve özel sektörden alınan açık iş sayısında da yüzde 47.9'luk bir düşüş yaşandı. Anılan dönemde kamu 5 bin 731, özel sektör 8 bin 404 olmak üzere toplam 14 bin 135 kişilik açık iş bildiriminde bulundu. 
     İş arayanlardan 28 bin 486'sının işverene gönderildiği ocak-şubat döneminde, bunlardan 4 bin 930'u kamu, 3 bin 612'si de özel sektörde olmak üzere toplam 8 bin 542'si işe yerleştirildi. Bunların 1610'unu özürlüler, 805'ini eski hükümlüler, 8'ini de terörden etkilenen kişiler oluşturdu. 

ANKA 
     
</TEXT>
</DOC>
