<DOC>
<DOCNO> 216623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/ekonomi/eko01.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Monte Carlo yolcusu 25 Şubat'ta açıklanıyor 
</HEADLINE>
<TEXT>

   'Dünyada Yılın Girişimcisi' yarışmasının Milliyet Business ve Ernst Young'ın birlikte düzenlediği Türkiye bölümü sonuçlandı. Monte Carlo'da Türkiye'yi temsil edecek aday 25 Şubat'ta açıklanacak 
      SERKAN ARMAN 
   
   Ernst Young Türkiye ile Milliyet Business'in birlikte gerçekleştirdikleri organizasyonla seçilen 'Yılın Girişimcisi', mayıs ayında Monte Carlo'da yapılacak uluslararası yarışmada Türkiye'yi temsil edecek. 100'den fazla katılımcı şirket arasından yapılan eleme ile belirlenen beş adayın dosyalarını değerlendiren ve dün de bu adaylar ile bizzat görüşen yarışma jürisi, Türkiye'nin adayını belirledi. Türkiye'yi uluslararası yarışmada temsil edecek adayın adı 25 Şubat'ta açıklanacak. 
   Ernst Young International, 17 yıldır 40'a yakın ülkenin katılımı ile dünya çapında bir yarışma gerçekleştiriyor. 'Ernst Young World Entepreneur Of The Year' Dünyada Yılın Girişimcisi adıyla yapılan bu yarışmada katılımcı ülkeler, kendi adaylarını belirliyor. Yarışmanın büyük jürisi bu adaylar arasından 'Dünyada Yılın Girişimcisi'ni seçiyor. 
   Dünyada Yılın Girişimcisi yarışmasına Türkiye bu yıl ilk kez katılıyor. Yarışmanın Türkiye organizasyonunu Milliyet Business ve Ernst Young Türkiye gerçekleştirdi. Başvuran ve davet edilen 100'den fazla şirketin bilgileri incelenerek ön eleme yapıldı. Belirlenen beş aday, Hipokrat, Telenity, Karel Elektronik, Damat Tween ve Gate Elektronik için saha araştırmaları gerçekleştirilerek hazırlanan dosyalar jüriye sunuldu. 
   Yedi aylık çalışmayla belirlenen beş adayı birebir dinleyen jüri, dün, başarılı beş finalist arasından Türkiye adayını belirledi. Bu adayın ismi, 25 Şubat'ta Ritz Carlton Otel'de gerçekleştirilecek törende ilan edilecek. 
   
   Babacan da katılacak 
   Bu yıl 18'incisi gerçekleşecek olan yarışmanın Türkiye ayağının finali olacak törende birinciye ödülü verilecek. Yüzlerce işadamının davet edildiği bu toplantıya Devlet Bakanı Ali Babacan da katılacak. 
   Yarışmanın 10 kişilik Türkiye jürisini şu isimler oluşturdu Eczacıbaşı Holding Yönetim Kurulu Başkanı Bülent Eczacıbaşı, TOBB Başkanı Rifat Hisarcıklıoğlu, Doğan Gazetecilik İcra Kurulu Başkanı Hanzade Doğan, Petrol Ofisi Yönetim Kurulu Başkanı Vural Akışık, Esas Holding Yönetim Kurulu Başkanı Emine Kamışlı, Milliyet Yazarı Güngör Uras, akademisyenler Prof. Dr. Gülay Barbarosoğlu, Prof. Dr. Özer Ertuna, Prof. Dr. Eser Borak, Prof. Dr. Erol Katırcıoğlu. 
   
   
</TEXT>
</DOC>
