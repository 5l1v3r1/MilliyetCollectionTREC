<DOC>
<DOCNO> 248547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonyas14.html </URL>
<DATE> 2004/06/16/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Kalp hastalarına özel giysi... 
</HEADLINE>
<TEXT>

     İtalyanlar, kalp hastaları için üretilen eşofmana benzer özel giysiyi denemeye başlıyor. 
     Milano'daki San Raffaele hastanesi uzmanlarının sonbaharda denemeye başlayacakları giysi, kalp hastalarının uzaktan kontrolünü sağlayacak. 
     Hastane yetkilisi Laura Arghitto, makinada yıkanabilecek özel giysinin hastanın kalp ritmini, solunumunu, hareketlerini ve vücut sıcaklığını gün boyunca uzaktan denetleme olanağı verdiğini belirtti. 
     ''Akıllı giysinin'', özel bir dokuya sahip olduğu, kumaşın elektrofiziksel özelliklere sahip malzemeyle donatıldığı ve bu sayede hastanın yaşamsal sinyallerinin algılanarak kaydedilebildiği bildirildi. 
     Giyside, toplanan verileri hastaneye iletmeye yarayan 150 gramlık bir de kutu bulunuyor. 
     Giysi sayesinde, kalp hastalarının düzenli muayene için sık sık hastaneye gitmesine gerek kalmayacak. 
     
</TEXT>
</DOC>
