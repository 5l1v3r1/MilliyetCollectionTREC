<DOC>
<DOCNO> 237113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sondun07.html </URL>
<DATE> 2004/05/04/ </DATE>
<TIME> 07.05 </TIME>
<AUTHOR>  </AUTHOR>
<HEADLINE>
CBS, olay fotoğrafları 2 hafta bekletmiş 
</HEADLINE>
<TEXT>

     Amerikan askerlerinin Irak'ta savaş esirlerine kötü muamele yaptığını gösteren fotoğrafları yayınlayan Amerikan CBS televizyonu, ABD Genelkurmay Başkanı Richard Myers'ın kişisel isteği üzerine haberini geç yayınladı. 
     Amerikan kanalının ''60 Minutes'' programı yapımcısı Jeff Fager, Myers'ın CBS haber spikeri Dan Rather'ı haber yayınlanmadan 8 gün önce arayarak, kendilerine zaman verilmesini istediğini söyledi. 
     Myers'ın Felluce'deki gerginlikten ve Amerikalı rehinelerin güvenliğinden söz ettiğini belirten Fager, yayının ertelenmesi talebinin kendisini kötü hissettirdiğini kaydetti. Fager, yine de erteleme nedeniyle haberin daha iyi olduğuna inandığını, çünkü iddialar karşısında General Mark Kimmit ile mülakat yapıldığını söyledi. 
     Iraklı esirlerin tüm dünyayı şoke eden fotoğraflarını içeren haber, 2 hafta ertelendikten sonra geçen çarşamba günü yayınlanmıştı. 
     Myers da, pazar günü ABC televizyonuna CBS'den haberini bekletmesini istediğini söylemişti. 

     
</TEXT>
</DOC>
