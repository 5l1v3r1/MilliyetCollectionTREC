<DOC>
<DOCNO> 206068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/sontur07.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'ya yeni yılın ilk gününde 2 bin 975 turist geldi... 
</HEADLINE>
<TEXT>

     Antalya'ya yılın ilk gününde havayoluyla 2 bin 975 turist geldi. Geçen yıl Antalya'ya havayoluyla gelen turist sayısı ise 4 milyon 886 bin 12 oldu. 
     Turizm ve Kültür İl Müdürlüğü'nden alınan bilgiye göre, yılın ilk gününde havayoluyla Antalya'ya 2 bin 975 turist girişi oldu. Geçen yılın ilk gününde ise 1255 turist gelmişti. 
     Antalya'ya 1-31 Aralık tarihlerinde 154 bin 704 turist gelirken, bu rakamla birlikte bölgeye gelen turist sayısında 2002'nin aynı dönemine göre yüzde 23 oranında artış gerçekleştiği belirlendi. 
     Geçen yıl dünyayı etkisi altına alan SARS hastalığı ile yılın ilk döneminde Irak'taki savaş, Türk turizmini olumsuz yönde etkilemişti. Ancak yoğun tanıtım atağı ile Türk turizmi bu krizden çıktı ve geçen yılın ikinci döneminde turizm sektörü oldukça iyi bir dönem yaşadı. 
     2002 yılında hava yoluyla gelen 4 milyon 937 bin 733 turisti ağırlayan Antalya, geçen yıl da 4 milyon 886 bin 12 turiste ev sahipliği yaptı. Antalya'ya gelen turist sayısı, bir önceki yıla göre eksi 1 düzeyinde kaldı. 
     
</TEXT>
</DOC>
