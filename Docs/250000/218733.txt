<DOC>
<DOCNO> 218733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sondun38.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den, Kıbrıs'ta antlaşma olursa cömert yardım taahhüdü... 
</HEADLINE>
<TEXT>

     ABD Dışişleri Bakanlığı Kıbrıs Özel Koordinatörü Thomas Weston, Kıbrıs'ta iki taraf arasında bir anlaşmaya varılması durumunda ABD'nin cömert yardımda bulunacağını söyledi. 
     Müzakere sürecine ilişkin temaslarda bulunmak amacıyla Kıbrıs Rum kesimine gelen Weston, yaptığı açıklamada, Rum ve Türk kesimleri arasında adanın yeniden birleşme görüşmelerinde bir anlaşmaya varılması durumunda, bunun maliyetini karşılama konusunda Washington yönetiminin cömert davranacağını ifade etti. 
     Amerikalı diplomat, Rum yönetimi lideri Tasos Papadopulos, Meclis Başkanı Dimitris Hristofyas, Dışişleri Bakanı Yorgo Yakovu, eski Rum yönetimi liderleri Glafkos Klerides ve Yorgo Vasiliu, anamuhalefet Demokratik Seferberlik Partisi DİSİ Genel Başkanı Nikos Anastasiadis ile ayrı ayrı görüşecek. 
     Weston, KKTC'de yarın yapacağı temaslar çerçevesinde saat 15.00'te Cumhurbaşkanı Rauf Denktaş tarafından kabul edilecek. 
     Weston, Başbakan Mehmet Ali Talat, Dışişleri Bakanı ve Başbakan Yardımcısı Serdar Denktaş ile Barış ve Demokrasi Hareketi BDH Genel Başkanı Mustafa Akıncı ile de görüşecek. 
     
</TEXT>
</DOC>
