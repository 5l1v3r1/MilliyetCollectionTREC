<DOC>
<DOCNO> 208798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/soneko13.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Soğuk havalar ıhlamur fiyatlarını artırdı... 
</HEADLINE>
<TEXT>

     Havaların soğuması ile birlikte bitkisel çayların satışı da fiyatı da arttı. 
     Kış mevsiminin başlıca içeceklerinden soğuk algınlığı, astım ve bronşit gibi hastalıklara faydalı olduğu bilinen ıhlamurun yanı sıra adaçayı, kuşburnu, nane, rezene, gülhatmi, kekik ve papatya gibi birçok bitkisel çay, market reyonlarında müşterilere sunuluyor. 
     Genellikle Bursa ve Düzce yöresinde üretilen ıhlamur, kış aylarının en gözde bitki çayı oldu. 
     Bu arada, soğukların iyice hissedilmeye başlamasıyla aktarlarda ve marketlerde birinci kalite yapraksız çiçek ıhlamurun kilosu 25 milyon liradan 30 milyon liraya, ikinci kalite yaprak karışımlı çiçek ıhlamurun kilosu 20 milyon liradan 25 milyon liraya, üçüncü kalite yaprak ağırlıklı ıhlamurun kilosu ise 15 milyon liradan 20 milyon liraya çıktı. 
     Türkiye'nin hemen hemen her bölgesinde yetişebilen, marmelat ve reçelinin yanı sıra çayı da beğeniyle tüketilen kuşburnu ise ürünün bol olması nedeniyle bu mevsimde zamlanmadı. Özellikle C vitamini bakımından zengin olan kurutulmuş kuşburnunun kilosu 5 ila 8 milyon liraya satılıyor. Nane, adaçayı ve kekik fiyatları ise toplandığı yöreye göre farklı fiyatlarla satışa sunuluyor. Nanenin kilosu 6-10, kekiğin kilosu 4-8 milyon liradan alıcı buluyor. Adaçayının kilosu da çeşitlerine göre 6-15 milyon lira arasında değişiyor. 
     Nane, ıhlamur, adaçayı, rezene, gülhatmi, kuşburnu, papatya ve kekik gibi poşet bitki çayları marketlerde, aktarlarda hatta bazı eczanelerde 20 poşetlik ambalajlarla satışa sunuluyor. Ancak, bu tür bitki çaylarının kilosu, ortalama 150 milyon lirayı buluyor. 
     
</TEXT>
</DOC>
