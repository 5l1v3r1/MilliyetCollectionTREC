<DOC>
<DOCNO> 227201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/soneko12.html </URL>
<DATE> 2004/03/31/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
OPEC Petrol Bakanları üretim kısıntısını görüşecek... 
</HEADLINE>
<TEXT>

     Petrol İhraç Eden Ülkeler Teşkilatı OPEC petrol bakanları, günlük 1 milyon varillik üretim kısıntısını kararlaştırmak üzere bugün Viyana'da bir araya geliyor. 
     OPEC petrol bakanları geçen şubat ayında Cezayir'de yaptıkları toplantıda, 1 Nisan tarihinden itibaren 24,5 milyon varillik günlük ham petrol üretimini 23,5 milyon varile indirmeyi kararlaştırmış ve üye ülkelerin üretim kotalarını yeniden belirlemişlerdi. 
     OPEC'e yakın kaynaklar, üretim kısıntısının 1 Nisan'dan itibaren uygulanmasına ilişkin bazı üye ülkelerin itiraz ettiğini ve piyasada istikrarı devam ettirebilmek için alternatif önlemler alınması önerisinde bulunduklarını belirtiyorlar. 
     Kartelin etkili üyelerinden Suudi Arabistan Petrol Bakanı Ali El Naimi, toplantı öncesi yaptığı açıklamada, petrol fiyatlarının spekülatörler tarafından yönlendirildiğini belirterek, günlük üretim kesintisinin 1 Nisan'dan itibaren uygulanacağını söyledi. 
     Suudi Arabistan Petrol Bakanı El Naimi'nin ''günlük üretim kesintisinin uygulanacağı'' yolundaki açıklamasından sonra ABD'de varili 35.25 dolardan işlem gören batı Teksas türü petrolün varil fiyatı 35.62 dolara, Brent türü Kuzey Denizi petrolünün fiyatı ise 11 sentlik artışla 31.85 dolara yükseldi. 
     Viyana'daki toplantıda, günlük üretim kesintisinin uygulanmasında anlaşma sağlanması halinde üye ülkelerin günlük üretimi miktarı şöyle olacak 
     ''Cezayir 750 bin varil, Endonezya 1 milyon 218 bin, İran 3 milyon 450 bin, Kuveyt 1 milyon 886 bin, Libya 1 milyon 258 bin, Nijerya 1 milyon 936 bin, Katar 609 bin, Suudi Arabistan 7 milyon 638 bin, Birleşik Arap Emirlikleri 2 milyon 051 bin, Venezüella 2 milyon 704 bin varil.'' 
     
</TEXT>
</DOC>
