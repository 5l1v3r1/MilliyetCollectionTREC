<DOC>
<DOCNO> 236960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonspo28.html </URL>
<DATE> 2004/05/03/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Fenerbahçe'de sakat futbolcular izin yapmıyor... 
</HEADLINE>
<TEXT>

     Birinci Süper Futbol Ligi'nin son 2 haftasına Trabzonspor'un 2 puan önünde lider giren Fenerbahçe'de, sakat futbolcuları Denizlispor maçına yetiştirmek için sağlık ekibinin yoğun bir tedavi programı uyguladığı bildirildi. 
     Kulüp doktoru Ethem Kavukçu, AA muhabirine yaptığı açıklamada, Nobre ve Tuncay'ın kas sakatlıklarının bulunduğunu, Ankaragücü maçında darbeler alan Mehmet'in ise herhangi bir sakatlığının olmadığını söyledi. 
     Nobre, Tuncay ve sakatlığı devam eden Fatih'i Denizlispor maçına yetiştirmeye çalıştıklarını kaydeden Kavukçu, ''Takım bugün izinli ama sakat futbolculara izin yok. Onlar tesislerde özel tedavi programı uyguluyor. Bu futbolcuları Denizlispor maçına yetiştirmek için yoğun bir tedavi programı yapıyoruz. Maç gününe doğru durumları netlik kazanır'' diye konuştu. 
     Bu arada, Ankaragücü maçının ardından dün yenileme idmanı yapan ve bugünü dinlenerek geçiren Fenerbahçeli futbolcular, yarın yapacakları tek antrenmanla Denizlispor maçı hazırlıklarına devam edecek. 
     
</TEXT>
</DOC>
