<DOC>
<DOCNO> 249586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sondun21.html </URL>
<DATE> 2004/06/21/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Alkollü içki satan dükkan dinamitlendi 
</HEADLINE>
<TEXT>

     Irak'ın başkenti Bağdat'ta alkollü içki satan bir dükkanın bu sabaha karşı kimliği belirsiz kişilerce dinamitlendiği bildirildi. 
     Dükkanı ağır hasar gören Hıristiyan Safaa Francis, ''Patlama yerel saatle 05.50'de meydana geldi ve dükkanım tamamen tahrip oldu. Her şeyimi kaybettim'' dedi. Francis, daha önce hiçbir tehdit almadığını ve patlamada kaybının 15-20 bin dolar civarında olduğunu anlattı. 
     Öte yandan, Francis'in dükkanından biraz ötede, bir başka içki satan dükkanın önünde bulunan patlayıcının polis tarafından etkisiz hale getirildiği kaydedildi. 
     Adının açıklanmasını istemeyen dükkan sahibi, ''Bu kez şanslıydım, ama ne zaman yeniden başlayacaklarını bilmiyorum'' diye konuştu. 
     Saddam Hüseyin'in devrildiği 9 Nisan 2003'ten sonra alkollü içki ticareti ve tüketimine karşı birçok Şii ve Sünni hareketin tırmanışıyla birçok dükkanın kimliği belirsiz kişilerce saldırıya uğradığı belirtiliyor. 
     
</TEXT>
</DOC>
