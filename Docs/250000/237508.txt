<DOC>
<DOCNO> 237508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/soneko40.html </URL>
<DATE> 2004/05/05/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Rum piyasaları AB üyeliğine alışamadı 
</HEADLINE>
<TEXT>

     Güney Kıbrıs'ın Avrupa Birliği'ne AB 1 Mayıs'ta fiilen üye olduğu andan itibaren, fiyat ayarlamalarıyla ilgili çalışma ve bilgilendirme yapılmamış olması nedeniyle Rum piyasasında bir karışıklığın hakim olduğu bildirildi. 
     Fileleftheros gazetesi, ''AB'nin Rum piyasasında fırtına kopardığını, ithal ürünlerdeki gümrükler düşerken raflardaki fiyatların aynı kaldığını'' duyurdu. 
     Gazete, çocuk malzemeleri, konfeksiyon ve iç giyim gibi eşyalardaki KDV oranının ise yüzde 5'e ve yüzde 15'e yükseltildiğini, bu tür eşya fiyat listelerinin oluşturulmamış olmasına rağmen, KDV artışlarının raflara yansıdığını yazdı. 
     Gazeteye göre, banka müşterileri, vadeli yatırımlarına aksettirilmemiş olması nedeniyle yüzde 1 oranında faiz kaybına uğrarken, banka kredisi almış olanlar ise yüzde 1 oranında fazladan faiz ödemek zorunda kalacaklar. Bu konuyla ilgili olarak bankalara yönelik şikayetlerin çığ gibi büyüdüğü kaydedildi. 
     Haberde ayrıca, kredi kartı kullanıcılarının da bundan böyle kredi kartı faizlerini artmış olarak ödeyecekleri, bir buçuk yıldır düşürülmüş olan kredi kartı faizlerinin bugünden itibaren yüzde 10.5-11.5 civarında olacağının tahmin edildiği belirtildi. 
     Haberde, hayvan besiciliğine verilen teşvik ve muafiyetlerin kaldırılması nedeniyle yerli et üretim maliyetlerinin arttığını, buna karşılık son günlerde AB ülkelerinden çok daha ucuza et ithalinin başladığı bildirildi. 
     
</TEXT>
</DOC>
