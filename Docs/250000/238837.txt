<DOC>
<DOCNO> 238837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonspo12.html </URL>
<DATE> 2004/05/10/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Türk Telekomspor Ligde prestij mücadelesi veriyoruz... 
</HEADLINE>
<TEXT>

     Türk Telekomspor Teknik Direktörü Muharrem Uğur, ligde artık prestij mücadelesi verdiklerini söyledi. 
     İkinci Futbol Ligi A Kategorisi'nde mücadele eden Türk Telekomspor, deplasmanda şampiyonluk mücadelesi veren Kayseri Erciyesspor'a 1-0 yenilerek haftayı puansız kapattı. 
     Teknik direktör Uğur, rakipleri için çok önem taşıyan bir maça çıktıklarını ifade ederek, ''Stresli ve zor bir karşılaşma oldu. İlk yarıda oyuna hakim olan ve pozisyon bulan taraf bizdik. 2-3 tane gol fırsatını kaçırdık. İkinci yarıda her iki takım da kontrollü oynamayı tercih etti. Bir anlık dikkatsizlik sonucu kalemizde golü gördük'' diye konuştu. 
     Ligin bitimine 1 hafta kala Kayseri ekibi karşısında da farklı oyuncularına şans verdiğini belirten Uğur, gelecek yılın takımını kurmaya çalıştığını, takımda gideceklerin ve kalacakların bu hafta yapacakları Yimpaş Yozgatspor maçından sonra belli olacağını kaydetti. 
     
</TEXT>
</DOC>
