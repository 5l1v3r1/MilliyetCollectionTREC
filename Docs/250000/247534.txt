<DOC>
<DOCNO> 247534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/sondun28.html </URL>
<DATE> 2004/06/13/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Suudi Arabistan'da batıllı olduğu sanılan bir kişinin cesedi bulundu 
</HEADLINE>
<TEXT>

     Suudi Arabistan'da Batılı olduğu sanılan bir kişinin cesedinin bulunduğu bildirildi. 
     Güvenlik kaynakları, cesedin başkent Riyad'da bir güvenlik binası yakınına atılmış halde bulunduğunu belirtti. 
     Batılı bir diplomat da haberi doğrulayarak, ''cesedin batılı bir kişiye ait olduğuna inanıyoruz. Bunu doğrulamaya çalışıyoruz'' dedi. 
     Aşırı dinci terör örgütü El Kaide, Suudi Arabistan'ın başkenti Riyad'da bir Amerikalıyı öldürdüğünü bir başka Amerikalıyı da rehin aldığını iddia etmişti. 
     El Kaide tarafından İslami bir internet sitesinde yayımlanan bildiride, kahverengi saçlı bir erkeğin fotoğrafı ve Paul M. Johnson adına düzenlenmiş bir iş kimlik kartı gösterilmişti. 
     ABD'nin Riyad Büyükelçiliği, bir Amerikan vatandaşının dün öldürüldüğünü, bir diğerinin ise kaçırıldığını doğrulamış, yerel yetkililerle rehin alınan kişinin yerini belirlemek amacıyla çalışmalar başlatıldığını bildirmişti. 
     Büyükelçilik sözcüsü, bir Amerikalının kaybolduğundan haberdar olduklarını, yetkililerle, kaçırılan kişiyi bulmak için çalışmalar başlattıklarını bildirmişti. 
     
</TEXT>
</DOC>
