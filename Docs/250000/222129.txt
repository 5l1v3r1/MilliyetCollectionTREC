<DOC>
<DOCNO> 222129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/siyaset/siy05.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Burs kavgası 
</HEADLINE>
<TEXT>

   Hükümetin burs verme yetkisini üniversitelerin elinden alıp Kredi ve Yurtlar Kurumu'na vermesine rektörler tepki gösterdi. Belediyeler kapsam dışında 
      SİBEL KAHRAMAN İstanbul 

   
   Yükseköğrenim Öğrencilerine Burs ve Kredi Verilmesine İlişkin Yasa uyarınca burs verme yetkisi Kredi ve Yurtlar Kurumu'na veriliyor. Yani üniversitelerin yetkisi ellerinden alınıyor. Ancak, öğrencinin yüzünü dahi görmeyen belediyeler yasa kapsamı dışında tutuluyor. Bunu "eğitimin politikaya alet edilmesi olarak" değerlendiren rektörler, uygulamaya tepki gösterdi. 
   Özellikle köklü ve mezunlarıyla iyi ilişkiler içinde olan üniversiteler, öğrenci burslarından yatırımlarına kadar pek çok konuda bağış desteği alıyor. İstanbul Teknik Üniversitesi Rektörü Prof. Dr. Gülsün Sağlamer, her ay 5000 öğrenciye burs verdiklerini belirterek şunları söylüyor 
   
   90 milyon sınırlaması 
   "Üniversite, vakıflardan mezunlarına kadar o kadar çok burs veriyor ki. Kredi ve Yurtlar Kurumu böyle bir yükü nasıl organize edecek Üstelik 90 milyon lira sınırlaması var. Bizde aylık 250 milyon liraya varan burslar var. 90 milyon lirayla bir öğrenci nasıl geçinecek 'Üniversite, burs verilecek öğrencilerin isimlerini Kredi ve Yurtlar Kurumu'na bildirir' deniliyor. Ancak bildirilen isimlere burs verilir veya bağışlanan miktarın tamamı verilir diye bir şey denmiyor. Benim üniversiteme yapılacak bağışı, şu üniversitenin daha çok ihtiyacı var deyip başka bir yere kaydırmayacaklarından nasıl emin olacağız " 
   Yılda 4 trilyon lira burs verdiklerini söyleyen ODTÜ Rektörü Prof. Dr. Ural Akbulut da şunları söyledi "Yılda ortalama bin kişiye, kişi başı 69 milyon olmak üzere yemek bursu, bin kişiye 57 milyon yurt bursu. 2500 kişiye de ayda 50 - 225 milyon lira burs veriyoruz. Kanun, Kredi Yurtlar Kurumu'na bursların yüzde 16'sını keserek memurlarına dağıtma hakkı veriliyor. Bağışçılar bize güvendikleri, paranın nereye gideceğini bildikleri için bağış yapıyorlar." 
   Yıldız Teknik Üniversitesi Rektörü Prof. Dr. Ayhan Alkış, yılda 2 bin öğrenciye 1 trilyon lira burs verdiklerini belirterek, "Yeni kanunda amaç bir öğrencinin birden fazla yerden burs almasını önlemekse, kaynağı değil, bu bilgileri birleştirmek yeterlidir" dedi. 
   
   Kimse bağış yapmaz' 
   Hacettepe Üniversitesi Rektörü Prof. Dr. Tuncalp Özgen ise şunları söyledi "Belediyelerin bu sistemin dışında tutulmasını anlamak mümkün değil. Biz bağışları bundan sonra Kredi Yurtlar Kurumu'na vereceğiz. Bu şartlar altında bana kim para verir. Paranın nereye harcanacağından emin olmayan kişi neden bağış yapsın. Bu iş çıkmaz olacak." 
   
   
   
   
</TEXT>
</DOC>
