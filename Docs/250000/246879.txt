<DOC>
<DOCNO> 246879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonsiy26.html </URL>
<DATE> 2004/06/10/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Ecevit'ten tarihi açıklama DEP'liler beni reddetmişti 
</HEADLINE>
<TEXT>

     DSP Genel Başkanı Bülent Ecevit, kapatılan DEP'in eski milletvekillerinin tahliye kararıyla ilgili olarak, ''Bundan böyle, yurdumuzda bu tür ağır cezalara yol açacak eylemlerin ve davranışların olmamasını dilerim'' dedi. 
     Ecevit, yaptığı yazılı açıklamada, 4 eski milletvekilinin TBMM'de milletvekilliği andı içerken Anayasa'yı belirgin biçimde çiğnediklerini, bu davranışın Türkiye'de büyük çoğunluğun tepkisiyle karşılandığını ifade etti. 
     Ancak, yargı aşamasındaki gelişmelerin yurtiçinde ve dışında aşırı bulunduğu belirten Ecevit, şunları kaydetti 
     ''Onun üzerine, Başbakan olarak ben, zamanın Cumhurbaşkanı Sayın Süleyman Demirel'e başvurarak DEP milletvekilleri hakkındaki cezaların infazını sınırlamak için Cumhurbaşkanlığı yetkisini kullanıp kullanamayacağını sormuştum. Sayın Cumhurbaşkanı da bunun uygun bulunabileceğini belirtmişti. 
     Ancak, Leyla Zana ve arkadaşları bunu kabul etmeyeceklerini söylemişlerdi. Ben, o iyi niyetli girişimin üzüntüsü ile karşılaşmıştım. Bundan böyle, yurdumuzda bu tür ağır cezalara yol açacak eylemlerin ve davranışların olmamasını dilerim. 
     Ne var ki, Abdullah Öcalan'ın yakalanmasından sonra büyük ölçüde azalan bölücü terör eylemleri, şimdi yeniden canlanma eğilimi göstermeye başlamıştır. 
     Türk-Kürt ayrımı gözetmeksizin tüm yurttaşlarımızın bu tür eylemlere karşı dayanışma içinde tepki göstereceklerini ve dış etkenlerin oyunlarını etkisiz bırakacaklarını umarım.'' 
     
</TEXT>
</DOC>
