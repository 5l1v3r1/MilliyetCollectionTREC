<DOC>
<DOCNO> 216259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/soneko33.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Coşkun IMF'nin müdahalesinden kurtulmak istiyoruz 
</HEADLINE>
<TEXT>

     Sanayi ve Ticaret Bakanı Ali Coşkun, Türk ekonomisinin üzerine kara bulut gibi çöken reel faizlerin aşağıya çekilmesini sağlayacak tedbirleri aldıklarını belirtti. Bakan, "IMF'nin ekonomiye müdahalesinden kurtulmak istiyoruz" şeklinde konuştu. 
     Bakanlığa bağlı kuruluşlarda incelemelerde bulunmak için Kırşehir'e gelen Coşkun'u Vali Selahattin Hatipoğlu, milletvekilleri Hacı Turan ve Mikail Arslan ile daire müdürleri Çuğun Köyü yakınlarında karşıladı. 
     Vali Hatipoğlu'nu makamında ziyaret eden Coşkun, burada yaptığı açıklamada, Kırşehir'in tarih ve kültür şehri olduğunu, gelişen dünyada artık Kırşehir'in tarih ve kültür zenginliğinin de sanayileşmesi gerektiğini kaydetti. Coşkun, yurt dışında çalışan Kırşehirlilerin katkılarıyla yeni Teşvik Yasası çerçevesinde Kırşehir'in de sıçrama dönemine gireceğine inandığını söyledi. 
     Yeni Teşvik Yasası ile geliri 1500 doların altında bulunan 36 ilde yatırım yapacaklara bazı muafiyetler getirdiklerini hatırlatan Coşkun, şöyle devam etti 
     ''Bu illerimizde yatırımlar için bedelsiz arsa tahsisi, ucuz enerji yüzde 50 , çalıştırılacak işçilere vergi muafiyeti, sigorta primlerinde indirim gibi teşvikler getirdik. 5 yıl vergi muafiyeti getirdik. 5 yıl yetmez diyenler var. Ancak hükümet olarak biz büyük bir sorumluluk ve yük altındayız. Geçen yıl 60 katrilyon iç faiz, 72 milyar dolar borç taksit faizlerini ödedik. Dolayısıyla kaynaklar tüketilmiş vaziyette. Ama bu ülkenin imkanları, bu sorunları çözmeye yeter. Biz enkaz edebiyatı yapmaya gelmedik. Zaten yapanlar da bu ülkeye bir şey kazandıramadı. Biz sivil toplum kuruluşları başta olmak üzere bütün bürokrat kadromuzla istişare ederek doğru yapmaya çalışıyoruz. Bir yıl içerisinde kimsenin tahmin etmediği şekilde enflasyonu yüzde 20'nin altına indirdik. Türk ekonomisinin üzerine kara bulut gibi çöken reel faizlerin aşağıya çekilmesini sağlayacak tedbirleri aldık.'' 
     
     IMF'NİN EKONOMİYE MÜDAHALESİNDEN KURTULMAK 
     Coşkun, döviz kurlarının düşüklüğünün ihracatçılar için aleyhte bir gelişme olmasına rağmen, ekonominin sağlıklı bir yapıya kavuşması bakımından devletin müdahale etmediğini ve ekonominin kendi dinamiklerini oluşturmaya başladığını vurguladı. 
     Ekonominin kendi dengelerini oluşturmaya başladığını ve bu geçiş döneminde Türk parası değer kazanırken, dövizin de karlı bir zemine oturmaya çalıştığını kaydeden Coşkun, şunları söyledi 
     ''Bütün bu olaylara rağmen ihracatımız 49 milyar dolara fırladı. Ülke için en büyük sorun işsizlikti. Yeni işyerlerinin açılmasıyla, geçen dönemde uygulanan yanlış para politikaları nedeniyle döviz, faiz ve borsa üçgeninde çırpınmasından ekonomi çıktı. Önce üretim, yatırım, ihracat seferberliğine dönüştürdük. İşte, rant ekonomiden, reel ekonomiye geçeceğiz dediğimiz olay buydu. Kapasite kullanım oranı mevcut tesislerde yüzde 80'lere tırmandı. Kapasite kullanım alanlarını yükseltmek zorlaştığı için şimdi talepler yatırıma doğru dönüşüyor. Tam bu sırada yatırım Teşvik Yasası'nı getirdik ki büyük şehirlerden, gelişmiş bölgelerden, kalkınmada öncelikli yörelere doğru kaysın. Bu kararları alırken daha etkin kararlar da alabiliriz. Ama takdir edesiniz ki devlette devamlılık esastır ve IMF ile ilgili anlaşmalar devam etmektedir. Dünya Bankası ile ilgili anlaşmalar da devam etmektedir. İbreler onu gösteriyor, birkaç aya kadar, belki önümüzdeki ay enflasyonu tek haneli rakamlarda göreceğiz. Yıl sonuna kadar daha da sağlam yapıya kavuşarak, IMF ile ilgili anlaşmalarımızı yeni bir standby anlaşması yapmadan sonuçlandıracağız. IMF'nin ekonomiye müdahalesinden kurtulmak istiyoruz.'' 
     
</TEXT>
</DOC>
