<DOC>
<DOCNO> 246175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sondun10.html </URL>
<DATE> 2004/06/08/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Fransa Irak'la ilgili BM güvenlik konseyi karar tasarısına destek verecek 
</HEADLINE>
<TEXT>

     Fransa'nın, BM Güvenlik Konseyi'ne sunulan, Irak'taki siyasi geçişe dair karar tasarısına destek vereceği bildirildi. 
     Fransa Dışişleri Bakanı Michel Barnier, Güvenlik Konseyi'nde bu gece geç saatlerde oya sunulması beklenen karar tasarısına destek vereceklerini söyledi. 
     Barnier, France Inter radyosuna yaptığı açıklamada, İngiltere ile ABD tarafından sunulan karar tasarısının kendilerini tam olarak tatmin etmediğini, ancak bunun, ''olumlu oy'' kullanmalarını engellemeyeceğini belirtti. 
     Karar tasarısını, İngiltere ile ABD'nin, tasarı üzerinde değişiklik yapmalarının ardından destekleme kararı aldıklarını kaydeden Barnier, Irak savaşına karşı çıktıklarını hatırlattı ve Irak'taki zorlukları aşmak için olumlu oy kullanacaklarını söyledi. 
     Diplomatik kaynaklar, Güvenlik Konseyi'nin, veto hakkına sahip 5 daimi üyesiyle birlikte diğer 10 üyenin, karar tasarısına onay vermelerinin beklendiğini söylüyorlar. 
     Karar tasarısı, Irak'taki geçiş hükümetine uluslararası meşruiyet tanıyor ve ABD'nin önderlik edeceği çokuluslu gücü tasdik ediyor. 
     
</TEXT>
</DOC>
