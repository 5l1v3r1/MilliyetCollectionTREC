<DOC>
<DOCNO> 214078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sonspo05.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Erkeklerde Efes Pilsen liderliğini sürdürüyor... 
</HEADLINE>
<TEXT>

     Türkiye Basketbol Ligi'nde TBL Efes Pilsen, Türkiye Bayanlar Basketbol Ligi'nde TBBL de Fenerbahçe'nin liderlikleri, geride bırakılan haftada da sürdü. 
     5 maçı deplasman takımlarının kazandığı TBL'nin 17. haftasında yapılan ikinci yarının en önemli maçında, lider Efes Pilsen, şampiyonluğun diğer adayı ve en yakın takipçisi Ülkerspor'u bu kez de Ahmet Cömert Spor Salonu'nda yenmeyi başardı ve rakibine rövanşı vermedi. 
     Üstüste 7. galibiyetine ulaşan ve rakibiyle olası bir play-off eşleşmesinde 1-0'lık üstünlük sağlayan Efes Pilsen, 2 puanlık fark yaptığı rakibinin 5 maçtır süren yenilmezliğine de son verdi. 
     Ligin bu sezonki flaş ekiplerinden 3. durumdaki Beşiktaş, bu sezonun başarılı ekiplerinden Aras İTÜ'ye fark yaparken, üstüste 3. galibiyetini aldı ve 2. durumdaki Ülkerspor ile puanları eşitledi. 
     Ligin üst sıraları ilgilendiren bir başka maçında ise 4. sıradaki Pınar Karşıyaka, zorlu Türk Telekomspor deplasmanından da galibiyet çıkarınca, galibiyet serisini 6 maça çıkardı ve zirve yarışından kopmadı. Bu yenilgiyle Türk Telekomspor, 7.liğe düşerken, 3 haftalık aradan sonra OYAK Renault'yu İzmir'de zor da olsa geçmeyi başaran Tuborg Pilsener, 6. sıradaki yerini korudu. 
     Bayanlarda da ligin yenilgisiz tek ekibi olan lider Fenerbahçe, deplasmanda Ayvalık Küçükköy Belediyesi'ne de farklı skorla şans tanımayarak adeta tek başına yarışı sürdürdü. 5. sıradaki Erdemirspor, sahasında geçen sezonun lig ve kupa şampiyonu olan liderin en yakın takipçisi BOTAŞ Spor'u farklı skorla yendi ve rakibinin 3. sıraya inmesine neden oldu. 
     Bu hafta 3. sıraya ise deplasmanda Çankaya Üniversitesi Arı Koleji'ne 20 sayılık fark yapan Migrosspor yükseldi. 
     
</TEXT>
</DOC>
