<DOC>
<DOCNO> 248640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sondun06.html </URL>
<DATE> 2004/06/17/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
ABD... 27 emekli diplomat ve generalden Bush'a kınama... 
</HEADLINE>
<TEXT>

     ABD'de 27 üst düzey eski diplomat ve emekli generalden oluşan grup, Başkan George W. Bush'un Irak ve diğer uluslararası politikalarını ''felaket'' olarak nitelendirerek, Amerikan halkından 2 Kasım başkanlık seçiminde Bush'u devirmesini istedi. 
     Kendisini ''Değişim İsteyen Diplomatlar ve Askeri Komutanlar'' olarak adlandıran grup, günlerdir beklenen Bush karşıtı açıklamasını, Washington'da düzenlenen basın toplantısıyla duyurdu. 
     Açıklamayı grup adına okuyan istihbarattan sorumlu eski Dışişleri Bakan Yardımcısı Phyllis Oakley, ''ABD, ideolojik yaklaşımından ve dünya gerçeklerine duyarsızlığından dolayı körleşmiş bir yönetim altında eziliyor. Ulusal güvenliğimiz bu politikalar yüzünden büyük ölçüde zayıfladı. Tarihte hiçbir dönemde ABD, uluslararası alanda bu kadar yalnız kalmadı, güvensizlikle ve korkuyla karşılaşmadı'' dedi. 
     Açıklamada, ''Bush yönetimi, yeni dönemin gerçeklerini anlamadığını ve dünya liderliğinin gerektirdiği sorumlulukları içerik ve üslup olarak üstlenemediğini gösterdi. Artık değişim zamanı geldi'' denilerek, başkanlık seçiminde Bush'un yeniden seçilmemesi çağrısında bulunuldu. 
     1991 yılında Körfez Savaşı sırasında ABD Hava Kuvvetleri Komutanlığı'nı yürüten Emekli Orgeneral Tony McPeak de Bush'un Irak politikasını ağır dille eleştirerek, ''Bu yönetimin, Irak'a girdiğimizde bizi çiçek buketleriyle karşılayacakları gibi Pollyanna türü iyimser beklentilerinden dolayı, savaş sonrasındaki işgal dönemine tamamen hazırlıksız girdik. Sonuçta, gördüğünüz gibi önümüzde korkunç bir felaket gelişiyor'' dedi. 
     Emekli diplomat William Harrop da 2 Kasım'da Bush'un başkanlık için Demokrat aday John Kerry ile yarışacağını hatırlatarak, ''Tabii ki biz, senatör Kerry'nin seçilmesi gerektiğini düşünüyoruz'' dedi. 
     Washington'daki gözlemciler, Bush'a karşı düzenlenen bu harekette yer alan önemli isimlerin yaklaşık yarısının Cumhuriyetçi olduğuna ve eski Cumhuriyetçi başkanlar Ronald Reagan ve baba George Bush dönemlerinde hizmet verdiğine işaret ederek, grubun eleştirilerinin ciddi sonuçlar getirebileceğini belirttiler. 
     Ortak açıklamaya imza koyan isimler arasında eski Genelkurmay Başkanı emekli oramiral William Crowe, emekli oramiral ve eski CIA başkanı Stansfield Turner, Ortadoğu'dan sorumlu Merkez Komutanlığı'nın eski komutanı emekli orgeneral Hoseph Hoar ve eski Moskova büyükelçileri Jack Matlock ve Arthur Hartman da yer aldı. 
     Bush yönetimi yetkilileri, emekli diplomatlar ve generallerden gelen kınamayı yanıtlamaya çalıştılar. Dışişleri Bakanlığı sözcüsü Richard Boucher, ''Burası özgür bir ülke, herkes istediğini söyleyebilir'' diyerek, Bush yönetiminin politikalarının doğru olduğunu ve bunların sürdürüleceğini söyledi. 
     Beyaz Saray yetkilileri ise ortak açıklamayı, Demokrat aday Kerry'nin ''manevrası'' olarak nitelendirdiler. 
     
</TEXT>
</DOC>
