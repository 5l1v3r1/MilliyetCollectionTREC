<DOC>
<DOCNO> 246996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/ekonomi/eko01.html </URL>
<DATE> 2004/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Afyon ve Uşak'a hücum 
</HEADLINE>
<TEXT>


Teşvik Yasası kapsamındaki 36 il arasında yer alan Afyon ve Uşak'ta yatırım için adeta yarışılıyor. Afyon'da 44 firma arsa talep ederken Uşak'ta 11 firma yatırıma başladı 

ONUR SELÇUK Afyon 

36 ili kapsayan ve bu illerde yapılan yatırımlarda yatırımcılara ücretsiz arsa tahsisi, enerji ve vergi indirimi gibi avantajlar sağlayan 5084 sayılı Teşvik Yasası'nın yürürlüğe girmesinin ardından iller bu yatırımlardan pay alabilmek için valilikleri, belediyeleri, ticaret ve sanayi odaları ile bir yarış halindeyken, aralarında yabancı sermayeli şirketlerin de bulunduğu birçok firma Afyon ve Uşak'ta yatırımlara başladı. 
6 Şubat 2004 tarihinde kişi başına düşen geliri bin 500 doların altında olan 36 il için çıkarılan teşvik yasası ile Uşak'ta aralarında Yeşim Tekstil ve iki Alman firmasının da bulunduğu 11 firma yatırımlara başladı. Sekiz firmanın ise yer talebinin ardından 15 gün içinde protokol imzalayarak yatırımlara başlayacağı bildirildi. Afyon'da ise fizibilitesi hazırlanmış 44 firmanın olduğu, bu firmaların arsa talebinde bulundukları belirtildi. 

OSB'ler hazır 
'Anadolu'da İş, Aş, Barış' sloganıyla teşvik yasası kapsamındaki 36 ilde yapılan toplantılar, Türkiye Hazır Giyim Sanayicileri Derneği TGSD ve Ege Hazır Giyim Sanayicileri Derneği'nin katılımı ile Afyon ve Uşak'ta devam etti. Toplantılarda verilen bilgilere göre Uşak'ta iki Organize Sanayi Bölgesi OSB altyapısı ile hazır. Afyon'da ise altyapısı hazır olan birinci OSB ile birlikte ikinci OSB'nin de altyapısının en kısa zamanda bitirileceği belirtildi. 

Yabancılar da geliyor Her iki şehir de İzmir, Denizli ve Bursa üçgeninde karayolu ve demiryolu ile ulaşımda büyük avantajlara sahip. Bu nedenle de yatırımcılar arasında, İzmir ve Bursa merkezli şirketler çoğunlukta. 
Daha önce yurtdışında bir fabrika açacağı bildirilen Yeşim Tekstil, Uşak'ta 10 bin metrekare alanda 400 kişiye istihdam sağlayacak fabrika için yatırımlara başladı. Yüzde 95'i yabancı sermayeli olan Freshtex de 500 bin doları bulacak yatırımı ile 350 kişiye iş imk nı sağlayacak. Bunların yanında iki Alman firması da bitkisel çay, pil ve akü üretimi için yatırıma başladı. Uşak Ticaret ve Sanayi Odası Yönetim Kurulu Başkanı Halil Ağaoğlu, Uşak'taki yatırımlarla toplam bin 641 kişiye iş imk nı sağlanacağını ve 100 milyon dolarlık bir yatırım beklediklerini belirtti. 


</TEXT>
</DOC>
