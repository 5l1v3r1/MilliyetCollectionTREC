<DOC>
<DOCNO> 228430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/soneko15.html </URL>
<DATE> 2004/04/04/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Tüp geçit yapım projesi ile ilgili geri sayım başladı... 
</HEADLINE>
<TEXT>

     Ulaştırma sektörünün en büyük projeleri arasında yeralan İstanbul demiryolu tüp geçişi ve Gebze-Haydarpaşa, Sirkeci-Halkalı banliyö hattı projesi Marmaray yapımı ile ilgili geri sayım başladı. 
     İstanbul tüp geçişi inşaatı ''anahtar teslim'' yapım ihalesinde DLH İnşaatı Genel Müdürlüğü ile ihalede ilk sırada yeralan Japon Taisei-Kumagai Gumi-Gama Endüstri firma konsorsiyumu ile sözleşme görüşmeleri tamamlandı. Taraflar arasında hazırlanan teknik kontratın imzalanarak onay için Japon finans kuruluşu JBIC'a gönderildiği öğrenildi. 
     Konsorsiyum ile toplam 89.7 milyar Japon Yeni tutarındaki ''anahtar teslim'' sözleşmenin bu ay içinde imzalanması bekleniyor. Takvime göre, sistemin yapımına Haziran ayı içinde başlanması öngörülüyor. 
     
     750 MİLYON DOLARLIK YENİ DİLİM KREDİ 

     Kısa adı ''Marmaray'' olan sistemin tüp geçişi de içine alan sistem komple ''anahtar teslim'' olarak inşa edilecek. Sistemin ikinci etabı ile ilgili kredi müzakerelerinin de Başbakan Recep Tayyip Erdoğan'ın 10-14 Nisan tarihlerinde Japonya'ya yapacağı ziyarette ele alınması bekleniyor. 
     Devlet Bakanı Ali Babacan ile Hazine Müsteşarlığı yetkililerinin katılacağı toplantıda projenin ikinci etabını oluşturan kısmı için 750 milyon dolarlık kredinin şartlarının ele alınması bekleniyor. Kredinin, ''Marmaray'' sistemi içinde yeralan banliyö hatları ile çok sayıda tünel ve istasyonun yapımında kullanılması öngörülüyor. Japon JBIC kurumunun proje için daha önce vermiş olduğu kredi dilimi uzun vadeli ve yıllık 0.5 sabit faizli idi. 
     Saatte 70 bin yolcu taşıma kapasiteli olara hizmet vermesi planlanan ''Marmaray'' sisteminin yapımına bu yıl içinde başlanması halinde sistemin tüm üniteleri ile 2008 yılında hizmete alınması öngörülüyor. 

     
</TEXT>
</DOC>
