<DOC>
<DOCNO> 215532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sontur11.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayseri...Kuran Kursu binasındaki patlamada kusurlular belirlendi 
</HEADLINE>
<TEXT>

     Kayseri'de 10 öğrencinin ölümü, 1 öğretmen ve 13 öğrencinin yaralandığı Taşçıoğlu Kuran Kursu ve Hafız Okulu'ndaki patlamayla ilgili davaya devam edildi. 
     Kayseri 1. Ağır Ceza Mahkemesi'nde yapılan duruşmaya, tutuksuz yargılanan Ömer Deredeğirmenli, Zeynel Abidin Kaya, Rahmi Kurudirek, Mustafa Taner Aksebzeci, Ömer Erdoğan, Arif Demirezen ve Osman Bulduk katılmadı. 
     Sanıkların avukatları Hacı Ahmet Ceren, Uğur Altun ve Adnan Eroğluile müdahil avukat Yaşar Parlak'ın hazır bulunduğu duruşmada, iş güvenliği uzmanlarınca hazırlanan bilirkişi raporu, dosyaya eklendi. 
     Raporda, Melikgazi Müftülüğü gerekli denetimleri yapmadığı için sekizde iki, Taşçıoğlu Kuran Kursu ve Hafız Okulu Derneği muhasibi Ömer Erdoğan'ın yetkisi olmadığı halde gereğinden fazla LPG tüpü depolattığından sekizde üç, Dernek Müdürü Ahmet Duran Yurci'nin yönetim kurulunun iznini almadan mutfakta tadilat yaptırdığı için sekizde iki, kuran kursuna LPG tüpü temin eden Akbil Ticaret'in yetkilileri Mustafa Taner Aksebzeci ve Seyit Mehmet Aksebzeci'nin kursyerinde gereğinden fazla tüp olduğunu bildikleri halde uyarıda bulunmadıkları, mutfağa kendileri bağlantı yapmaları gerekirken bunu yapmadıkları, tüplerin periyodik test ve kontrollerini yapmadıkları için sekizde bir kusurlu bulundukları belirtildi. 
     Sanıkların avukatları, bilirkişi raporunu incelemediklerini, incelemenin ardından belirtilen hususlara ilişkin savunma yapacaklarını bildirdiler. 
     Mahkeme heyeti, avukatların bu yöndeki taleplerini kabul ederek, dosyadaki eksiklerin tamamlanması için duruşmayı erteledi. 
     Taşçıoğlu Kuran Kursu ve Hafız Okulu'nda, 20 Haziran 2003'te tüplerden sızarak bodrum katta biriken gaz, şofben alevinin ateşlemesiyle patlamış, yıkılan binada enkaz altında kalan 10 öğrenci ölmüş, 1 öğretmen ve 12 öğrenci de yaralanmıştı. 
     Sanıkların, ''Dikkatsizlik tedbirsizlikle LPG patlaması sonucu ölüme neden olmak'' suçundan, Türk Ceza Kanunu'nun 383. maddesi gereğince ''5 yıldan fazla olmamak üzere hapis cezasıyla cezalandırılmaları'' isteniyor. 
     
</TEXT>
</DOC>
