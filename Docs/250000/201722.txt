<DOC>
<DOCNO> 201722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/dunya/dun05.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Muhalefet Annan planını imzalarsa mahkemeye veririm' 
</HEADLINE>
<TEXT>

      
   KKTC Cumhurbaşkanı Rauf Denktaş, 14 Aralık seçimlerini muhalefet partilerinin kazanarak iktidara gelmeleri ve Annan Planı'nı imzalamak istemeleri durumunda, cumhurbaşkanı olarak onları mahkemeye verebileceğini söyledi. 
   Denktaş, dün AA'ya verdiği özel demeçte, muhalefet partilerinin seçimlerde büyük bir oy alacağını zannetmediğini kaydetti. Denktaş, şöyle konuştu 
   "Olmayacağını biliyoruz ama Meclis'te büyük bir çoğunluk kazanırlarsa, görevim çoğunluğa hükümeti kurma görevi vermektir. Bunu aldıktan sonra Annan Planı'nı imzalamaya kalkarlar... Bu plan, Kıbrıs'ın kuruluşunda rol oynayan, 1960 anlaşmalarıyla Türkiye ve bize verilen hakları yok farz etmektedir. Dolayısıyla tahmin ederim hakkım vardır, mahkemeye veririm, imzalayamazsınız." 
   Denktaş, bu partilerin Annan Planı'nı imzalayarak uluslararası anlaşmalarla verilmiş hakları Türkiye'nin rızası olmaksızın kaldıramayacağını söyleyerek, "Kendilerini mahkemeye verme hakkım doğar gibi geliyor bana" diye konuştu. 
   Denktaş, Annan Planı'nı "deli gömleği"ne benzeterek, bunun çerçevesinden çıkamazsınız denildiği sürece bu planın görüşülmesinde yarar olmadığını sözlerine ekledi. 
   
   
   
</TEXT>
</DOC>
