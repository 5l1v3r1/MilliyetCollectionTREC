<DOC>
<DOCNO> 216324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sontur08.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu Reformu Tasarısı'nın 3 maddesi tartışmalarla kabul edildi 
</HEADLINE>
<TEXT>

     Merkezi yönetimin çok tepki çeken hantallığından kaynaklanan sorunları ve devlet kademesindeki gereksiz istihdamı gidermek ve merkezi yönetimin bir kısım yetkilerini yerel yönetimlere devretmek amacına yönelik olarak hazırlanan ve CHP tarafından '...sistemi yok etmeye yönelik tasarı' olarak nitelenen ve kısaca Kamu Reformu Tasarısı olarak anılan tasarının tümü üzerindeki görüşmeler tamamlandı ve ilk 3 maddesi tartışmalar arasında kabul edildi. 
     Alınan karar gereğince dün gece yarısı saat 24 00'e kadar süren çalışmalara damgasını tasarı üzerindeki tartışmalar vurdu. Genel Kurul'da CHP'nin sert muhalefeti AKP'lileri zorlarken, Meclis dışında da çeşitli platformlarda tasarı tepkilerle ve protestolarla eleştirildi. 
     Eleştirilerde ön plana çıkan husus, tasarının "cumhuriyetin temel ilkelerinin ortadan kaldırılması" amacına yönelik olduğu şeklindeydi. 
     Hatta CHP'li Enis Tütüncü'nün Genel Kurul'daki tartışmalar sırasında tasarıyı "29 Ekim 1923'ün rövanşının alınması" olarak nitelemesi, gergin anlar yaşanmasına neden oldu. 
     51 asıl ve 9 geçici maddeden oluşan tasarı üzerindeki görüşmeler bugün de saat 24 00'e kadar sürecek. Ancak 
     CHP'nin sert muhalefetiyle karşılaşan tasarı üzerindeki görüşmelerin bu hafta tamamlanamayacağı ve haftaya sarkacağına kesin gözüyle bakılıyor. 
     Tasarının Meclis Komisyonlarında görüşülmesi sırasında CHP'nin sert muhalefeti ile karşılaşması ve komisyon toplantılarının kesintiye uğraması üzerine AKP, Genel Kurul görüşmeleri öncesinde, iktidar olma ve Meclis yönetimine hakim olmanın avantajlarını kullanarak önlem aldı. AKP grup yetkilileri, tasarının komisyonlardan başkanlığa ulaştığı anda, CHP'nin haberi olmadan, tüm maddeler üzerinde verilebilecek tüm önergeleri vererek ve kişisel konuşmalar için de AKP'li milletvekillerinin isimlerini yazarak CHP'nin önünü kesme yolunu seçti. Ancak, CHP Grup Başkanvekillerinin durumun demokrasiye aykırı olduğu ve muhalefete tahammülsüzlük anlamına geldiği görüşünü savunarak AKP'li Grup Başkanvekilleri ile yaptığı görüşmeler sonrasında, CHP'lilere önerge verme ve kişisel söz alma olanağı sağlandı. 
     Tasarının görüşmeleri sırasında konuşan CHP'li Oğuz Oyan, "Bu tasarı, Türkiye Cumhuriyeti'nin varlığına karşı bir tehdittir, sosyal devletin ve kamu yönetiminin idam fermanıdır" dedi. Oyan, teslimiyetçi ve laik cumhuriyet düşmanı olan bir sağ siyaset anlayışı ile CHP'nin yerel yönetim reform anlayışı arasında bir benzerlik olamayacağını belirterek, "aramızda bu tasarı ile ortaya konan anlayış arasında bir benzerlik olamaz. İnsanla şempanze arasında bile yüzde 98,5 benzerlik vardır, sakın karıştırmayın" diye konuştu. 
     Tasarının birinci maddesi olan amaç maddesinde CHP'nin verdiği önerge, hükümetin katılımı ve AKP'lilerin de oylarıyla destek vermesi üzerine kabul edildi. Buna göre, Merkezi İdare Teşkilatı, çağdaş kamu yönetimi ilke ve uygulamaları çerçevesinde belirlenecek. 
     AKP Grup Başkanvekili Eyüp Fatsa tarafından verilen bir önergenin kabulü ile de tasarının adı, "Kamu Yönetiminin Temel İlkeleri ve Yeniden Yapılandırılması Hakkında Kanun Tasarısı" olarak değiştirildi. 
     
     DİĞER DÜZENLEMELER 

     Bu düzenleme ile paralel çıkarılması gereken yerel yönetimler, il özel idareleri ve büyükşehirlerle ilgili düzenlemeler içeren tasarıların ise bir ay içinde Meclis'e sevkedilmesi bekleniyor. 
     Bu düzenlemelerin birbirleri ile ilgisi nedeni ile eş zamanlı olarak yürürlüğe girmesi gerekiyor. Bunu sağlamak amacıyla bu tasarılar görüşülürken, yürürlük ve yürütme maddelerine sıra geldiğinde tasarılar askıya alınacak ve tüm düzenlemeler hazır olunca, tasarıların hepsinin yürürlük ve yürütme maddeleri aynı gün genel kurulda görüşülecek. 
     
     TASARI NELER GETİRİYOR 

     Yasa tasarısı ile Genelkurmay Başkanlığı, Dışişleri Bakanlığı, Milli Savunma Bakanlığı, Milli Güvenlik Kurulu Genel Sekreterliği ve MİT Müsteşarlığı'nın teşkilatlanmaları, özellikleri gereğince yeni düzenlemede yer alan merkezi idarenin yeniden örgütlenmesi ve denetlenmesi kısmına ilişkin düzenlemeler bakımından kapsam dışı tutuluyor. 
     Tasarı ile merkezi idarenin görev, yetki ve sorumlulukları yeniden düzenleniyor. Merkezi idare, ulusal politikaları ve genel standartları belirleyecek. Adalet, savunma, güvenlik, istihbarat, dış ilişkiler ve dış politika hizmetleri, maliye, hazine, dış ticaret, gümrük hizmetleri ile piyasalara ilişkin düzenleme hizmetleri merkezi idarece gerçekleştirilecek. 
     Ayrıca, eğitim, öğretim birliğinin sağlanması, müfredat, din, sosyal güvenlik, tapu kadastro, nüfus ve vatandaşlık hizmetleri, acil durum hizmetleri merkezi idare tarafından yerine getirilecek. 
     Devlet bakanı ve başbakan yardımcılarının sayısı en fazla üç olarak öngörülürken, halen 17 olan ve AKP hükümeti tarafından yedisi kullanılan devlet bakanlıklarının sayısı, yeni tasarıda en fazla sekiz olarak düzenleniyor. 
     Üst düzey görevler, hükümetin görev süresi ile eşdeğer tutuluyor. Bu hüküm kadrolaşmaya neden olacağı gerekçesiyle eleştirilirken, kamu yönetimi uzmanları her hükümetin göreve geldiğinde zaten kadrolaşma yaptığını belirterek yasa ile bir bakıma bu uygulamanın "adının konmuş olacağını" söylüyorlar. 
     Hükümetin görevi sona erdiğinde, müsteşarlar ile başkanlık ve genel müdürlük şeklinde kurulan bağlı ve ilgili kuruluşların başkan veya genel müdürlerinden seçimle göreve gelmeyenlerin görevi kendiliğinden sona erecek. Bu kişiler, yerlerine yeni atama yapılıncaya kadar görevlerini sürdürecekler. Görevleri sona erenler, başka bir göreve atanmadıkları takdirde, özlük hakları saklı tutularak ve kadro şartı aranmaksızın bakanlık müşavirliğine atanacak. 
     Dışişleri Bakanlığı ve TİKA Türk İşbirliği Ve Kalkınma İdaresi Başkanlığı dışındaki bakanlık ve kuruluşlar yurtdışı teşkilat kuramayacak. Tasarıda yer alan geçici bir madde ile de Dışişleri Bakanlığı ve TİKA hariç, diğer tüm kamu kurum ve kuruluşlarının yurtdışı teşkilatları bu yasanın yürürlüğe girdiği tarihten itibaren kaldırılacak. Bakanlık ve diğer kamu kurum ve kuruluşlarının hangilerinin, hangi ülkelerde yurtdışı hizmet sunacağı bakanlar kurulunca belirlenecek. 
     Bu tür yurtdışı hizmetleri yürütecek personel, dışişleri kadrolarında belirli sürelerle görevlendirilecekler. Bu durumda, yeni yasanın yürürlüğe girmesi ile birlikte yurtdışı görevlendirmeler yeniden belirlenecek ve yeni atamalar yapılacak. 
     Yeni düzenlemenin yasalaşması durumunda, trafik hizmetleri belediyelere devredilecek. Ayrıca Milli Eğitim Bakanlığı taşra teşkilatının görev ve yetkileri ile bina, okul, araç ve gereçleri, sağlık bakanlığı'na bağlı sağlık ocağı ve dispanserler, kültür ve turizm bakanlığına bağlı olan ve ulusal nitelikli olmayan kütüphane, müze ve kültür binaları ve ,Çevre Bakanlığı, Tarım ve Köyişleri Bakanlığı, Sanayi ve Ticaret Bakanlığı ile Bayındırlık Bakanlığı'nın taşra teşkilatları İl Özel İdarelerine devredilecek. 
     Sosyal Hizmetler ve Çocuk Esirgeme Kurumu, Gençlik ve Spor Genel Müdürlüğü'nün taşra teşkilatları belediyelere, belediye olmayan yerlerde ise İl Özel İdarelerine devredilecek. 
     Yeni tasarı ile daha önce olmayan Halk Denetçisi sistemi getiriliyor. Her ilde gerçek ve tüzel kişilerin kamu ile ilgili anlaşmazlıklarının çözümüne yardımcı olmak amacıyla bir Halk Denetçisi seçilecek. Halk Denetçisi, İl Genel Meclisi'nin üçte ikisinin çoğunluk kararı ile dört yıllığına seçilecek.Halk Denetçisi'nin tüm raporları kamuoyuna açık olacak, gizli tutulamayacak. 

REUTERS 
     
</TEXT>
</DOC>
