<DOC>
<DOCNO> 249141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/ekonomi/eko01.html </URL>
<DATE> 2004/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtdışına kaçan kurtulamayacak 
</HEADLINE>
<TEXT>


Kara paraya uluslararası takip sağlayan düzenlemeyle mali suçlardan elde edilen gelirlere yurtdışında da olsa el konulabilecek 

ANKARA Milliyet 

Özellikle, "bankacılık sırrı" perdesi altında ya da daha da çeşitlenen yasadışı yollardan yapılan kara para transferlerini takipte zorlanan ülkeler, bir yandan takip sırasında önlerini kapatan yasal engelleri aşmak, bir yandan da kara para tanımını genişletmek için yeni önlemler alıyor. 
Bu çerçevede, kara para takip eden ekiplerin karşılaştıkları örnekler ve deneyimlerin tartışıldığı toplantılarda olgunlaştırılan sözleşmelerle, mali suçlar sonucunda elde edilen gelirler ve mallar da "kara" sayılarak bunlara yurtdışında da el konulmasının yolu açılıyor. 
Bu çerçevede TBMM Genel Kurulu'nda kabul edilen, Suçtan Kaynaklanan Gelirlerin Aklanması, Araştırılması, Ele Geçirilmesi ve El Konulmasına İlişkin Sözleşmenin Onaylanmasına İlişkin Yasa ile kara paraya uluslararası takip geliyor. Türkiye bu yolla, suçtan kaynaklanan parayı kara para kabul ederek el konulmasını sağlayacak düzenlemeler getiren, bu arada da, "gizlilik" ilkesini kaldıran uluslararası bir anlaşmayı ilk kez Meclis'ten geçirmiş oldu. Avrupa Konseyi üyesi devletlerin 1990'da imzaladığı, "suçluların suçtan elde ettiği gelirlerden mahrum bırakılması" amacına yönelik sözleşmenin öngördüğü önemli düzenlemeler şöyle 
Taraf olan her devlet, suç vasıtaları ile gelirlerini veya bu gelirlere eşdeğer malların zoralımını gerçekleştirmek için gerekli olan yasal ve diğer tedbirleri alacak.Taraflar, zoralıma tabi olan bir malın tespitini ve takibini yapabilmek ve bu tür malın elden çıkarılmasına veya nakline yol açan herhangi bir muameleyi önleyebilmek için gerekli olabilecek yasal ve diğer önlemleri alacak.Taraflar, bu işlemleri yapmaları için mahkemelerinin ve diğer yetkili makamların, banka ve mali veya ticari kayıtların gösterilmesini veya bunlara el konulmasını emretme yetkisi için gerekli olabilecek yasal ve diğer tedbirleri alacaklar. 

Haberleşme takipte 
Taraflar, banka hesaplarının gizliliği gerekçesiyle bunlara riayet etmekten kaçınamayacak.Taraflar, gelirin tespiti ve takibini ve bununla ilgili delillerin toplanmasını kolaylaştıran özel soruşturma yöntemlerini kullanmak için gerekli olabilecek yasal ve diğer önlemleri alacak.Bu gibi teknikler, banka havalelerinin izlenmesi, haberleşmenin takibi ve haberleşmeye el konulması, bilgisayar sistemlerine girilmesi ve özel belgelerin gösterilmesi emirlerini ihtiva edebilecek. 


</TEXT>
</DOC>
