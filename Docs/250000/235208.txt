<DOC>
<DOCNO> 235208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/soneko09.html </URL>
<DATE> 2004/04/27/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Merkez Bankası döviz alım ihalelerine ara verdi 
</HEADLINE>
<TEXT>

     Merkez Bankası, 23 Ocak 2004'ten bu yana düzenlediği döviz alım ihalelerine, gelen teklifin azalması ve kurdaki yükselme nedeniyle 3 Mayıs 2004 tarihine kadar ara verildiğini açıkladı. Merkez Bankası'nda yapılan açıklama şöyle 
     "Türkiye Cumhuriyet Merkez Bankası’nın güçlü döviz rezervi pozisyonuna sahip olmasının uygulanan programa ilişkin güvenin artmasına sağlayacağı katkı ve Ocak ayından itibaren döviz piyasasında belirgin şekilde gözlenen döviz arz fazlası dikkate alınarak, 23 Ocak 2004 tarihinden bu yana günlük olarak döviz alım ihaleleri düzenlenmektedir. Son olarak, 14 Nisan 2004 tarihli basın duyurumuz ile günlük döviz alım ihale miktarlarında düzenleme yapılmıştır. Her ihale miktarı düzenlemesinde olduğu gibi söz konusu duyuruda da, dışsal bir şok ya da öngörülemeyen gelişmeler nedeniyle, döviz piyasasında derinliğin kaybolması, buna bağlı olarak, döviz fiyatlarında ortaya çıkabilecek aşırı oynaklık ve sağlıksız fiyat oluşumlarının gözlenmesi halinde, Merkez Bankası’nın dönem sonunu beklemeden, önceden kamuoyuna duyurmak suretiyle kısa ya da uzun süreli olarak döviz alım ihalelerine ara verebileceği belirtilmiştir. 
     Bu çerçevede, son dönemde döviz alım ihalelerine gelen tekliflerdeki azalma ve döviz piyasasında gözlenen oynaklık nedeniyle, 27 Nisan 2004 tarihinden bugün başlamak üzere döviz alım ihalelerine 3 Mayıs 2004 tarihine kadar ara verilmiştir. Nisan ayının son iş günü olan 30 Nisan 2004 tarihinde ilan edilecek olan Mayıs ayı ihale programında, Mayıs ayında döviz alım ihalelerine devam edilip edilmeyeceği ve ihalelere devam edilmesi durumunda ihalelerde alımı yapılacak ihale ve opsiyon tutarları önümüzdeki günlerde döviz piyasasında oluşacak oynaklık, döviz arz fazlası gelişmelerine ilişkin öngörülerimiz çerçevesinde ve piyasa katılımcıları ile kesintisiz devam eden iletişim sürecinde değerlendirilerek kamuoyuna açıklanacaktır. 
     Ayrıca, her zaman olduğu gibi, döviz kurundaki oynaklık Merkez Bankası’nca yakından takip edilmeye devam edilecek ve kurlarda her iki yönde de oluşabilecek aşırı oynaklık durumunda piyasaya doğrudan müdahale edilebilecektir." 
     
</TEXT>
</DOC>
