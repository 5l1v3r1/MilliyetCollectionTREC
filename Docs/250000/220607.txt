<DOC>
<DOCNO> 220607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/guncel/gun07.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonlar, Türkiye turlarına başlıyor 
</HEADLINE>
<TEXT>

   İstanbul'daki terör saldırılarının ardından turlarını iptal eden turizm şirketleri, Türkiye'ye yeniden Japon turist getirmek için harekete geçti 
   
   Japon Dışişleri Bakanlığı'nın, İstanbul'daki saldırılardan dolayı Türkiye'ye yönelik ikinci derece uyarı seviyesi devam ederken, ülkenin önde gelen turizm şirketleri Türkiye'ye turları yeniden başlatma kararı aldı. 
   Japon Dışişleri Bakanlığı, İstanbul'da geçen yıl kasımda meydana gelen terör saldırılarının ardından, Türkiye'nin uyarı seviyesini "mecbur olmadıkça gitmeyin" tavsiyesi içeren ikinci dereceye çıkardı. Bu gelişme üzerine, turist sayısında büyük artış beklendiği dönemde turizm şirketleri Türkiye'ye yönelik turları iptal etti. İkinci derece uyarı seviyesinin kaldırılması için Tokyo Büyükelçiliği yetkililerinin yanı sıra Dışişleri Bakanı Abdullah Gül ile TBMM Türk - Japon Parlamentolararası Dostluk Grubu üyeleri girişimde bulundu. 
   
   Türkiye'ye geldiler 
   Bu gelişmelerin ardından, Japonya'nın en büyük seyahat acentası JTB'nin Yönetim Kurulu Başkanı Ryuji Funayama ile Japon Seyahat Acentaları Birliği'nin JATA Genel Sekreteri Hiromi Yonetani'nin de aralarında bulunduğu altı şirketin yetkilisinin yanı sıra 12 kişilik heyet, güvenlik önlemlerini yerinde görmek üzere, 17 - 23 Şubat'ta Türkiye'yi ziyaret etti. Heyet, birçok üst düzey yetkiliyle görüşerek, güvenlik önlemleriyle ilgili bilgi aldı. Japonlar, Türkiye turlarını yeniden başlatma kararı alırken, raporda da önlemlere övgüler yağdırdı. 
   
   Silifke'de zarar 20 trilyon    MUSTAFA İNSAN DHA 
   SAĞANAK yağmur ve eriyen karlar nedeniyle taşma tehlikesi yaşayan Gezende Barajı'nın kapaklarının açılması üzerine sular altında kalan Silifke'deki k bus, 24 saat sonra suların çekilmesiyle son buldu. Göksu Nehri kentin yarısını sular altında bırakırken, 40 bin dönüm ekili arazi, sera ve binlerce evde zararın en az 20 trilyon lira olduğu açıklandı. İlçedeki okullar iki gün tatil edildi. 
   
   
   
   
</TEXT>
</DOC>
