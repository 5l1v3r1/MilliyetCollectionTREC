<DOC>
<DOCNO> 248573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/ekonomi/eko08.html </URL>
<DATE> 2004/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Model fark etmez, işbirliğine devam 
</HEADLINE>
<TEXT>


ANKARA Milliyet 

IMF Türkiye Masası Şefi Rıza Moghadam, dün Türkiye İşveren Sendikaları Konfederasyonu TİSK Başkanı Refik Baydur'u ziyaret etti. Görüşmede stand - by anlaşmasının sona ermesinin ardından Türkiye ile IMF ilişkisinin nasıl olacağı da gündeme geldi. Yetkililerin verdiği bilgiye göre Moghadam, "Hangi model altında olursa olsun Türkiye ile işbirliğine devam etme kararlılığındayız" dedi. Baydur ise, "IMF yetkilileri ilişkilerin aynen devam ettirilmesi görüşünde" diye konuştu. 
Baydur, yaptığı açıklamada, "IMF, 2004'ün ilk yarısı için asgari ücrete yapılan zammı sakıncalı buluyor" dedi. IMF'nin kayıtdışı ekonomi konusuna dikkat çektiğini belirten Baydur, "Gerekli önlemlerin alınması konusunda görüşbirliği içerisindeyiz" ifadesini kullandı. Baydur, TİSK olarak IMF ile birlikteliğin devam ettirilmesini istediklerini söyledi. 


</TEXT>
</DOC>
