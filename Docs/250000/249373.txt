<DOC>
<DOCNO> 249373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/spor/spo02.html </URL>
<DATE> 2004/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Başarıya açım' 
</HEADLINE>
<TEXT>


MURAT AKBAŞ 


SARI - Lacivertli takımın yeni transferi Murat Hacıoğlu, formayı kapmak için vargücüyle çalışacağını söyledi, "En büyük silahım, hırsım, azmim ve başarıya aç oluşum" dedi. Fenerbahçe'ye oturmaya gelmediğini belirten genç oyuncu, "Burada futbol için her şey var. Artık bundan sonrası bana kalıyor. İlk senemde kendimi kabul ettirsem gerisi gelir" diye konuştu. 
REKABETİN olduğu yerde başarının da geleceğini vurgulayan Murat Hacıoğlu sözlerini şöyle sürdürdü "Hocamız nerede görev verirse, orada oynarım. Artık hayatımda yeni bir sayfa açıldı. Tuncay, Serhat, Alex, Hooijdonk, Nobre gibi yıldızlar topluluğunun arasına geldim. Yani tam bir ateş çemberi. Ama bu ateş bizi başarıya götürecek. Beni daha çok kamçılayacak." 

Karar 10 Temmuz'da 

FENERBAHÇE Kulübü Haysiyet Divan Kurulu dün toplanırken, eski yönetici Sadettin Saran'ın durumunun 10 Temmuz'da karara bağlanacağı açıklandı. Başkan Erdoğan Tuncer, Saran ile yapılan röportajdaki kayıtlarla gazetedeki metinler arasında farklılıklar gördüklerini, bunu inceleyerek bir sonraki toplantıda karar vereceklerini söyledi. Saran, son kongre öncesinde bir gazeteye "Kulüpte kirli işler dönüyor" şeklinde beyanat vermişti. 

Hakan Yakın Kandırıldım 

MEHMET DEMİRCAN 

GEÇTİĞİMİZ sezon Fenerbahçe'nin gündeminde bulunan Hakan Yakın, Portakiz'de çarpıcı açıklamalar yaptı. Gurbetçi oyuncu, "Fenerbahçe'ye gelmeyi çok istiyordum. Daum'la da konuştum. Ardından ortaya bir menajer çıktı. 'Sen merak etme, bu işi ben hallederim' dedi. Ancak işi çıkmaza soktu. Hem benden para istedi hem de Fenerbahçe'den komisyon almaya çalıştı. Kısacası kandırıldım. Umarım bir gün Türkiye'ye gelirim" dedi. 



</TEXT>
</DOC>
