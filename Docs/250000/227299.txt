<DOC>
<DOCNO> 227299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonspo19.html </URL>
<DATE> 2004/03/31/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Yanal Her Türk gibi milli takımda görev almak beni onurlandırır... 
</HEADLINE>
<TEXT>

     Gençlerbirliği Teknik Direktörü Ersun Yanal, her Türk antrenörü gibi Milli Takım'da görev yapmanın kendisini onurlandıracağını söyledi. 
     Yanal, Türkiye Futbol Antrenörleri Derneği TÜFAD Adana Şubesi'nde, antrenörlere yönelik konferansında, tüm antrenörlerin rüyasının Milli Takım'da görev yapmak olduğunu belirtti. Yanal, ''Ancak, resmi bir teklif almadığım gibi Gençlerbirliği ile sözleşmem sürüyor. Adımın geçmesine sevindim. Etik olarak bu konuda yorum getirmem doğru olmaz'' dedi. 
     Türk futbolunun gelişmesinde antrenörlerin lokomotif görevi yaptığını ifade eden Yanal, kulüp yapılarının değişmesi ve yeni projelerin üretilmesi gerektiğini belirterek, şunları kaydetti 
     ''Türk Milli Takımı'nın Dünya üçüncüsü olmasında Türk antrenörlerinin ve kulüplerin çok önemli katkıları var. Ben kendimi diğer antrenörlere göre şanslı sayıyorum. Türkiye'nin tesis, yönetim, altyapı ve diğer olanaklarıyla örnek gösterilen bir kulübünde çalışıyorum. Türkiye'de örnek kulüp sayısını artırmamız gerekiyor. Şu anda Avrupa Birliği'ne girme sürecinde UEFA zorluyor diye profesyonel kulüpler hem kurum hem de tesis olarak kendilerini yeniliyorlar. Bunları Fransa, Almanya, İtalya, İspanya gibi yıllar önce çözmeliydik. Ülkenin spor politikası değişiyor. Sponsorluk yasasının da spora önemli katkılar sağlayacağına inanıyorum.'' 
     
     ''AVRUPALI MESLEKTAŞLARIMIZLA YARIŞMALIYIZ'' 

     Antrenörlerin kendilerini her konuda yenilemeleri gerektiğini belirten Yanal, konuşmasını şöyle sürdürdü 
     ''Türk futbolcusu ve antrenörü gerçekten çok zeki ve heyecanlıdır. Ayrıca, kulüplerde bütün sorumluluk antrenörlerindir. Bize bu kadar yetki verildiğine göre, bizden istenen ve beklenen çok şeyler olduğunu da farketmeliyiz. 25 yaşında çok genç bir antrenör olarak göreve başladım. Çok çalıştım. Teknolojiyi çok iyi kullandım. Ekibimi iyi belirledim. Halen eksiklerimin olduğuna inanıyorum. Bu nedenle Türk antrenörlerinin mutlaka yeni projeler üretmeleri gerekir. Aksi halde bana bir takım versinler onları uçurayım düşüncesinde başarılı olunmaz. Yugoslavlar bir dönemde futbolun misyonerliğini üstlendiler. Afrika'dan, Asya'ya, ABD'den Avustralya'ya kadar Yugoslav uyruklu futbolcu ve antrenör görmek mümkündü. Neden, aynı misyonerliği Türk antrenörleri üstlenmesin '' 
     
     ''GEÇMİŞTE SOKAKTAN DAHA ÇOK FUTBOLCU ÇIKARDI'' 

     Geçmiş yıllarda çocukların oyuna daha çok zaman ayırdıklarını ve sokaklarda futbolcu sayısında patlamalar yaşandığını hatırlatan Yanal, eğitim sisteminin yanlışlığına değinerek, konuşmasını şöyle sürdürdü 
     ''Benim de çocuklarım var. Ben de onları önce Anadolu lisesini, sonra da üniversiteyi kazanacaksınız şeklinde şartlandırıyorum. Sonra da eğitici olarak bunu yanlış yaptığımı düşünüyorum. Avrupa'da ana okullarında bile spor dersi verilmektedir. Toplum olarak, günlük yaşamımızda spor alışkanlığı olmadığı gibi, spor organizasyonunu izleme gibi alışkanlığımız da yok.'' Toplantı sonrası, TÜFAD Adana Şube Başkanı Ali Hoşfikirer, Yanal'a plaket verdi. 

     
</TEXT>
</DOC>
