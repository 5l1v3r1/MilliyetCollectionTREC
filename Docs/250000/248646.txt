<DOC>
<DOCNO> 248646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sondun12.html </URL>
<DATE> 2004/06/17/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
NYT Rumsfeld, Iraklı esirlerin gizlenmesi talimatı verdi 
</HEADLINE>
<TEXT>

     New York Times gazetesi, ABD Savunma Bakanı Donald Rumsfeld'in, terörist olduğundan şüphelenilen bir Iraklı esirin gözaltında tutulduğunun gizlenmesi talimatını verdiğini yazdı. 
     Gazete, üst düzey Pentagon ve istihbarat yetkililerine dayanarak, bugün yayımladığı haberde, bu esirin büyük olasılıkla uluslararası Kızılhaç Komitesi'nin ''bu esirlerin içinde bulunduğu şartları ve onlara nasıl davranıldığını izlemesini'' engellemek için diğer ''hayalet esirlerle'' saklanıldığını bildirdi. 
     The Times, Rumsfeld'in bu talimatı, bu ay istifa eden Amerikan Merkezi Haberalma Teşkilatı CIA Başkanı George Tenet'in isteği üzerine geçen kasımda verdiğini kaydetti. 
     Ensar El İslam örgütünün üst düzey üyelerinden biri olduğu sanılan esirin, Irak'ın başkenti Bağdat'taki uluslararası havaalanı dışındaki Cropper kampında tutulduğu belirtildi. 
     Pentagon sözcüsü Bryan Whitman, bu esirin, mahkum numarası verilmeden ya da Uluslararası Kızılhaç Komitesi'ne bildirilmeden geçen ekimden bu yana gözaltında tutulduğunu söylemişti. 
     
</TEXT>
</DOC>
