<DOC>
<DOCNO> 210831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/yazar/pulur.html </URL>
<DATE> 2004/01/24/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Felaket gecesinin en doğru kararı 
</HEADLINE>
<TEXT>

   
   İSTANBUL Valisi Sayın Muammer Güler, sakın istifa etmeyin, birtakım münafıkların tahriklerine kapılıp "Biz bu işi kıvıramadık, bu karda kışta, bu felakette halkı perişan ettik " deyip sakın istifa etmeyin. 
   Neden mi 
   Çünkü sizden sonra gelecek olan da, değişik bir şey yapamaz, böyle gelmiş böyle gider. 
   
   İSTANBUL Belediye Başkanı Ali Müfit Gürtuna, sakın siz de istifa filan etmeye kalkmayın, şunun şurasında seçime kaç ay kaldı, münasip bir parti bulun seçime katılın, sizden daha iyisini bulamazlar ya 
   Kemal Tahir "Osmanlı'da oyun bitmez " derdi, maşallah sizde de plan bitmiyor, A ile başladınız, B 'ye geçtiniz, şimdi de üstün alarm nitelikli C planına atladınız... 
   Alfabe 29 harf, daha 26 harfiniz var, teker teker sıralayın gitsin. 
   
   BU işte bir büyük yalan var 
   Felaket gecesini radyolardan izledik, elektrik kesildiği için pilli radyodan... 
   Radyoların hemen hepsinde, beş saat, sekiz saat, on saat yolda kalan insanlar konuşuyordu, hepsi de kimsenin, hiçbir görevlinin yardıma gelmediğini yana yakıla, hatta ağlaya ağlaya anlatıyordu. 
   Ama aynı radyolarda "Bay yetkili" atıp, tutuyordu 
   "4 bin polis, 5 bin belediye görevlisi halkın hizmetindedir." 
   Cep telefonlarından radyoları arayarak, "Arabanın benzini de bitiyor, donup kalacağız " diyenler mi yalancıydı, yoksa "Kapalı yol yoktur " diye palavra sıkanlar mı 
   Bir yalancı vardı ama... 
   
   GECENİN en doğru kararını kim verdi biliyor musunuz 
   İstanbul Valisi Muammer Güler... 
   "Cuma günü, kamuda çalışan bütün engelli ve özürlüler izinlidir " dedi. 
   Eyvah, desenize başta kendileri olmak üzere, İstanbul'u yöneten kim varsa izinli sayılacaklar. 
   Çünkü onlar da "yönetimden yana" özürlü ve engelliler... 
   
      
   
</TEXT>
</DOC>
