<DOC>
<DOCNO> 225918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sontur12.html </URL>
<DATE> 2004/03/26/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Selülit kremi reklamı incelemede... 
</HEADLINE>
<TEXT>

     ANKARA Milliyet 

Başbakan Recep Tayyip Erdoğan'ın "yanlış yaptığını" söylediği Sanayi ve Ticaret Bakanı Ali Coşkun'un, çıplak kadın bedeni fotoğrafıyla hazırlanmış tam sayfa selülit giderici krem gazete ilanını gayri ahlaki nitelendirmesinin ardından Sağlık Bakanlığı, benzeri reklamları incelemeye aldı. 
     Sağlık Bakanlığı İlaç ve Eczacılık Genel Müdürlüğü, genellikle mayo ve bikini dönemi olan yaz aylarının yaklaşmasıyla birlikte televizyon, gazete ve dergilerde sıklıkla yer alan selülit giderici krem reklamlarını incelemeye karar verdi. Coşkun'un, bir gazetedeki tam sayfa ilanını göstererek, selülit giderici krem reklamlarında kadın bedeninin kullanılmasını eleştirmesi üzerine Sağlık Bakanlığı'nca harakete geçilmesi dikkat çekti. 
     Reklamlarla selülite karşı tavsiye edilen bazı kozmetik ürünleri, Kozmetik Yönetmeliği'ne göre değerlendirmeye alındı. Yönetmeliğe göre, kozmetik ürünlerin tanıtımında, reklamlarında, ambalajında ve kullanma talimatında, bakanlıkça onaylanmış esas kullanım amacı dışında tüketiciyi yanıltacak ve ürünün yanlış kullanımına yol açacak ifadeler yer alamıyor. Ürün üstünlüğü vurgulanarak haksız rekabete neden olabilecek tanıtım ve reklam yapılamıyor. 
     Bakanlık, şimdi selülite karşı ürün reklamlarını, bu yönetmelik hükümlerine bağlı olarak değerlendirecek. İnceleme sonucunda, reklamlarda yönetmelik hükümlerine aykırılık tespit edilirse ürün tanıtımları durdurulacak ve gerekli yasal işlemler başlatılacak. 
     

     
</TEXT>
</DOC>
