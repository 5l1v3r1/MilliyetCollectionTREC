<DOC>
<DOCNO> 223014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/yazar/altan.html </URL>
<DATE> 2004/03/17/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Yusyuvarlak "Yer" küresi ve insancıklar... 
</HEADLINE>
<TEXT>

   
   Bir yanda belediye seçimleriyle ilgili istekler, vaatler, adaylar arası polemikler... Bir yanda Irak'tan Suriye'ye de sıçrayan Kürt - Arap gerginliği... Bir yanda İspanya'da değişen iktidar... Bir yanda Şırnak dolaylarında sel baskınları sonucu, evleri sular altında kalmış köylüler... 
   Önce bireysel sorunlar, sonra yerel sorunlar, sonra ülke çapındaki sorunlar, sonra küresel sorunlar... 
   Hem evimizde, hem mahallemizde, hem kasabamızda, hem kentimizde, hem ülkemizde, hem de yusyuvarlak "Yer" küresi üstünde yaşıyoruz. 
   Ve hepimiz, kendi koşullanmalarımız, umutlarımız, kaygılarımız içinde kendimiz kadar yaşıyoruz. 
   
   Yağmurlarda evin damı akıyor ve oturduğunuz odanın tavanı damlıyorsa... Hemen koşturun plastik bir leğeni... 
   O sırada umurunuzda olur mu, nerelerde kaç bin bebek doğduğuyla, kaç bin bebek öldüğü .. 
   Nasıl ki sizin evin damının aktığı da, girebilir mi ABD Başkanı Bush'un ilgi alanı içine 
   
   Binlerce yıldan bu yana insanoğlu, kendi bireysel sorunları ve koşullanmaları içinde gelip geçiyor hayattan... 
   Evet ama, binlerce yıldan bu yana, yusyuvarlak "Yer" küresinde ne kadar çok şey değişti ve değişmede... 
   Hepimiz eski gaz lambaları yerine elektrik kullanmaya başladık. Teldolapları yerine, buzdolapları... Televizyonlar da cabası... 
   Kendi bireysel sorunlarımız içinde yaşarken, evrensel değişimlerden de pay almaya başladık. Evde sinema da izleyebiliyoruz, futbol maçı da... 
   
   Evrensel değişimlerden yararlanırken, acaba evrensel belalar da kapımızı kurcalamıyor mu 
   Örneğin deprem ne vatan sevgisi dinliyor, ne aşk tutkusu, ne onu bunu fişleme akıldaneliği... 
   Bu arada bir de ortaya "terör" salgını çıktı... 
   
   1821'de Mora başkaldırısını kaba kuvvetle bastırmaya sıvanmıştı II. Mahmut... 
   Bir haftalık sadrazam Benderli Ali Paşa, daha barışçı bir yöntem önermeye özenmiş ve idam edilmişti. 
   Oysa aynı yüzyılda, Dadaloğlu gibi halk ozanlarının bir çeşit "terör eylemleri"ni rüzgarlandıran şiirleri dalgalanıyordu içeride 
   "Ferman Padişah'ın dağlar bizimdir" 
   
   1848'de Karl Marx ile Friedrich Engels, yayımladıkları "Manifesto"da, tüm dünya işçilerinin birleşerek ayaklanmalarını öneriyorlardı. 
   Değişik biçimlerde ortaya çıkan ve ülkelerdeki "politik düzenleri" ırgalayan bu tür tepkilerin öz kökeni neydi acaba 
   Aynı soru bugünkü "terör salgınları" için de geçerli olabilir. 
   Küresel değişimin, cep telefonları gibi, olumlu olanaklarından insanlık yararlanırken aynı değişimin olumsuz dalgaları da, bela zincirlerini evrenselleştiriyor gibi... 
   
   "Terör" acaba salt bir asayiş sorunu muydu 
   Kitap yasakları, tutuklamalar, yerinde infazlar, fişlemelerle çözümlenebilir miydi 
   Yoksa "terör", iletişim ve ulaşımda hızla küçülen yusyuvarlak "Yer" küresi üstündeki, ekonomik dengesizliklerin çıkardığı çıbanlar mıydı 
   Örneğin neden Şam'a da atlıyordu Kürt - Arap çatışması 
   50 yıl önce Belçika'da baş gösteren "Wallon - Flaman" zıtlaşması, kan dökülmeden çözümlenebilmişti kolayca... 
   Ortadoğu'da ve özellikle de İslam ülkelerinde neden çözümlenemiyordu 
   
   Bu soruna Washington politikacılarıyla AB'nin, özellikle de Almanya'nın bakış açıları aynı mıdır acaba 
   Kendi miniskül yaşamlarının koşullanmaları, kahırları ve umutları içinde yaşayan bireylerin, henüz kişisel radarlarını aşan konular bunlar... 
   Ne sellerle boğuşan bir köylünün umurundadır İspanya'daki iktidar değişikliğinin nedenleri, ne Zeyrek'te yağmur yağınca damı akan kimsenin... 
   
   Türkiye'de de, ne monarşi dönemleri, ne Meşrutiyet dönemleri, ne Cumhuriyet ve çok partili dönemler siyasal otoriteyi rahatsız eden olayları salt bir "asayiş sorunu" olarak görme alışkanlığıyla, "vur odunu kafasına" geleneğinden kurtulabildiler... 
   Bu tür olaylara bir de "ekonomik pencereden" bakmaya hiç yanaşmadılar. 
   
   Türkiye, KKTC sorununu çok aşan küresel bir fırtınanın meteorolojik alanı içinde... 
   Ve mutlaka güvence altına alınılması zorunda... 
   Sanırız AB'nin bazı uzmanları anlıyor bunu... Başkan Bush ise, Bin Ladin'in yakalanması ve El Kaide örgütünün çökertilmesiyle Ortadoğu'ya da huzurun geleceği hesabında... 
   
   Ama asıl sorun, Türkiye'deki politik ve bürokratik merkezlerin küreselleşme sürecinin eksileriyle artılarını, ne kadar anlayıp anlamadıklarında... 
   Tıpkı depremler gibi, deniz dalgaları da ne kaptanların hamasi nutuklarına kulak asar, ne reklam afişlerini eleştirmelerine, ne de kürsülerde gazete yırtmalarına... 
   
      
   
</TEXT>
</DOC>
