<DOC>
<DOCNO> 225549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonspo07.html </URL>
<DATE> 2004/03/25/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Kobe Bryant 36 sayı attı, Lakers play-off'a kaldı 
</HEADLINE>
<TEXT>

     ABD Profesyonel Basketbol Ligi'nde NBA 22. hafta mücadelesine, bu sabaha karşı yapılan 10 maçla devam edildi. 
     Pasifik Grubu'nda 2. sırada yer alan şampiyonluk adaylarından Los Angeles Lakers, sahasında grup lideri Sacramento Kings'i farklı skorla yenerek,71. maçında 48. galibiyetini aldı ve ligde play-off'a kalmayı garantileyen 5. ekip oldu. 
     Üstüste 6. galibiyetini elde eden evsahibi ekibin yıldız oyuncusu Kobe Bryant, 36 sayı, 6 ribaunt ve 6 asistlik performansıyla takımını galibiyete taşırken, Gary Payton, 20 sayı ve 5 ribaunt, Shaquille O'Neal, 17 sayı, 16 ribaunt ve 6 asist, Ukraynalı oyuncu Stanislav Medvedenko da 15 sayı ve 8 ribauntla galibiyete büyük katkı yaptı. 
     72. maçında 21. yenilgisini alan Kings'de ise Sırp forvet Predrag Stojakoviç'in 20 sayı ve 8 ribaunt, Chris Webber'ın 18 sayı ve 4 ribaunt, Mike Bibby'nin de 12 sayı ve 6 asistlik performansları galibiyete yetmedi. 
     Ligde bu sezonun en iyi galibiyet yüzdesine sahip ekibi konumundaki Merkez Grubu lideri Indiana Pacers da sahasında Dallas Mavericks'e şans tanımadı ve 71. maçında 52. galibiyetine ulaştı. 
     Zorlu maçta evsahibi ekipte Ron Artest, 20 sayı, 8 ribaunt, 5 asist ve 9 top çalma, Al Harrington, 17 sayı, 8 ribaunt, 4 asist ve 4 top çalma, Reggie Miller, 16 sayı ve 4 asist, Jeff Foster da 12 sayı, 12 ribaunt ve 4 asistle galibiyetin mimarları oldu. 
     Dallas Mavericks'de ise Alman forvet Dirk Nowitzki, 22 sayı, 7 ribaunt ve 6 blok, Antoine Walker, 15 sayı ve 11 ribaunt, Antawn Jamison 15 sayı, Kanadalı oyun kurucu Steve Nash de 13 sayı, 6 ribaunt ve 14 asistlik performans gösterdi. 
     Öte yandan Atlantik Grubu sonuncusu Orlando Magic'in, sahasında Miami Heat'e yenildiği maçta, evsahibi ekipte 16 dakika forma giyen Gürcü asıllı Türk vatandaşı Zaza Pachulia, maçı 4 sayı ve 7 ribauntla 2 hücum-5 savunma tamamladı. 
     Lige, TSİ yarın sabaha karşı yapılacak Atlanta Hawks-New Orleans Hornets, San Antonio Spurs-Detroit Pistons ve Los Angeles Clippers-Washington Wizards maçlarıyla devam edilecek. 
     NBA'de, günün maçlarında alınan sonuçlar şöyle 
     Philadelphia 76'ers-Phoenix Suns 99-94. 
     Orlando Magic-Miami Heat 90-105. 
     New York Knicks-Memphis Grizzlies 97-111. 
     Indiana Pacers-Dallas Mavericks 103-99. 
     Houston Rockets-Toronto Raptors 90-89 uzatmada . 
     Denver Nuggets-Minnesota Timberwolves 101-92. 
     Portland Trail Blazers-Los Angeles Clippers 91-85. 
     Seattle Supersonics-Utah Jazz 84-77. 
     Los Angeles Lakers-Sacramento Kings 115-91. 
     Golden State Warriors-Milwaukee Bucks 98-89. 
     
</TEXT>
</DOC>
