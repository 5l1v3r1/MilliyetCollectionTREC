<DOC>
<DOCNO> 213747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/son/sonspo19.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Şen Kıyat'a hakaret etmeniz hiç de hoş değil... 
</HEADLINE>
<TEXT>

     Fenerbahçe Kulübü Yüksek Divan Kurulu toplantısında Kulüp Başkanı Aziz Yıldırım ile eski yönetici Atilla Kıyat arasında yaşanan tartışma ön plana çıktı. 
     Tartışma ile ilgili görüş belirten eski başkanlardan Ali Şen, başkan Yıldırım'ın kürsüde yaptığı konuşmada Kıyat'a hakaret ettiğini, bunun da hoş olmadığını savunarak, ''Atilla Kıyat, Türkiye Cumhuriyeti'nde Deniz Kuvvetleri Komutanı olabilecek bir komutandı. Fenerbahçe Kulübü Başkanı'nın da bu konumdaki bir insana hakaret etmesi iyi olmadı'' diye konuştu. 
     Eski yöneticilerden Şadan Kalkavan ise Atilla Kıyat'ın toplantının ardından basına özel olarak açıklama yapmak yerine kürsüye çıkıp, Aziz Yıldırım'a yanıt vermesi gerektiğini savunarak, ''Yüksek Divan Kurulu üyelerinin de gerçekleri bilmesi açısından bunu yapmalıydı'' dedi. 
     Kendilerinin yönetim kuruluna muhalefet etmediğini, sadece yanlışı ve doğruyu ayırt ederek uyarılarda bulunduklarını anlatan Kalkavan, şöyle konuştu 
     ''Başkanın görevi birlik ve beraberliği sağlamak olmalı. Maalesef Allah bizim başkandan bu yeteneği yoksun kıldı. Yapmış olduğu birtakım Bizans oyunlarıyla bizi Fenerbahçe'den kopardı. Aziz Yıldırım başkanlığında yönetim kuruluna seçildikten 2 ay sonra istifamı verecektim ama daha önce bir kez istifa ettiğim için kural gereği bir daha seçilemeyeceğimden istifa edemedim. Mecburen bu yönetime katlandım. Şampiyon olduk ve ayrıldım.'' Bu arada, Yüksek Divan Kurulu Başkanlık Seçimi için oy verme işlemi tamamlandı ve oy sayımına başlandı. 
     
</TEXT>
</DOC>
