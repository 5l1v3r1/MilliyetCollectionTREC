<DOC>
<DOCNO> 212154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sondun20.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalılar ile Kürtlerin dostluğu bozulmak üzere 
</HEADLINE>
<TEXT>

     Alman Süddeutsche Zeitung gazetesi Kuzey Irak'taki Kürtler ile Amerikalılar arasındaki dostluğun bozulmak üzere olduğunu yazdı. 
     Almanya'nın saygın gazetelerinden Süddeutsche Zeitung'un yorum köşesinde yeralan değerlendirmede, Kürtler'in savaş sırasında Washington'ın en sadık yardımcısı olduğu belirtildi. Gazete, "Ancak şimdi Kürtler ile Amerikalılar'ın çıkarları birbirine zıt düştüğü için bu dostluk bozulmak üzere. Türkiye Başbakanı Erdoğan'ın Beyaz Saray'a yaptığı ziyaret sırasında Bush, Irak'ın bölünmezliği yönünde teminat verdi. Erdoğan'ın, Kürt Devleti kurulması endişesi yatışırken, Kürtler ihanete uğradıklarını söylüyor" yorumunu yaptı. 
     Gazete aslında Washington'un hiçbir zaman bir Kürt devleti sözü vermediğini belirtirken, "Kürtler de açıkça böyle bir planları olmadığını açıklamışlardı. Ancak yine de ümitleri sönmemişti. Fakat Bush bu dileği yerine getirebilecek durumda değil. Kuzey Irak'taki zengin petrol yataklarının da Kürtler'in özerklik kapsamına alınması ülkeyi daha da istikrarsızlığa sürükleyecektir" değerlendirmesinde bulundu. 
     Süddeutsche Zeitung gazetesi, yorum köşesinde "Ancak ABD'nin, Sünniler ve Şiiler'den sonra, ülkedeki üçüncü büyük etnik grup olan Kürtler ile de arası bozulursa, işi epey zorlaşacaktır" ifadesini de kullandı. 
     
</TEXT>
</DOC>
