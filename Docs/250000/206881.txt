<DOC>
<DOCNO> 206881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sontur33.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de Gürtuna'nın adaylığı tartışılıyor... 
</HEADLINE>
<TEXT>

     CHP Genel Başkanı Deniz Baykal, 28 Mart'ta yapılacak yerel seçimlerde, İstanbul Büyükşehir Belediye Başkanlığı için şu anki başkan Ali Müfit Gürtuna'nın CHP'den aday olacağı yönündeki haberleri değerlendirirken, ''Basındaki değerlendirmeler gerçeği tam yansıtmıyor'' dedi. 
     CHP TBMM Grup toplantısı öncesinde parti yöneticileri ve milletvekilleri, İstanbul Büyükşehir Belediye Başkanı Ali Müfit Gürtuna'nın, CHP'den aday olacağı yolundaki haberlere ilişkin gazetecilerin sorularını yanıtladılar. 
     Genel Başkan Baykal, konuyla ilgili soruya, ''Basındaki değerlendirmeler gerçeği tam yansıtmıyor'' diye yanıt verirken, Genel Başkan Yardımcısı Kemal Derviş de, ''Parti karar verecek. Kişisel olarak söyleyecek birşey yok. Farklı partilerden çok arkadaşımız var bu sorun değil ama İstanbul çok önemli tabi'' diye konuştu. 
     CHP Genel Başkan Yardımcısı Eşref Erdem, adaylıkla ilgili Gürtuna'ya resmi bir öneride bulunulmadığını ve bu çerçevede bir görüşme yapılmadığını söyledi. Erdem, ''Değerlendiriyoruz, bakacağız. Uygun koşullarda en uygun adayı bulacağız eğer uygun görürsek ona da uygun olursa, olabilecek ihtimallerden biri'' dedi. Erdem, Gürtuna'nın eşinin türban takmasının adaylığı konusunda bir sakınca yaratıp yaratmayacağının sorulması üzerine de, ''Eşi belediye başkanı olacak değil. Olacaksa kendisi olacak. Özel yaşama fazla karışmamak gerekir'' diye konuştu. 
     CHP MYK Üyesi ve İstanbul Milletvekili Bülent Tanla ise partide henüz aday seçme yönteminin belli olmadığını ve adaylık konusunda herkesle görüşüldüğünü belirterek, ''Gürtuna başarılı bir belediye başkanı'' diye konuştu. 
     CHP Genel Sekreter Yardımcısı Mehmet Sevigen, CHP'nin kitle partisi olduğunu ve partinin ortaya koyduğu çerçeveye uyan herkesin aday olabileceğini söylerken, Gürtuna ile bir temasın söz konusu olmadığını söyledi. 
     Gürtuna'nın adaylığına kesin olarak karşı olduğunu belirten İstanbul Milletvekili Ahmet Güryüz Ketenci ise ''Partinin regülasını bozar. Hiçbir şekilde ne eylemi ile ne düşüncesi ile bizim düşüncemizle, bizim ideolojimizle örtüşecek bir adam değil'' dedi. 
     
</TEXT>
</DOC>
