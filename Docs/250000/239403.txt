<DOC>
<DOCNO> 239403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonsiy33.html </URL>
<DATE> 2004/05/12/ </DATE>
<TIME> 23.10 </TIME>
<AUTHOR>  </AUTHOR>
<HEADLINE>
Çelik "Elden giden Cumhuriyet değil CHP, siz farkında değilsiniz" 
</HEADLINE>
<TEXT>

     Milli Eğitim Bakanı Hüseyin Çelik, TBMM Genel Kurulu'nda, ''elden giden Cumhuriyet değil CHP, siz farkında değilsiniz'' dedi. Çelik'in sözlerine CHP milletvekilleri itiraz ederken, İzmir Milletvekili Ali Rıza Bodur kürsüye yürüdü. 
     YÖK tasarısının 2. maddesi üzerindeki görüşmelerde CHP Manisa Milletvekili Ufuk Özkan, Çelik'e ''Sayın Bakan, 80 yılın sorunlarını 17 ayda çözmemizi beklemeyin dediniz. Sorunlar 80 yıllık Cumhuriyetten mi kaynaklanıyor '' sorusunu yöneltti. Soruyu yanıtlayan Milli Eğitim Bakanı Çelik, eğitimle ilgili sorunlarda Cumhuriyet döneminin baz alınmasının tabii olduğunu ifade ederek, ''bu sorunun başka yerlere çekilmemesini tavsiye ediyorum'' diye konuştu. Çelik'in sözlerini, ''Cumhuriyet bizim binlerce yıllık tarihimiz içerisinde elde ettiğimiz en büyük kazanımlardandır..'' şeklinde sürdürmesi üzerine CHP sıralarından laf atıldı. 
     Bunun üzerine Çelik, ''biz buraya neyi getirsek...Polis teşkilatının, mülkiye teşkilatının kuruluş yıldönümünde konuşurken tarihine atıfta bulunabiliriz. Burada bunu yapıyoruz... Sözlerimi çarpıtmayın. Buraya ne konuda yasa getirsek Cumhuriyet elden gitti diyorsunuz. Aslında bizler Cumhuriyetin sahibiyiz, bekçileriyiz. Sizden daha fazla Cumhuriyetçiyiz. Elden giden Cumhuriyet falan değil aslında. Elden giden CHP, siz farkında değilsiniz'' dedi. 
     Çelik'in sözlerine CHP milletvekilleri tepki göstererek ayağa kalktılar. CHP İzmir Milletvekili Ali Rıza Bodur kürsüye yürüdü. Bodur, CHP milletvekilleri tarafından kürsü önünden uzaklaştırılırken, birleşimi yöneten TBMM Başkanvekili Sadık Yakut, oturuma 5 dakika ara verdi. 
     CHP Grup Başkanvekili Haluk Koç aradan sonra CHP tüzel kişiliğine hakaret edildiği gerekçesiyle söz istedi. Başkanvekili Yakut, tutanakları inceleyeceğini, gelene kadar söz vermeyeceğini söyledi. 
     CHP milletvekilleri durumu sıra kapaklarına vurarak protesto ederken, Başkanvekili Yakut, Haluk Koç'a ikinci maddenin tasarı metninden çıkarılmasına ilişkin önergesi üzerinde söz verdi. Koç, Milli Eğitim Bakanı Çelik'in daha önce DYP milletvekilliği yaptığını hatırlatarak, ''Siz siyasi kariyerinize DYP'de başladınız. DYP'yi bitirdiniz, şimdi AK Parti'ye geldiniz. Elden giden daha önce milletvekilliğini yaptığınız parti oldu. 80 yıldır CHP yerinde duruyor. Derhal CHP'nin kurumsal kimliğinden ve milletvekillerinden özür dileyin'' diye konuştu. 
     Bunun üzerine söz alan Milli Eğitim Bakanı Çelik, ''CHP elden gidiyor derken oy kaybettiğinizi söylemek istedim. Yoksa kimsenin sizi mezara koyduğu yok. Bunu hakaret olarak anladıysanız özür diliyorum''dedi. 
     Daha sonra yapılan oylamada tasarının 2. maddesi kabul edilerek, 3. maddesinin görüşmelerine geçildi. 
     
</TEXT>
</DOC>
