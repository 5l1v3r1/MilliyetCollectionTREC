<DOC>
<DOCNO> 228306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sonyas06.html </URL>
<DATE> 2004/04/03/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Bu yıldızların on parmağında on marifet var... 
</HEADLINE>
<TEXT>

     Müzik dünyasının başarılı yıldızları, atıldıkları beyazperdede de fırtına gibi esiyor. 
     Internetteki ''netscape'' sitesinin derlemesine göre bazı ünlü yıldızların on parmağında adeta on marifet var. Müzikten sinemaya geçerek başarıyı yakalayan ünlülerin başında Cher geliyor. 
     ''Moonstruck'' filmindeki rolüyle Oscar'ı kucaklayan Cher, müzikte de Grammy ödülü sahibi. ''Sonny ve Cher'' ile müziğe atılan 56 yaşındaki yıldızın aralarında ''Moonstruck'', ''Mask'', ''Silkwood'', ''Suspect'', ''Witches of Eastwick'' ve ''Mermaids''in de bulunduğu çok sayıda filmi var. ''Oyuncular beni oyuncu, şarkıcılar şarkıcı kabul etmiyor'' diyen Cher, aktörler ve şarkıcılar böyle düşünedursun hem listelerde hala bir numara, hem de film yapımcıları kapısından ayrılmıyor. Müzikten beyazperdeye atılan diğer ünlü yıldızlar ise şöyle 
     -Brandy 15 yaşında ilk albümünü çıkaran Brandy, televizyon dizilerinde de isim sahibi. ''Thea'' dizisiyle parlayan Brandy, ''Geçen Yaz Ne Yaptığını Biliyorum'' adlı korku serisinde rol aldı. 
     -Mariah Carey Her ne kadar eleştirmenler aynı şeyi söylemese de Mariah Carey, ''Glitter''da rol aldığına çok memnun. Albümleri milyonlarca satan Carey, beyazperdeyi de bırakmamaya kararlı. 
     -Jennifer Love Hewitt Teksaslı bu güzel, Kids Incorporated'' adlı televizyon dizisiyle başladığı kariyerine filmlerle devam etti. ''Müzik benim bu sektöre girmeme yardımcı olan ilk basamaktı'' diyen Hewitt, ''Geçen Yaz Ne Yaptığını Biliyorum'' filminde Brandy ile rol arkadaşı. 
     -Beyonce Knowles ''Destiny's Child'' topluluğunun üyelerinden Beyonce Knowles, topluluğuyla Grammy, Brit, MTV müzik ödülleri gibi çok sayıda ödüle doymuyor, sinemada da kariyer yapmak istiyor. ''Austin Powers in Goldmember'' ve ''The Fighting Temptations'' adlı filmlerde rol alan Knowles'ın ismi, yeni ''Superman'' filminde ''Louis Lane'' karakteri için geçiyor. 
     -Will Smith ''The Fresh Prince of Bell Air'' dizisinde henüz genç bir rap yıldızıyken tanıdı onu herkes... Bugün 34 yaşında bir oyuncu, televizyon yıldızı ve platin plak ödüllü bir şarkıcı Will Smith... 
     Sinema kariyerinde de çok başarılı olan oyuncu, ''Independence Day'', ''Men In Black'' gibi filmlerle parladı. ''Ali'' adlı filmde ''kelebek gibi uçup, arı gibi sokan'' ağır sıklet boks şampiyonu Muhammed Ali'yi başarıyla canlandıran oyuncu, Oscar'a aday gösterildi. Müziği bırakmamaya kararlı olan Smith, ''Sahneyi de ölünce bırakırım'' diyor. 
     -Jennifer Lopez Müziğin ünlü yıldızı Lopez, listeleri dağıtmakla kalmıyor, sinemaya da son sürat devam ediyor. ''Koltuğunda sayısız karpuz'' taşıyan Lopez, moda tasarımcılığı, dizi yıldızlığı gibi alanlarda da söz sahibi. ''Enough'', ''Angel Eyes'', ''The Cell'', ''Out of Sight'', ''U Turn'' gibi çok sayıda aksiyon filminde rol alan Lopez, romantik komedilere el attığında ise başarıyı yakalayamadı. Lopez, şimdi Richard Gere ile rol aldığı ''Shall We Dance '' ile eski parlak günlerine dönmeyi umuyor. 
     -Mandy Moore Şarkıcı Moore da ''A Walk to Remember'', ''Try Seventeen'' ve ''How to Deal'' adlı filmleriyle tanınıyor. 
     -Eminem Hip hop müziğin çılgın çocuğu, hayatını anlatan ''8 Mil'' ile sinemada önemli bir çıkış yaptı. Bu atağı John Travolta'nın ''Saturday Night Fever'' filminde yakaladığı çıkışa benzetilen oyuncu, ''Bu benim hayat hikayemdi. Ama kendimi oynamadım'' diyor ve sinemaya devam edeceğinin de müjdesini veriyor. 
     -Madonna Bu isimler içinde en çok film çeviren ve belki de en başarısız olanı ise Madonna. 1985'te çevirdiği ''Desperately Seeking Susan'' filminden sonra bir daha eleştirmenlerce beğenilmeyen Madonna, ''Shanghai Surprise'', ''Who's That Girl'', ''The Next Best Thing'', ''Swept Away'', ''Evita'' gibi filmlerle sürdürdüğü film kariyerinde sürekli başarısız. Buna rağmen yılmayan yıldız, ''Eğer insanlar seviyorsa benim için önemli olan bu'' diyerek eleştirmenlere ayak diremekte kararlı. 
     
</TEXT>
</DOC>
