<DOC>
<DOCNO> 215663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sondun02.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Başkanlık yarışında ''kirli siyaset''... 
</HEADLINE>
<TEXT>

     ABD'de kasım ayında yapılacak başkanlık seçimine hazırlanan ülkenin iki büyük partisi Cumhuriyetçi Parti ile Demokrat Parti arasındaki yarış ve Demokrat Parti içindeki başkan adayı belirleme süreci ''kirli siyasete'' dönüştü. 
     Cumhuriyetçi Parti'nin başkan adayı, ABD Başkanı George W. Bush olacağı için, en azından Demokrat Parti içindeki aday belirleme yarışı bitinceye kadar Bush'a dokunulmayacağı sanılsa da, Demokrat Parti'nin aday adayları Bush'un Vietnam Savaşı'nda savaşmadığı halde ''vatanseverlik'' iddiasında bulunduğu tezini işlemeye başladılar. 
     Beyaz Saray, Vietnam Savaşı sırasında Texas Ulusal Hava Muhafız Gücü'nde görev yapan Bush'un askerlik kayıtlarına ilişkin tüm belgeleri açıklamak zorunda kalırken, gazeteler iddialarla doldu taştı. Bush'un savaştan kaçmak için ailesinin yardımıyla bu göreve kayıt yaptırdığı ve sonra da Muhafız Gücü'ndeki görevine pek gitmediği ileri sürüldü. The Washington Post gazetesi, Bush'un Texas Valisi olduğu dönemde, talimat üzerine ''Bush'u utandıracak belgelerin'' çöpe atıldığını bizzat görüldüğü iddialarına yer verdi. Beyaz Saray'dan açıklanan belgeler, Demokrat Parti liderlerini tatmin etmedi. 
     Bu iddialar, partisi içinde önde giden Massachussetts senatörü John Kerry'nin işine yarar görünse de, Kerry'nin seçim kampanyasını yürütenler, Demokrat Parti liderlerine, Bush'un Vietnam Savaşı kayıtlarına ilişkin iddiaları ''çok erken'' gündeme getirdikleri için duydukları rahatsızlığı dile getirdi. Kerry kampanyası, Kasım ayına kadar, bu konunun ağırlığını yitirmesinden endişe ediyor. 
     Basında, Vietnam Savaşı gazisi, hayat kurtaran, madalyalı Kerry ile bu savaşta yer almadığı halde Irak'a kolayca Amerikan askerlerini gönderen Bush karşılaştırması yapılıyor. 
     Bu arada, Kerry'nin savaş karşıtı görüşleriyle tanınan sinema oyuncusu Jane Fonda ile bir fotoğrafı medyada yer aldı. Fotoğrafta, Vietnam Savaşı sırasında savaş karşıtı gösteriye katılan Fonda'nın birkaç sıra arkasında oturan Kerry görülüyor. Jane Fonda, hemen CNN televizyonuna çıkarak, Kerry'yi hiç tanımadığını ve kendisinin kullanılmasından hiç memnun olmadığını ifade ederken, Amerikan politikasında ''kirli siyasetten'' duyduğu rahatsızlığı dile getirdi. Öte yandan, Fonda ile Kerry'yi aynı karede gösteren fotoğrafın sahte olabileceği iddiası da ortaya atıldı. 
     
     KERRY'YE EVLİLİK DIŞI İLİŞKİ İDDİASI 

     Kerry'yi en çok sarsma gücüne sahip iddia ise senatörün, yanında çalışan bir stajyerle 2 yıl süren evlilik dışı bir ilişki yaşadığı iddiası oldu. Senatör Kerry, bu iddiayı, ortaya atıldığının ertesi günü katıldığı bir radyo programında kesin bir dille yalanladı. Kerry ile ilişkisi olduğu iddia edilen 27 yaşındaki Alexandra Polier de, serbest gazeteci olarak çalıştığını, Kerry'nin yanında hiçbir zaman stajyerlik yapmadığını ve böyle bir ilişkinin söz konusu olamayacağını açıkladı. Gazeteciler, Polier'in ailesinin Philadelphia'daki evinin önünde nöbet beklerken, Polier nişanlısı Yaron Schwartzman'ın Kenya'daki ailesini ziyaret ediyor. 
     Polier'in anne ve babası, Cumhuriyetçi Partili Terry ve Donna Polier de, ''Senatör Kerry'nin, bu iddialara karşı takındığı tutumu çok takdirle karşıladık ve ABD başkanlık seçiminde Senatör Kerry'ye oy vermeyi planlıyoruz'' diyerek, şaşırtıcı bir açıklama yayınladı. 
     Bu arada, Washington Post ve New York Times gibi saygın gazeteler, Kerry'nin evlilik dışı ilişkisi iddialarına çok dikkatle yaklaştı. Bu gazeteler başta olmak üzere birçok basın kuruluşu, televizyon talk show'ları, tabloid gazeteler ve yabancı basının konuyu didik didik etmesine karşın, Alex Polier'in adından bahsetmemeye ve habere kısıtlı yer vermeye özen gösterdi. 
     Post ve Times gibi gazeteler, belli bir aşamaya ulaşıncaya kadar bu tür iddialara yer vermemeyi tercih ediyor. Kerry'nin durumunun, şimdilik iddialardan etkilenmediği gözleniyor. 
     Demokrat Parti içindeki yarışta beklenmedik şekilde gerilere düşen eski Vermont Valisi Howard Dean de, ''kirli siyasetten'' payını aldı. Parti ön seçimleri öncesinde favori gösterilmesine karşılık, daha ilk ön seçimin yapıldığı Iowa'da seçimi üçüncü tamamlayan Dean, şu ana kadar 16 eyalette yapılan ön seçimlerden hiçbirini kazanamadı. Gözlemcilere göre Dean'e en büyük zararı, öfkeli ve duygusal kişiliğini ortaya koyarak yine kendisi verdi. 
     Iowa ön seçiminde kaybedince öfkeli bir çığlık atan Dean'in görüntüsü bütün televizyonlardan yayınlanınca, Demokrat Partili aday için, ''Biz bu adama nükleer çantayı emanet edebilir miyiz '' tartışmaları da başladı. 
     Dean'e en son darbeyi, seçim kampanyasını yürüten Steve Grossman vurdu. Grossman, basına, umudunu bugün Wisconsin'de yapılacak ön seçime bağlayan Dean'in, kazanamazsa bile adaylıktan çekilmeye niyeti olmadığını ve hata yaptığını savunan açıklamalarda bulundu. Kendisini basın önünde, ''kaybettiğini kabul edemeyen'' bir adam konumuna düşüren Grossman'a öfkelenen Dean, seçim kampanyasının başını kovdu. 
     
     KİRLİ SİYASETİN TARİHİ 

     Başkanlık seçimlerinde adayların birbirine karşı saldırgan tutumu, Amerikan siyasetinin bir parçası olarak da kabul ediliyor. 
     Eski başkan Richard Nixon 1913-1994 , 1972 yılında Demokrat Partililerin Watergate binasındaki merkezine dinleme cihazları yerleştirmiş ve seçim kampanyasının gidişatını dinlettirmişti. Nixon, bunun ortaya çıkmasından sonra istifa etmek zorunda kalmıştı. ABD'de 1828 yılındaki başkanlık seçiminde de, John Quincy Adams, rakibi General Andrew Jackson tarafından, kadın satıcısı anlamına gelen ''Pimp'' lakabını takmıştı. Bu lakap, Adams Moskova'da Amerikan büyükelçiliği yaptığı sırada Rus bir asille genç bir kadının ilişkisine yardımcı olduğu dedikodusuna dayandırıldı. 
     Adams'ın destekçileri de geri kalmayarak, ''General Jackson'ın annesi, Amerika'ya İngiliz askerleri tarafından getirilen bir hayat kadınıydı'' yazılı broşür bastırarak dağıttılar. Seçimi, General Jackson kazandı. 
     ABD'nin kurucularından Thomas Jefferson da, 1800 yılı seçiminde, ''cinayet, soygun, tecavüz, evlilik dışı ilişki ve enseste'' destek vermekle suçlanmış ve seçimi kazanmıştı. 
     Cumhuriyetçi Partili Bush ve büyük olasılıkla 2 Kasım seçiminde rakibi olacak Demokrat Partili Kerry'nin arasındaki rekabetin ise geçmiş olaylara kıyasla daha hafif kaldığı söylenebilir. 

     
</TEXT>
</DOC>
