<DOC>
<DOCNO> 240591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/guncel/gun05.html </URL>
<DATE> 2004/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
"Tayinim gecikmese Haliç'teydi" 
</HEADLINE>
<TEXT>


DENİZ ALTUNTAŞ 

TRT Genel Müdürü Şenol Demiröz, dün düzenlediği basın toplantısında, 49. Eurovision Şarkı Yarışması'nda başarılı bir organizasyon gerçekleştirdiklerini söyledi. Demiröz, "TRT ve Türkiye bu sınavdan yüzünün akıyla çıkmıştır. Türkiye'nin imajı en iyi şekilde yansıtılmıştır. Yurtiçi ve yurtdışından gelen olumlu tepkiler, bunun bugüne kadar yapılan en başarılı yarışma olduğunu gözler önüne sermiştir. Türkiye'nin üç saatlik tanıtım bedeli yaklaşık 2.5 milyar doları buldu" dedi. 
Demiröz, şöyle konuştu "Eurovision'a 700'ü aşkın yarışmacı, 1500 gazeteci ve 5 bin 500 konuk olmak üzere yaklaşık 8 bin kişi katıldı. Bunun turizme katkısı yaklaşık 10 milyon dolar. TRT'nin harcamalarının tam toplamını alamadık. Birkaç gün içinde onu da açıklayacağız. Ama Riga'dan daha fazla harcama yapmadık." 

'Cam salonda yapacaktık' 
Yarışmayı Abdi İpekçi Spor Salonu'nda yapmayı düşünmediğini dile getiren Demiröz, şunları söyledi 
"Aslında biz bütün dünyaya sürpriz yapıp yarışmayı Haliç'in üzerinde dubaların üzerine kuralacak cam bir salonda yapmayı düşünüyorduk. Camdan olduğu için doğal bir fon olacaktı. Benim genel müdürlük tayinim gecikmeseydi yarışma Haliç'in üzerinde olacaktı. Geç tayin olunca mecburen Abdi İpekçi'ye yöneldik." 


</TEXT>
</DOC>
