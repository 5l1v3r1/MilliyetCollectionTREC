<DOC>
<DOCNO> 208689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/siyaset/siy04.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yahnici MHP'yi sarstı 
</HEADLINE>
<TEXT>

   MHP'li Yahnici, MHP Genel Başkanı Bahçeli'yi, "Bindiğimiz dalı kesti. İktidarı AKP'ye sundu. Seçim kararını televizyondan öğrendik" dedi 
      Önder Yılmaz 

   
   Eski MHP Genel Başkan Yardımcısı Şevket Bülent Yahnici'nin, MHP Genel Başkanı Devlet Bahçeli hakkındaki "tek adamlık" suçlamaları, ülkücü camiada tartışma yarattı. Bahçeli, "MHP'nin toparlanması zor gözüküyor" diye konuşan Yahnici için "Canı sağ olsun" değerlendirmesi yaptı. Parti yöneticileri de "Kendi beceriksizmiş" dedi. 
   Bahçeli'nin iktidar sürecinde hatalı kararlar aldığını savunan Yahnici, "Bindiğimiz dalı kesti. İktidarı altın tepside AKP'ye sundu. Parti yöneticileri olarak, olayı televizyondan öğrendik. MHP'de tartışmadık. Bu yapılamaz da. Koray Aydın'a iade - i itibar, kemik oyların yarısını götürdü" diye konuştu. Bakan ve bürokrat seçiminde de Bahçeli'nin bir dizi yanlış yaptığını kaydeden Yahnici, şunları söyledi 
   "11 bakandan dördü problemli şekilde ayrıldı. Kadrolaşma deniyor. Hangi kadrolaşma Başbakanlık müsteşar yardımcısını dahi atayamadık. Getirdiğimiz adamlar da Dış Ticaret Müsteşarlığı'nda olduğu gibi ya bakanla ya da diğer müsteşarlarla kavga etti. Bu Cumhuriyet tarihinde görülmemiş yönetim zafiyetiydi." 
   Medya, iş çevreleri ve diplomatik çevrelerle diyalogdan kaçınan bir kişinin parti lideri olamayacağını da belirten Yahnici, "Bahçeli, bir parti lideri olarak siyaset yapacaksa, siyasetin gereklerini yapmaya da mecbur" şeklinde konuştu. 3 Kasım seçimlerinde yürütülen kampanyanın çok kötü olduğunu öne süren Yahnici, "Propagandadan sorumlu genel başkan yardımcısıydım. Sloganların seçimi, gazetelere verilen trilyonluk ilanlardan haberim yok. Trilyonların onda birini bana verselerdi, MHP'ye barajı atlatırdım, parlamentoya girerdi. Şu an MHP'nin toparlanması, parlamentoya girme şansı çok zayıf, zor görünüyor" dedi. Yahnici'nin açıklamalarını kurmaylarıyla değerlendiren Bahçeli'nin, "Canı sağ olsun. Kendisiyle bir problemimiz yok" dediği kaydedildi. 
   MHP Genel Başkan Yardımcısı Mehmet Şandır da, Yahnici'nin Bahçeli'yle şakalaşabilen üç isimden biri olduğunu anımsatarak, "Kendisine en yakın isim. Eğer hiçbir uyarıda bulunmadıysa, bu onun beceriksizliği" diye konuştu. 
   
   
</TEXT>
</DOC>
