<DOC>
<DOCNO> 208368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/soneko35.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Doğru politikalarla 2004 Türkiye için dönüm noktası olabilir 
</HEADLINE>
<TEXT>

     Koç Holding Yönetim Kurulu Başkanı Mustafa Koç, başarılı bir yılın geride bırakıldığını belirterek, ''Bütün bunlar hükümetin attığı doğru adımlarla ve ekonomik programın aksamadan uygulanmasıyla sağlandı. Ancak, rehavete kapılmamalıyız'' dedi. 
     Koç, Konya'nın ardından ikincisi Gaziantep'te düzenlenen ''Anadolu Buluşmaları'' adlı bayi toplantısında yaptığı konuşmada, 2003 yılının dünya açısından çok önemli bir dönüm noktası olduğunu ifade ederek, ABD'nin başlattığı Irak savaşının dünya siyasetinde hala neticelenmeyen bir dizi değişim yarattığını ve teröre karşı başlatılan mücadelelerin sonuca ulaşamadığını belirtti. 
     Dünya ekonomisindeki gelişmelere bakıldığında durumun özellikle orta vadede çok parlak gözükmediğini, bugün ABD'de ekonominin kötüye gitmekte olduğunu kaydeden Koç, öte yandan AB'nin yeni üye alacak olmanın sıkıntısını ve ekonomik büyüme yaratamamanın kötü sonuçlarını göğüslemek zorunda olduğunu vurguladı. 
     Devrik Irak Devlet Başkanı Saddam Hüseyin'in yakalanması moral verse bile, Irak'ta güç bir dönem geçiren ABD'nin düzen kurmak için müttefiklerine ihtiyacı olduğunu gördüğünü belirten Koç, Saddam'ın yakalanmasının Irak'taki yeniden yapılanma sürecini hızlandırmasının beklenmesi gerektiğini söyledi. 
     Koç, şunları kaydetti 
     ''Bu gelişmelerle, Türkiye'nin Batı dünyası içindeki stratejik ve siyasal önemi yeniden artmıştır. Aralık 2004'de AB ile olan tarihi randevumuz Türkiye'nin odak olma durumunu pekiştiren bir diğer olgudur. Aslına bakarsanız, ağaçların arasından sıyrılıp ormana bir bütün olarak bakıldığında karşılaşılan görüntü şudur, Türkiye tarihsel bir dönüm noktasının eşiğindedir. Bu fırsatı yakalamamızı sağlayacak karar ise, Aralık 2004'de Lahey'deki AB Zirvesi'nde alınabilir.'' 
     
     ''STRATEJİK HEDEFLERİMİZİ AŞTIK'' 
     Koç, ekonomideki gelişmeleri değerlendirirken başarılı bir yılın geride bırakıldığını vurgulayarak, ''2001 yılında yaşanan krizde büyük darbe yiyen Türk ekonomisi, uzun bir dönemin ardından ilk kez 2003'de büyüme ve canlanma yaşadı'' dedi. 
     Mustafa Koç, geçen yıl enflasyonla mücadelede ciddi bir başarı sağlandığını, Türkiye'nin 28 yıllık bir aradan sonra ilk kez yüzde 20'nin altında enflasyon rakamlarıyla tanıştığını, TL'nin değer kazandığını, faizlerin bir yıl içinde yüzde 70 seviyesinden yüzde 25'lere kadar gerilediğini, 48 milyar dolarlık ihracatla bir rekor kırıldığını anımsattı. 
     Koç, ''Ülkemiz 'kriz sonrası nekahat' olarak adlandırılabilecek bu dönemde yüzde 5'lik bir büyüme yaşadı. Bu sırada tabii iç talep de canlanmaya başladı. Bir vatandaş olarak hepimizi mutlu eden bu gelişmeler sırasında biz de Koç Topluluğu olarak başarılı bir yıl geçirdik. Başta otomotiv ve dayanıklı tüketim olmak üzere bütün gruplarımızda iç ve dış pazar paylarımızı artırdık. Stratejik hedeflerimizi aştık'' şeklinde konuştu. 
     
     ''2004 YILI TÜRKİYE İÇİN DÖNÜM NOKTASI OLABİLİR'' 
     Koç Holding Başkanı Mustafa Koç, devamla şunları kaydetti 
     ''Bütün bunlar hükümetin attığı doğru adımlarla ve ekonomik programın aksamadan uygulanmasıyla sağlandı. Ancak, rehavete kapılmamalıyız. 2003 yılı yeni ve umut veren bir dönemin sadece başlangıcı oldu. Türkiye, henüz sorunları arkasında bırakmış değildir. 
     Hükümet olarak, ekonominin aktörleri olarak doğru kararlar almak ve doğru adımlar atmak zorundayız. Kamu maliyesinde sağlanan disiplinin devam etmesi, yapısal reformların gecikmeden tamamlanması gerekiyor. Bütçe dengeleri fevkalede hassas. Devlet kesesinden artık hiçbir kurum, sektör veya zümreye aktarılacak kaynak yok. Ülkemiz, kaynaklarını dikkatli ve verimli kullanmak zorunda. 
     Önümüzde ilginç bir dönem var. Doğru politikaları sürdürürsek, 2004 yılı Türkiye için bir dönüm noktası olabilir. Ülkemiz, Cumhuriyet tarihinin en derin krizini tamamen aşabilir. Zaten şimdiden büyük mesafe kaldedildi.'' Koç, ancak, bugün bir başarı olarak değerlendirdikleri ekonomik göstergelerin henüz halkın günlük yaşamına tam olarak yansımadığını belirterek, 2004'ün, istihdam ve iç tüketimin toparlanması açısından önem taşıyacağını vurguladı. 
     
     ''HÜKÜMET, REFORMLARI BAŞARIYLA HAYATA GEÇİRİYOR'' 
     2004 yılının Türkiye için sadece ekonomide değil, başka alanlarda da dönüm noktası olacağını dile getiren Mustafa Koç, şunları kaydetti 
     ''Ortadoğu yeniden şekilleniyor. Irak bölgeyi felakete sürükleyen bir mayın olabileceği gibi, kendini yeniden inşa eden, hızla kalkınan bir ülke de olabilir. Kalıcı istikrarın sağlanması halinde, Irak, Türk ekonomisi için özellikle de Güneydoğu Anadolu bölgemiz için büyük bir fırsata dönüşecektir. 
     Kıbrıs'da da kartların yeniden dağıtıldığı bir dönemdeyiz. Yeni hükümet kuruldu. Annan Planı temel alınarak bir uzlaşma arayışı başlayacak gibi görünüyor.'' Bu gelişmeler, Türkiye'nin AB üyeliği süreciyle birlikte düşünüldüğünde Türkiye açısından bu yılın ne kadar kritik olduğunun daha iyi ortaya çıktığını belirten Koç, hükümetin, AB'ye üyelik sürecinde gerekli reformları başarı ile hayata geçirdiğini kaydetti. 
     Siyasi, toplumsal ve hukuksal alanlarda çok önemli adımlar atıldığını, önümüzdeki dönemde bu adımların hayata geçmesi gerektiğini aktaran Koç, ''Hükümetin bu konuda da kararlılık göstereceğine inanıyorum. Bu kararlılığın Aralık ayında yapılacak AB Zirvesi'nden Türkiye için bir müzakere tarihi çıkartacağını umut ediyorum'' diye konuştu. 
     Türkiye'nin üyelik görüşmelerine başlamak için Brüksel'den bir tarih almasının ekonomi üzerindeki olumlu etkilerinin esas olarak 2005 yılından itibaren yaşanacağını kaydeden Mustafa Koç, ancak atılan adımlardan kaynaklanan olumlu atmosferin, 2004 yılında ekonomiye büyük ivme kazandıracağını düşündüğünü söyledi. 
     Koç, ''Türkiye, AB'ye üyelik yönünde ilerlerken, bir yandan da karşısına çıkan fırsatları değerlendirip ve çözülmez gibi görünen sorunlara yanıt bulmalıdır. 2004 bunun için yeni fırsatlar sağlayacaktır'' dedi. 
     
     TOPLULUK, YENİ İŞLERE BAYİLERİ DE ORTAK EDECEK 
     Bayilerine seslenerek, Türkiye'nin krizlerden çıkmasında ve yeni bir dünyada yerini almasında herkese büyük sorumluluklar ve görevler düştüğünü vurgulayan Koç, Koç Topluluğu'nun zor dönemlerin aşılmasında gösterdiği kararlılık ile üstüne düşeni yapacağını ve ekonominin lokomotiflerinden biri olmayı sürdüreceğini söyledi. 
     Mustafa Koç, ''teknoloji ve marka gücünü artırmak, yaptığı her işte liderlik iddiasını sürdürmek, rekabet gücü olan işlere odaklanmak, yurtdışı gelir ve satışlarını artırmak'' olarak belirledikleri stratejik hedefleri doğrultusunda çalışmaya devam edeceklerini anlattı. 
     Koç Topluluğu'nun bugünlere gelmesinde, 12 bin yetkili satıcıları ve servislerinin çok önemli bir payı olduğunu vurgulayan Mustafa Koç, şunları kaydetti 
     ''Başarımızda çok önemli bir rol oynadınız. Sizin yaptığınız işten memnun olmanız, hem satış hacmimizi, hem de müşteri memnuniyetini doğrudan etkileyen bir unsurdur. Bu amaçla yeni bir projenin başlatılması için çalışmalarımıza geçtiğimiz aylarda başladık. Topluluk olarak girmeyi düşündüğümüz yeni işlere yetkili satıcılarımızı da ortak etmeyi düşünüyoruz.'' 
     
</TEXT>
</DOC>
