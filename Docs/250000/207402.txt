<DOC>
<DOCNO> 207402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/ekonomi/eko07.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Karamehmet için 24 yıl hapis istendi 
</HEADLINE>
<TEXT>

   Mehmet Emin Karamehmet ve Pamukbank'ın beş eski yöneticisine, grup şirketlerine aktarılan krediler nedeniyle dava açıldı 
   NEZİH GÜROL İstanbul 
   
   Pamukbank'tan grup şirketlerine yasal limitlerin üzerinde kredi aktarıldığı gerekçesiyle Çukurova Holding Başkanı Mehmet Emin Karamehmet, Orhan Demirdağ, Osman Berkmen, İsmail Sezer Birgili ve Tevfik Fikret Aytekin hakkında İstanbul 1. Ağır Ceza Mahkemesi'nde dava açıldı. 
   İddianamade, Başbakanlık Hazine Müsteşarlığı Banka ve Kambiyo Genel Müdürlüğü'nün 11 Nisan 2000'deki yazısıyla Pamukbank'a, Çukurova Grubu'na doğrudan ve dolaylı yeni kredi kullandırılmaması talimatına rağmen, sanıkların grup şirketlerine para transferi gerçekleştirdiği anlatıldı. 
   
   Para transferleri 
   Şirketlere aktarılan para transferi şöyle sıralandı Turkcell'in sermaye artırımı için 12 trilyon ve 18 trilyon lira, Sanai ve Mali Yatırımlar Holding AŞ'ye 23 milyon dolar, A -Tel'e 12 milyon dolar kredi, Pamukbank Finansal Kiralama ile Pamuk Faktoring'e 10 milyon 272 bin dolar, 24 milyon 290 bin euro ve 1 trilyon 500 milyar lira nakit kredi teminine yönelik teminat mektubu ve kefalet şeklinde gayrinakdi kredi. 
   Ayrıca, Pamukbank Off - shore Limited'in 499 bin 991 dolara vadeli satıldığı belirtilen iddianamade, tüm sanıkların her kredi için ayrı ayrı cezalandırılmaları istendi. 
   
   
</TEXT>
</DOC>
