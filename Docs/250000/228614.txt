<DOC>
<DOCNO> 228614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sondun39.html </URL>
<DATE> 2004/04/05/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Talat Referandumdan 'hayır' çıkması iki taraf için de felaket olur 
</HEADLINE>
<TEXT>

     KKTC Başbakanı Mehmet Ali Talat, Kıbrıs'ta 24 Nisan'da yapılacak referandumlarda Rum Kesimi'nin ''Hayır'' demesinin iki taraf için de felaket olacağını söyledi. 
     Talat, Atina'da yayımlanan Elefterotipiya gazetesine verdiği demeçte, ''Hayır'' oyunun tüm dengeleri altüst edeceği uyarısında bulundu ve bu durumda Ada'nın 1974'teki durumuna geri döneceğine dikkati çekti. 
     Burgenstock'ta yapılan müzakerelerin sonucunu ''zafer ya da yenilgi'' olarak algılamadığını belirten Talat, ''Sonuç adildi, çünkü her iki tarafın endişelerine de yanıt verildi. Ben şahsen tatmin olmuş durumdayım, çünkü bu sürecin tamamlanmasına kararlı bir biçimde katkıda bulunduk'' dedi. 
     Kalıcı derogasyonlar ve birincil hukuk konusuna da değinen Talat, Kıbrıs'taki Türk devletinin nüfusunun üçte ikisinin Türkçe konuşanlardan ve Rum devletinin nüfusunun üçte ikisinin Rumca konuşanlardan oluşması gereği dışında ortada kalıcı derogasyon bulunmadığını belirtti. 
     
     ANLAŞMAYA ONAY 
     Anlaşmanın birincil hukuk statüsüne girmesi için üye ülkelerin parlamentolarının onayına sunulabileceğini kaydeden Talat, Yunanistan Dışişleri Bakanı Petros Molivyatis'in Dışişleri Bakanı Abdullah Gül'e böyle bir durumda Yunan Meclisi'nin onay vereceği vaadinde bulunduğunu açıkladı. 
     Annan planının her iki tarafça da yüzde 60'ın üzerinde bir çoğunlukla onaylanmasını arzu ettiğini kaydeden Talat, KKTC'de ''Hayır'' denmesini beklemediğini, Türkiye'nin de bu konuda net tutum almış olduğunu belirtti. 
     Kıbrıslı Türklerin Rumlara oranla çözüme daha hazır olduklarının altını çizen Talat, ''Ekonomik desteğe gereksinim var. Uluslararası toplumun katkıda bulunacağını ve Türkiye'nin de ekonomik desteğini sürdüreceğini umuyorum'' dedi. 
     
</TEXT>
</DOC>
