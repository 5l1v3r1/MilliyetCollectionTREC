<DOC>
<DOCNO> 216366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/ekonomi/eko03.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'nın üç lideri AB'ye ekonomi bakanı istedi 
</HEADLINE>
<TEXT>

   İngiltere, Fransa ve Almanya'nın liderleri Avrupa Komisyonu'na ekonomi bakanı gibi görev yapacak bir başkan yardımcısı atanmasını önerdiler 
      EKONOMİ SERVİSİ 
   
   Avrupa'nın en büyük üç ekonomisi İngiltere, Fransa ve Almanya'nın liderleri yeni ekonomik reformları tartışmak üzere Berlin'de yapılan bir zirvede bir araya geldi. 
   Fransa Başbakanı Jacques Chirac, Almanya Başbakanı Gerhard Schröder ve İngiltere Başbakanı Tony Blair, Avrupa Komisyonu'nda sadece ekonomik konularla ilgilenecek ve 'ekonomi bakanı' gibi görev yapacak bir başkan yardımcısı atanmasını önerdiler. Altı sayfalık mektup şeklinde oluşturulan öneride danışmanın görevi Avrupa'daki ekonomik rekabeti artırmak olarak açıklandı. Bu arada Almanya'nın komisyonun başına atamak için ismi açıklanmayan bir aday belirlediği bildirildi. 
   
   Erişilebilir programlar istendi 
   Üç lider zirvede ayrıca küreselleşme ile demografik ve teknolojik değişiklikler üzerinde düşüncelerini açıkladılar. Zirvede yatırım alanında yapılan araştırmalar, yüksek öğrenim ile gençlere staj imk nları gibi konular üzerinde duruldu. Üç lider yeni fikirler ile iş alanında Komisyonun Araştırma Programı'nın da endüstri ve bilim konularında daha erişilebilir olması gerektiğinin üstünde durdu. Liderler ayrıca AB harcamalarının milli gelirin yüzde 1'ini geçmemesi konusunda da görüşbirliği içinde olduklarınının belirttiler. 
   
   İtalya'ya gönderme yaptılar    Üç liderin İtalya ve diğer Avrupa ülkeleri tarafından kendilerine yapılan üç ülkenin Avrupa'nın başına ortak bir direktör atamak istedikleri yönündeki eleştirilere İtalya'ya nispet cevaplar verdikleri gözlendi. 
   İngiltere Başbakanı Blair konuyla ilgili olarak "Avrupa'nın ortak problemlerine çözüm bulmak amacıyla üç büyük ülkenin bir araya gelmesi AB'nin kendi geleceği için önemlidir" derken, Fransa Başbakanı Chirac konuyu "Avrupa GSYİH'sinin yüzde 50'sinden fazlasını oluşturan üç ülkenin bir araya gelip ortak bir çözüm araması çok normaldir" şeklinde yorumladı. 
   Schröder ise "Üç ülkenin bir araya gelmesinden Avrupa'ya hükmedeceği anlamı çıkmamalıdır' dedi. Üç liderin dışarıdan gelen tepkilerden çok 'Avrupa'nın sorunlarına ortak çözüm bulmak' nedeniyle bir araya geldiklerini ısrarla vurguladıkları gözlendi. 
   
   
</TEXT>
</DOC>
