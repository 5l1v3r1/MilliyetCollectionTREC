<DOC>
<DOCNO> 240642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sondun08.html </URL>
<DATE> 2004/05/17/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Bağdat'ta patlama... Irak Geçici Yönetim Konseyi Başkanı öldü 
</HEADLINE>
<TEXT>

     Irak'ın başkenti Bağdat'ta düzenlenen intihar saldırısında Irak Geçici Yönetim Konseyi Dönem Başkanı Abdülzehra Osman Muhammed öldü. 
     Bir askeri üs yakınında meydana gelen patlamada Muhammed'in de aralarında bulunduğu 8 kişinin öldüğü, 8 kişinin de yaralandığı bildirildi. 
     Irak Dışişleri Bakan Yardımcısı Hamid el Bayati, İzzeddin Salim olarak da tanınan İslami Dava Partisi lideri Osman Muhammed'in patlama sırasında koalisyon güçlerinin ana karargahına girmek için beklemekte olduğunu söyledi. 
     Amerikan ordu sözcülüğünden yapılan açıklamada ise, bombalı aracın neden olduğu patlamanın, ABD önderliğindeki koalisyon güçlerinin karargahının girişinde meydana geldiği kaydedildi. Açıklamada yaralananlardan 2'sinin ABD askeri olduğu kaydedildi. 
     Patlamada karargahın girişinde bekleyen çok sayıda aracın da yandığı belirtiliyor. 
     
     ADI DUYULMAMIŞ BİR GRUP ÜSTLENDİ 

     Irak Geçici Yönetim Konseyi GYK Başkanı Abdüzzehra Osman Muhammed'in İzzeddin Salim öldürüldüğü saldırıyı daha önce adı duyulmamış bir grup üstlendi. 
     İnternette bir siteye gönderilen mesajda, ''Arap Direniş Hareketi-El Raşid Tugayları'' adlı grup, ''vatan haini ve paralı asker'' olarak nitelediği İzzeddin Salim'in kendilerine bağlı iki kişi tarafından öldürüldüğünü ileri sürdü. 
     Irakla ilgili sorunların ele alındığı internet sitesine gönderilen mesajda grup, saldırının Ali Halid el Caburi ve Muhammed Hasan el Samarayi adlı iki üye tarafından düzenlendiğini iddia etti. 
     Grup, ''Irak ve Filistin kurtulana kadar cihada devam edeceğini'' de belirtti. 
     İnternet sitesinde, saldırıyı öven başka mesajlar da yer aldı. 
     
     SALİM'İN YERİNE EL YAVER 

     Irak'ın başkenti Bağdat'ta düzenlenen intihar saldırısında ölen İzzettin Salim olarak anılan Irak Geçici Yönetim Konseyi Başkanı GYK Abdüzzehra Osman Muhammed'in yerine Gazi Meşel Acil El Yaver getirildi. 
     GYK üyesi Mahmud Osman, saldırıdan hemen sonra düzenlenen konsey toplantısında, El Yaver'in Muhammed'in yerine seçildiğini söyledi. 
     Konseyin Sünni üyesi Musullu mühendis El Yaver'in, başkanlığı, egemenliğin Iraklılara devredileceği 30 Haziran'a kadar yürüteceği kaydedildi. 
     
     SALİM KONSEY'İN ÖLDÜRÜLEN 2. ÜYESİ OLDU 

     Irak İslam Devrimi Yüksek Konseyi IİDYK üyesi Rıza Cevad Taki de, Irak Geçici Yönetim Konseyi'nin Dönem Başkanı Abdülzehra Osman Muhammed'in öldüğünü doğruladı. 
     Taki, daha çok İzzeddin Salim olarak bilinen Osman Muhammed'in, koalisyon güçlerinin ana karargahına bu sabah bir araçla düzenlenen saldırıda ölenler arasında olduğunu söyledi. 
     Şii İslami Dava Partisi lideri olan Salim, yazar ve filozof olarak tanınmasının yanı sıra birçok dergi ve gazetenin editörlüğünü yapıyordu. 
     Salim, Geçici Yönetim Konseyi'nin öldürülen ikinci üyesi oldu. 
     Konsey'in üç kadın üyesinden biri olan Şii Akile el Haşimi, geçen yıl 20 Eylül'de Bağdat'ta evine giderken aracına açılan ateşle ağır yaralanmış ve 5 gün sonra ölmüştü. 
     
     ZEBARİ SÜREÇ DEĞİŞMEYECEK 

     Irak Dışişleri Bakanı Hoşyar Zebari, Irak Geçici Yönetim Konseyi GYK Dönem Başkanı Abdülzehra Osman Muhammed'in öldürülmesinin, ülkedeki siyasi süreci bozmayacağını söyledi. 
     Dünya Ekonomik Forumu toplantıları için Ürdün'de bulunan Zebari, gazetecilere, ''Bu kesinlikle terörist saldırı. Arkasında kimin olduğunu bilmiyorum'' dedi. 
     Bu saldırının, düşmanların Irak'taki siyasi süreci bozmak için her şeyi yapabileceklerini gösterdiğini belirten Zebari, ''saldırının, siyasi süreci devam ettirme azimlerini güçlendireceğini'' kaydetti. 

     
</TEXT>
</DOC>
