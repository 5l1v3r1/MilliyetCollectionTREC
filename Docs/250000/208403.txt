<DOC>
<DOCNO> 208403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sontur04.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sokakta yürürken köpeklerin saldırısına uğrayıp hastanelik oldu 
</HEADLINE>
<TEXT>

     Konya kent merkezinde sokak köpeklerinin saldırısına uğrayan bir kişi hastaneye kaldırıldı. 
     AA muhabirinin aldığı bilgiye göre, evinden işine gitmek için yola çıkan İbrahim İnal 29 , Konya Büyükşehir Belediyesi'nin arkasında bulunan Selçuklu Kaymakamlığı inşaatı yakınlarına geldiğinde sokak köpeklerinin saldırısına uğradı. 
     Üzerine gelen köpeklerden kurtulmak için koşmaya başlayan ancak, peşindeki köpekleri atlatamayan İnal, bağırarak çevresinden yardım istedi. 
     Vatandaşların yardımıyla köpeklerden kurtulmayı başaran İnal, geçirdiği şok nedeniyle kendine gelemeyince olay yerine 112 Acil Servis ekibi çağırıldı. 
     İlk müdahalesinin ardından Konya Numune Hastanesi'ne kaldırılarak sakinleştirici iğne yapılan İnal, kendine geldikten sonra şunları söyledi 
     ''Bölgede sık aralıklarla benzer durumlar yaşanıyor. Özellikle çocuklar okullarına giderken büyük sıkıntı çekiyor. Bugün bana saldırdılar, ancak başka birgün küçük bir çocuğa da saldırabilirler. Yetkililerden, bu konuda gereken önlemi almalarını istiyorum'' dedi. 
     
</TEXT>
</DOC>
