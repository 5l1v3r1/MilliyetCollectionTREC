<DOC>
<DOCNO> 223043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sondun12.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda pasaportta türbanlı fotoğrafa izin verdi 
</HEADLINE>
<TEXT>

     Hollanda'da, bu ülke vatandaşlık hakkını almış Müslüman kadınlar, istedikleri takdirde pasaportlarına türbanlı fotoğraflarını koyabilecek. 
     İdari yapıdan sorumlu Devlet Bakanı Thom de Graaf, muhalefete mensup iki milletvekilinin soru önergesine verdiği yazılı yanıtta, dini inançlarını gerekçe gösteren kişilerin pasaportlarına, bu özelliklerini yansıtan fotoğraf koyabileceklerini bildirdi. 
     Bakan de Graaf, türbanlı fotoğrafta, yüzün ve iki gözün çok açık ve net bir şekilde belli olmasının yeterli olduğunu belirtti. 
     Hollanda'da, pasaportlara konulacak fotoğraflarda prensip olarak kişinin başının açık olması gerekiyor. Ancak pasaport sahibi kişi, dini inancı, dünya görüşü ya da sağlık nedenleriyle başörtülü fotoğrafının kullanılmasını isteyebiliyor. 
     Soru önergesini yönelten milletvekilleri, türbanla çektirilmiş fotoğraflarda kulakların tamamen kapalı kaldığını belirterek, kurallara göre izin verilmemesi gerektiği görüşünü dile getirmişlerdi. Bakan de Graaf'a göre ise kulakların görünmesi gerekmiyor. 
     
</TEXT>
</DOC>
