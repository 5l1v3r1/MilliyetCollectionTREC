<DOC>
<DOCNO> 228558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/yasam/yas03.html </URL>
<DATE> 2004/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendi masalını yaz 
</HEADLINE>
<TEXT>

   Pozitif psikoterapi olarak bilinen tedavi yönteminin öncüsü olan İran asıllı Prof. Dr. Peseschkian, hastalarını masallarla tedavi ediyor 
      Ayça Atay 
   
   ALMANYA'DAKİ Wiesbaden Psikoterapi Akademisi Müdürü ve Uluslararası Pozitif Psikoterapi Merkezi Başkanı Nosrat Peseschkian, masalla tedavi yöntemini şöyle açıkladı "Doğu öyküleriyle terapi yapıyoruz. 600'den fazla öykü topladık her rahatsızlık için öykümüz var. Ona, günlük yaşamına uyarlayabileceği bir öykü veriyoruz. Bunun hakkında düşünüp iki üç sayfa yazıyor ve bir sonraki terapi seansına getiriyor. Freud düşlerle çalıştı, biz kolektif bilinçle çalışıyoruz, bilgelik içeren öykülerle." 
   PESESCHKIAN, yöntemini nasıl bulduğunu ise şöyle anlattı "1001 Gece Masalları'nı düşündüm. Şehrazat'ın nasıl öyküler yoluyla kralın problemlerini çözdüğünü... Adım adım, öyküleri, eğitim ve tedavi için kullanabileceğimiz düşüncesine vardım. Hastalar öykülere direnç göstermediği için kolaylıkla çalışabiliyoruz." Kitapları 23 dile çevrilen Peseschkian, bu modelin farklı kültürlere de kolaylıkla uyarlanabildiğini söylüyor. Kültürel farklılıklar ise iyileşme sürecini etkiliyor. 
   
   
</TEXT>
</DOC>
