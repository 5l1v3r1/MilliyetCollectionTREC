<DOC>
<DOCNO> 203454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/siyaset/siy01.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'te afiş gerilimi... 
</HEADLINE>
<TEXT>

   Dokunulmazlık tartışması skandala dönüştü. CHP'li Baloğlu'nun TBMM'de dağıtmak istediği afişlere el konuldu 
      Günselİ Önal 

   
   CHP Antalya Muratpaşa İlçe Teşkilatı'nın hazırladığı ve Antalya Milletvekili Feridun Baloğlu'nun TBMM Basın Bürosu'nda dağıtmak istediği "dokunulmazlıkları kaldırın" yazılı afişe polis el koydu. 
   Milletvekili dokunulmazlıklarının kaldırılması için başlatılan kampanya kapsamında teşkilatın bastırdığı afişlerden Baloğlu'na da gönderildi. Baloğlu, afişleri, gazetecilere dağıtılmaları için TBMM Basın Bürosu'na gönderdi. Ancak polis, Baloğlu'nun basın duyuruları panosuna da koydurduğu afişleri, "içtüzük gereği TBMM'de parti afişi dağıtılamayacağı" gerekçesiyle topladı. Afişi, TBMM'deki odasına da astığını ve kampanya hakkında gazetecilere bilgi verirken belge olması için basın bürosuna gönderdiğini belirten Baloğlu, "Afişe el konuluyorsa, ben de Meclis'te afişleme yaparım" dedi. Açıklamanın üzerinde adının yer aldığını kaydeden ve olayı "yazışma hürriyetine müdahale" olarak nitelendiren Baloğlu şöyle konuştu 
   
   'AKP'liler kaçıyor' 
   "Duvarlara asarsam, bildiri dağıtırsam olmaz. Meclis'in kuralları var. İzin alınmış bir afişe el konulabilir mi Afişin bildiri halinden 50 bini de Antalya'da dağıtıldı." Meclis güvenlik görevlileri ise, Baloğlu'nu aradıklarında "Bilmiyorduk. Bir daha izin alırız" yanıtını aldıklarını belirterek, "Afişleri toplamadık. Zaten panoda afiş kalmamıştı" diye konuştu. 
   CHP'li TBMM Başkan Vekili Yılmaz Ateş de AKP'yi eleştirerek, "Dokunulmazlıkları kaldıralım deyince öcü görmüş gibi kaçıyorlar" şeklinde konuştu. 
   
   Prosedür nasıl işliyor 
   TBMM kampusunda bir yere afiş ve benzeri bir duyuru asılabilmesi için idare amirinin izni gerekiyor. Asılacak her afişte imza ve mühür bulunması şart. İçtüzük gereği, İdare Amirliği ile güvenlik birimine verilen yetkileri kullanan görevliler, Meclis'te izinsiz basın açıklaması ve basın duyurusu yapılmasını engelliyor. Basın koridorunda, görevlilerin bilgisi dışında yazılı basın açıklaması dağıtılamıyor. Parti çalışmalarının afiş ve benzeri araçlarla tanıtımı da yasak. 
   
   
   
</TEXT>
</DOC>
