<DOC>
<DOCNO> 239720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonsiy31.html </URL>
<DATE> 2004/05/13/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
İstanbul'daki Rektörler YÖK Yasası konusunda ortak açıklama yaptı 
</HEADLINE>
<TEXT>

     İstanbul'daki üniversitelerin rektörleri tarafından yapılan ortak açıklamada, ''2547 sayılı Kanun'daki değişikliklerin, seçimlerde verilmiş sözlere dayanan bir tasarruf olup, yalnızca imam hatip lisesi mezunları gibi özel bir kesime ayrıcalık sağlamaya yönelik olduğu, tüm üniversite camiasının ortak inancıdır'' denildi. 
     Rektörler adına yapılan ortak yazılı açıklamada, İstanbul'daki tüm üniversite rektörlerinin bugün İstanbul Üniveristesi'nde toplanarak, 2547 sayılı Kanun'da yapılan değişikliği görüştüğü belirtildi. 
     Açıklamada, şu görüşlere yer verildi 
     ''2547 sayılı Kanun'daki değişikliklerin, çok uzun bir süreden beri iktidarın gündeminde olan, kendi ifadeleriyle 3 Kasım 2002 seçimlerinde verilmiş sözlere dayanan bir tasarruf olup, Türkiye'nin ya da meslek eğitiminin gerçek sorunları bulunmadığı ve yalnızca imam hatip lisesi mezunları gibi özel bir kesime ayrıcalık sağlamaya yönelik olduğu, tüm üniversite camiasının ortak inancıdır. 
     Bu değişiklik, Türk eğitim sisteminin geleceği ve laik Cumhuriyet ilkelerine kesinlikle aykırı düşmektedir. 
     Bu yasa değişikliğine sadece üniversitenin değil, laik demokratik Cumhuriyete sahip çıkacak velilerin ve halkımızın karşı duracağına inanan öğretim üyeleri, 17 Mayıs Pazartesi günü İÜ Cemil Bilsel Konferans Salonu'nda yapılacak toplantıyla bu 'haklı karşı çıkışı' Türk kamuoyuyla paylaşma kararı almıştır.'' 
     
</TEXT>
</DOC>
