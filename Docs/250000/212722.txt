<DOC>
<DOCNO> 212722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/soneko14.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Gelin şu 50 milyar dolarlık ihracat hedefini aşalım 
</HEADLINE>
<TEXT>

     Devlet Bakanı Kürşad Tüzmen, Türkiye'nin içinde bulunduğu sıkıntılardan kurtarılmasında önemli başarılar elde ettiklerini belirterek, ''Artık bundan sonrası başarılarımıza yenilerini ekleyeceğimiz bir dönem olacak'' dedi. 
     Tüzmen, AK Parti'nin Gaziantep'te düzenlediği bayramlaşma töreninde yaptığı konuşmada, seçim meydanlarında halka bir çok söz verdiklerini, verdikleri sözleri bir bir yerine getirmenin mutluluğunu yaşadıklarını belirtti. 
     Türkiye'nin geçen yıl ihracatta rekor kırdığını anımsatan Tüzmen, ''İhracatta geçen yıl rekor kırdık ama, elde ettiğimiz bu başarıyı sürekli hale getirmeliyiz. Enflasyonu düşürdük. Enflasyonu düşürdük ama sonrasında yapmamız gerekenler var ve yapacağız. 2005'te Türk Lirası'ndaki bol sıfırları atıp parası değerli ülkeler arasına gireceğiz'' diye konuştu. 
     Tüzmen, hükümet olduklarında Türkiye'nin ciddi sorun ve sıkıntılar yaşadığını ve sürekli bu sorun ve sıkıntıların konuşulduğunu ifade ederek, ''Ama bakın şimdi ne eskiden olduğu kadar sorunlardan sıkıntılardan bahsediyoruz ne de o denli bir endişe yaşıyoruz'' dedi. 
     Halkın geçmişte yaşadığı sıkıntılardan arınmış bir ortamda yaşadığını ve geleceğe güvenle baktığını vurgulayan Tüzmen, Türkiye'nin bölgesinde ve dünyada itibarının ve güvenilirliğinin arttığını vurguladı. 
     Türkiye'nin dış ticaretini geliştirme çabalarını sürdüreceklerine dikkati çeken Tüzmen, geçen yıl ulaşılan 115 milyar dolar dış ticaret hacmini bu yıl için 135-140 milyar dolara ulaştırmayı hedeflediklerini bildirdi. 
     Tüzmen, konuşmasını şöyle sürdürdü 
     ''Gelin bu yıl şu 50 milyar dolarlık ihracat hedefini de aşalım. İnşallah bu yıl bu hedefi aşacağız. 
     Hep makro ekonomik dengelerin yerine oturduğunu söylüyoruz. İnşallah 2004'ün 6. ayından itibaren makro ekonomik dengelerin yerine oturmasının sonucu olan rahatlamayı esnaf, sanatkar ve vatandaş da belirgin bir biçimde hissetmeye başlayacak.'' Tüzmen, Türkiye'yi bölgesinde ve dünyada lider bir ülke konumuna doğru taşıdıklarını sözlerine ekledi. Tüzmen, konuşmasını salondakilerin bayramını kutlayarak tamamladı. 
     Bayramlaşmaya AK Parti Gaziantep milletvekilleri, il, ilçe ve belde yöneticileri ile vatandaşlar katıldı. 
     
</TEXT>
</DOC>
