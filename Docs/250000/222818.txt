<DOC>
<DOCNO> 222818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonsiy15.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP 84 yıllık karanlığa son yazısı için gerekli işlemler yapılacak 
</HEADLINE>
<TEXT>

     AK Parti Genel Başkan Yardımcısı Murat Mercan, AK Parti Ulukışla İlçe Teşkilatı'nın seçim aracı üzerinde yer alan ''İktidarla elele 84 yıllık karanlığa son'' yazısı konusunda Niğde İl Başkanlığı'nın hazırlayacağı rapora bağlı olarak gerekli işlemlerin yapılacağını kaydetti. 
     Mercan, yaptığı yazılı açıklamada, bazı yazılı ve görsel yayın organlarında Niğde'nin Ulukışla ilçesinde propaganda için kullanılan araç üzerinde ''İktidarla elele 84 yıllık karanlığa son'' şeklinde slogan yazıldığı yönünde haberler yer aldığını anımsattı. 
     Bu haberlerin ardından çıkan tartışmalar üzerine AK Parti Teşkilat Başkanlığı'nın gerekli işlemleri başlattığını belirten Mercan, 13 Mart 2004'te Niğde İl Başkanlığı'na bir yazı yazılarak, ''Haberlere konu olan araç üzerinde böyle bir ibare kullanılıp kullanılmadığının, kullanılıyor ise kim tarafından kullanıldığının, aracın kime ait olduğunun, yazıyı yazan ve kullanan kişinin parti üyesi veya yönetim kurulu üyesi olup olmadığının'' sorulduğunu kaydetti. 
     Mercan, bu yazıda, konu ile hazırlanacak raporun en kısa zamanda AK Parti Teşkilat Başkanlığı'na iletilmesinin de istendiğini belirterek, AK Parti Teşkilat Başkanlığı'nın, Niğde İl Başkanlığı'nın konuya ilişkin hazırlayacağı rapora bağlı olarak gerekli işlemleri yapacağını bildirdi. 
     
</TEXT>
</DOC>
