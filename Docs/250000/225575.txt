<DOC>
<DOCNO> 225575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonspo33.html </URL>
<DATE> 2004/03/25/ </DATE>
<TIME> 23.10 </TIME>
<AUTHOR>  </AUTHOR>
<HEADLINE>
Valencia - Gençlerbirliği maçından notlar... 
</HEADLINE>
<TEXT>

     UEFA Kupası 4. tur rövanş maçında İspanya'nın Valencia takımıyla karşılaşan Gençlerbirliği'ne, Türkiye'deki yerel seçimler nedeniyle siyasiler ilgi gösteremedi. 
     Karşılaşmaya Türkiye'den hiçbir siyasi isim gelmezken, Gençlik ve Spor Genel Müdürü Mehmet Atalay, maçı Gençlerbirliği Kulübü Başkanı İlhan Cavcav ile birlikte protokol tribününden izledi. 
     Madrid'de yaşanan terör eylemleri sonrasında yaşamını yitirenlerin cenaze törenine katılmak üzere İspanya'ya gelen Devlet Bakanı ve Başbakan Yardımcısı Abdüllatif Şener ile Devlet Bakanı Beşir Atalay, başkan Cavcav'a başarı dileklerini ilettikten sonra Türkiye'ye döndüler. 
     
     TUR PRİMİ 
     Başkent ekibi futbolcuları, turu geçmeleri halinde prim zengini olacak. 
     Kırmızı-siyahlılar turu geçerse kulüpten 300 milyar lira, Mardin Milletvekili Süleyman Bölünmez'den ise 50 bin dolar prim alacaklar. 
     Ayrıca ödül yönetmeliği gereği, başkent ekibinin çeyrek final vizesi alması halinde, devlet bakanlığı tarafından kulübe yaklaşık 1 trilyon liralık ödül verilmesi bekleniyor. 
     
     TOSHACK'DAN VALENCIA TÜYOSU 
     Bir dönem Beşiktaş'ı çalıştıran, şu anda da İspanya Birinci Ligi takımlarından Murcia'nın teknik direktörü olan John Benjamin Toshack, bugün Gençlerbirliği Kulübü Başkanı İlhan Cavcav'ı kaldığı otelde ziyaret ederek, Valencia hakkında bilgi verdi. 
     İlk maçtaki 1-0'lık avantajı iyi kullanmalarını isteyen Toshack, daha sonra Cavcav ile birlikte maçı tribünde izledi. 
     Valencia'da ilk maçta yer alan Sanchez, Navarro, Munoz, Torrez ve Albiol 18 kişilik maç kadrosuna giremezken, Ankara'daki karşılaşmada oynayan Albelda ve Angulo, sahaya yedek olarak çıktı. 
     Valencia-Gençlerbirliği maçına fazla ilgi göstermeyen İspanyol taraftarlar, 55 bin kişilik Mastella Stadı'nı dolduramadılar. 
     
</TEXT>
</DOC>
