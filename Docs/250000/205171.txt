<DOC>
<DOCNO> 205171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sonspo21.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
F.Bahçeli futbolculardan yeni yıl dileği Şampiyonluk 
</HEADLINE>
<TEXT>

     Fenerbahçe Futbol Takımı Kaptanı Ümit Özat, sarı-lacivertli ekibin yeni yılda hedefine ulaşacağına ve şampiyonluğu göğüsleyeceğine inandığını bildirdi. 
     Kaptan Ümit ve forvet oyuncusu Serhat Akın, kulübün resmi internet sitesinde taraftarlara yeni yıl mesajı yayımladı. Ümit Özat, herkesin özlediği, tek vücut olmuş, sahada iyi mücadele eden bir Fenerbahçe izlettirdikleri kanaati taşıdığını vurgulayarak, ligin ikinci yarısında da mücadeleden kopmayıp, çıkışlarını sürdüreceklerini kaydetti. 
     Taraftarların yeni yılını kutlayan Ümit Özat, şu açıklamayı yaptı 
     ''Elimizdeki imkanların tam olarak kullanılmasına yönelik çalışmaları hocamız sürdürüyor. Yapılan yeni transferlerin takıma uyum sağlaması gibi bir emekleme döneminin oluşacağını sanmıyorum. Tabii ki yenilgilerimiz olacak. Ancak biz hiçbir zaman şampiyonluk hedefimizden uzaklaşmayacağız. Takımımızın önü açık ve inanıyorum ki yeni yılda bu takım hedefine ulaşıp, şampiyonluğu göğüsleyecektir.'' 
     
     SERHAT AKIN 
     Sarı-lacivertlilerin golcü futbolcularından Serhat Akın da ligin ilk yarısında takım olarak iyi bir hava yakaladıklarını ve ikinci yarıda daha güçlenecekleri belirterek, yenemeyecekleri takım kalmayacağı iddiasında bulundu. 
     Aldıkları yenilgilerde dahi kendilerine destek olan Fenerbahçe taraftarındaki birlikteliğin, takım için de de bulunduğunu ifade eden Serhat, şunları kaydetti 
     ''Takım ruhu ile hareket etmek nedir, bunu hepimiz bu sezon çok daha iyi öğrendik. Artık taraftarlarımız da daha sabırlı. Bu dönem, daha bilinçli bir taraftar kitlesi maçlara geliyor ve bizleri destekliyor. Bizim yapmamız gereken tek şey, bu desteğin karşılığını verebilmek. Bunun için tüm arkadaşlarımla gereken çabayı gösteriyoruz. Sonuç için acele etmemek gerekiyor. Adımlarımızı bilerek atıyoruz, başaramayacağımız bir şey yok.'' 
     
</TEXT>
</DOC>
