<DOC>
<DOCNO> 236890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/soneko27.html </URL>
<DATE> 2004/05/03/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Desa hisselerine 5 kat fazla talep geldi... 
</HEADLINE>
<TEXT>

     Desa Deri'nin yüzde 30 oranında hissesinin İş Yatırım liderliğindeki konsorsiyum aracılığıyla halka arzına yatırımcıların büyük ilgi gösterdiği bildirildi. 
     DESA Deri'den yapılan açıklamada, 29-30 Nisan tarihlerinde 2,800 lira sabit fiyatla talep toplama yöntemiyle gerçekleştirilen Desa'nın halka arzında, 73,6 milyon dolar düzeyinde, arz edilen hisse miktarının 5 katı talep geldiği kaydedildi. 
     Talebin büyük bir çoğunluğunun küçük yatırımcılardan geldiği, bunun da Desa'nın yeni sermaye yapısının tabana yayılması ve küçük yatırımcının Desa'ya ve Borsa'ya duyduğu güvenin altının çizilmesi açısından önemli bir gösterge olduğu belirtildi. 
     Desa'nın halka arz sonuçlarını değerlendiren Desa Yönetim Kurulu Başkanı Melih Çelet, yatırımcıların Desa'ya olan güvenlerini, arzın 5 katı talep bildirerek gösterdiğini, bu güvenin karşılığını ve hakkını verme sırasının şimdi Desa'da olduğunu bildirdi. 
     Çelet, Desa'nın sermayesinin ağırlıklı olarak küçük yatırımcı ile tabana yayıldığını görmenin hayatının en büyük mutluluğu olduğunu belirterek, bunda İş Yatırım'ın ve konsorsiyum üyesi 28 aracı kurumun yurt çapındaki yaygın satış ağının etkili olduğunu kaydetti. 
     Çelet, ''Desa'nın halka arzı, toplumdan gördüğü yoğun ilgi ve başarısı ile yakın gelecekteki halka arzlar için olumlu bir örnek teşkil etmiştir'' dedi. 
     Desa'nın yüzde 20 sermaye artırımı, yüzde 10 ortak satışı yöntemlerinin bir arada kullanılması şekliyle toplam hisselerinin yüzde 30'u, 29-30 Nisan tarihlerinde 2.800 lira sabit fiyatla talep toplama yöntemi ile halka arz edilmişti. 
     Şirketin 20 trilyon 300 milyar lira olan mevcut ödenmiş sermayesi, halka arzın gerçekleşmesiyle birlikte 25 trilyon 375 milyar liraya çıkarıldı. 
     
</TEXT>
</DOC>
