<DOC>
<DOCNO> 215953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sondun19.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da kükürt yüklü trende patlama En az 200 ölü, 350 yaralı 
</HEADLINE>
<TEXT>

     İran'da kükürt yüklü trende meydana gelen patlama 200'den fazla kişinin ölmesine, 350 kişinin yaralanmasına yol açtı. Müthiş patlamadan 5 köyün etkilendiğini ve 70 km uzaktaki Meşhed kentinde hissedildiği bildirildi. 
     İRNA ajansına göre, şiddetli patlama, birçok köyün tam ortasında meydana geldi. Vahit Barakçı adlı yerel yetkili, ''Beş köy haritadan silindi'' dedi. 
     Patlama, Nişabur kasabasına 20 km mesafede meydana geldi. Vagonlarda bilinmeyen bir nedenle yangın çıktı, itfaiye alevleri söndürmeye çalışırken müthiş bir patlama oldu. 
     Vahit Barakçı, ''Tahminimizden çok büyük bir felaket'' dedi ve yaralıların Meşhed ve Nişabur kentlerindeki hastanelere sevk edildiğini kaydetti. 
     İRNA, patlamanın Meşhed'den bile hissedildiğini bildirdi. Ajansa göre, 150 vagondan oluşan katar, dün gece Ebumüslim garında dururken, bilinmeyen bir nedenle hareket etti. Çok geçmeden vagonlardan 48'i raylardan çıkarak devrildi. Vagonlar yerel saatle gece yarısından sonra alev aldı. Patlama ise TSİ 08.15 sularında meydana geldi. 
     
     DEPREM GİBİ 

     Tahran jeofizik kurumu, aynı saatlerde aynı bölgede 3.6 büyüklüğünde deprem kaydedildiğini açıkladı. 
     Yerel yetkililerin açıklamasına göre, 17 vagon kükürt, 6 vagon benzin, 7 vagon gübre ve 10 vagon pamuk taşıyan katar patlamayla alevler içinde kaldı. 
     Ölenlerin itfaiye erleri ve yardıma koşanlar olduğu kaydedildi. 
     Devlet televizyonu ise, iki trenin çarpıştığını bildirdi. 
     
     VALİ VE BELEDİYE BAŞKANI DA ÖLDÜ 

     Patlamada ölen kişiler arasında vali, belediye başkanı ve itfaiye müdürünün bulunduğu bildirildi. 
     İRNA'nın haberine göre, patlamada Vali Mücteba Farahmand-Nekou, itfaiye müdürü ve belediye başkanı yaşamını yitirdi. 
     Haberde, ayrıca kentin enerji dairesi müdürünün öldüğü, bölge demiryolları genel müdürünün kaybolduğu belirtildi. 
     Öte yandan devlet televizyonu, yerel bir yetkiliye dayanarak, patlamada ölenlerin sayısının 182 olduğunu duyurdu. 
     
     ENKAZ ALTINDA İNSANLAR VAR 

     İran'da, ünlü şair Ömer Hayyam'ın doğum yeri Nişabur kentinde, ''haritadan silinen'' köylerde enkaz altında insanlar olduğu belirtildi. 
     Patlamanın etkisiyle, genellikle kerpiç evlerin bulunduğu, demiryolu yakınındaki 5 köy ''haritadan silinirken'', ölenlerin arasında kent yetkililerinin yanı sıra 182 itfaiye ve kurtarma görevlisinin bulunduğu ve yaralı sayısının 400'den fazla olduğu kaydedildi. 
     Haftada 3 kez yayınlanan Sobh-e-Nişabur gazetesinin yazarı Said Kaviani, başkent Tahran'ın doğusuna 650 kilometre uzaklıktaki Nişabur halkının olay nedeniyle şok içinde olduğunu belirtti. 
     Resmi araçların kent içinde dolaşarak hoparlörlerle yaralılar için kan bağışı yapılması çağrısında bulunduğunu söyleyen Kaviani, köylerdeki evlerinde onlarca insanın enkaz altında kaldığını kaydetti. 
     Bölgenin acil operasyonlar merkezinin başkanı Muhammed Makduri, Tahran televizyonuna yaptığı açıklamada, tren vagonlarının hızlanarak kontrolsüz şekilde hareket ettikten sonra diğer istasyon Hayyam'a ulaştığında devrildiğini ve alev aldığını belirtti. 
     Trende patlama olduğu sırada yangının yüzde 90'ının söndürülmüş olduğunu kaydeden Makduri, ölenler arasında 182 itfaiye eri ve kurtarma görevlisinin bulunduğunu söyledi. 
     İRNA ise yerel yetkililere dayandırarak verdiği haberinde kayıpların çoğunun köylerde olduğunu ve patlamanın şiddetiyle 10 kilometre uzaklıktaki pencere camlarının sallandığını duyurdu. 
     Pamuk, meyve ve tahıl üretiminin yapıldığı Nişabur kentinin nüfusu 170 bin. Halıcılık, çömlekçilik ve dericilik kentin diğer geçim kaynakları arasında bulunuyor. Kent, M.S. 400'de, birkaç önemli okuluyla İran'ın önde gelen kültür merkezi oldu. Nişabur'da doğan ünlü şair Ömer Hayyam'ın mezarı da bu kentte bulunuyor. 
     
     TARİHTEKİ BÜYÜK TREN KAZALARI 

     İran'da benzin ve kimyasal maddeler yüklü trende bu sabah meydana gelen şiddetli patlamanın, 200'den fazla kişinin ölümüne yol açtığı belirtiliyor. 
     1900'den bu yana meydana gelen ve 200'den fazla kişinin ölümüne yol açan tren kazaları şöyle 
     
</TEXT>
</DOC>
