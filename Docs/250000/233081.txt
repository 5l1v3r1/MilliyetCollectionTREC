<DOC>
<DOCNO> 233081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sondun18.html </URL>
<DATE> 2004/04/20/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Cheney'in konuşmasına sansür iddiası 
</HEADLINE>
<TEXT>

     ABD Başkan Yardımcısı Dick Cheney'nin Uzakdoğu ülkeleri gezisi çerçevesinde geçen hafta geldiği Çin'in Şanghay kentinde yaptığı bir konuşmanın, resmi Çin basınınca sansürlendiği iddia edildi. 
     Amerikan Deniz Akademisi'nden Yu Maochun adlı Amerikalı bir uzman, Cheney'nin konuşmasının Çin Komünist Partisi'nin resmi yayın organı Halkın Günlüğü gazetesinde yayımlanmadan önce sansürlendiğini, özgürlük ve demokrasiyle ilgili tüm bölümlerin konuşmanın Çince versiyonundan çıkarıldığını söyledi. 
     Yu, konuşmanın orijinal haliyle, yayımlanan hali arasında yaklaşık yirmi değişiklik olduğunu kaydetti. 
     Cheney, Fudan Üniversitesi'nde öğrenciler önünde yaptığı konuşmada, ''Özgürlük isteği evrensel bir kavramdır. Bir ülkeye, kültüre ve bölgeye özgü bir kavram değildir. Bu, başarmış toplumların ve aydın liderlerin korkmaktan ziyade benimsemeyi öğrendikleri bir kavramdır'' şeklinde konuşmuştu. 
     
</TEXT>
</DOC>
