<DOC>
<DOCNO> 206222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/soneko07.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüccarların yarısı Türkiye'nin krizden çıktığına inanmıyor... 
</HEADLINE>
<TEXT>

     ''Tüccarların yüzde 45.6'sının Türkiye'nin krizden çıktığına, yüzde 55.5'inin de ekonomide işlerin iyi gittiğine inanmadığı'' kaydedildi. 
     Ankara Ticaret Odası ATO Armada, Karum, Migros, Ostim, Gimat, Siteler, Anafartalar işmerkezleri ile Tunalıhilmi, Posta, İzmir, Sanayi, Necatibey, Bahçelievler 7. Cadde, Kızılay, Ulus, Sıhhiye ve Rüzgarlı sokakta faaliyet gösteren 2 bin 209 esnaf ve tüccarın katılımıyla ''2003'ten 2004'e Çarşının Nabzı Anketi'' başlıklı bir anket gerçekleştirdi. 
     ATO'dan anket sonuçlarına ilişkin olarak yapılan açıklamaya göre, 2003 yılı değerlendirme ve 2004 yılı beklentilerine ilişkin toplam 17 sorunun yöneltildiği ankette katılan esnaf ve tüccarların yüzde 45.6'sı Türkiye'nin krizden çıktığına, yüzde 55.5'i de ekonomide işlerin iyi gittiğine inanmıyor. 
     Esnaf ve tüccarların yüzde 30.9'u 2004 yılında ekonominin iyiye gideceğini, yüzde 31.2'si daralacağını ve yüzde 37.9'u da aynı kalacağını düşünüyor. 2004'te ekonomiyi olumsuz etkileyecek en önemli olası sorun olarak esnaf ve tüccar, siyasi gelişmelerin ekonomik dengeyi bozmasını öngörüyor. 
     Kendilerine yöneltilen, ''Türkiye krizden çıktı mı '' sorusuna katılımcıların yüzde 10.5'i ''evet'', yüzde 45.6'sı ''hayır'', yüzde 43.9'u da ''kısmen'' yanıtını verdi. 
     ''2003'te işlerinizde ne yönde bir değişiklik oldu'' sorusuna katılımcıların yüzde 24'ü ''daha iyi'', yüzde 39.2'si ''daha kötü'' ve yüzde 36.8'i de ''aynı kaldı'' yanıtını verdi. 
     ''Faizlerdeki düşüş işlerinize yansıyor mu '' şeklindeki sorusuna da katılımcıların yüzde 32.8'i ''evet'', yüzde 41.3'ü ''hayır'', yüzde 25.9'u ''kısmen'' cevabını verirken, ''Enflasyondaki düşüş işlerinize yansıyor mu'' sorusunu da katılımcıların yüzde 20.1 ''evet'', yüzde 52.1'i ''hayır'' ve yüzde 27.8'i de ''kısmen'' şeklinde yanıtladı. 
     Ankette yöneltilen ''2003 yılını karla mı zararla mı kapatıyorsunuz'' sorusunu da katılımcıların yüzde 21.9'u ''karla'', yüzde 45.9'u ''zararla'', yüzde 32.2'si de ''bugünden bilemiyorum'' diye yanıtladı. 
     ''Tüccar, esnaf ve sanayicinin 2003 yılında karşılaştığı en önemli sorun hangisiydi '' şeklindeki soruya da katılımcıların yüzde 25.9'u ''yüksek vergi'', yüzde 13.9'u ''elektrik, su, doğalgaz gibi girdi maliyetlerinin yüksekliği'', yüzde 13.8'i ''bürokrasi'', yüzde 44.7'si ''işlerdeki durgunluk'' ve yüzde 1.7'si de ''düşük kur'' karşılığını verdi. 
     Ankette hükümetin icraatlarına ilişkin sorulara da yer verildi. ''Hükümetin ekonomik politikalarını tutarlı buluyor ve beğeniyor musunuz'' sorusuna katılımcıların yüzde 31.5'i ''evet'', yüzde 27.6'sı ''hayır'', yüzde 40.9'u ''kısmen'' yanıtını verirken, Hükümet Acil Eylem Planını Uygulamada Başarılı mı sorusunu tüccarların yüzde 22'si ''evet'' yüzde 48.4'ü ''hayır'' ve yüzde 29.6'sı da ''kısmen'' diye yanıtladı. 
     2004 yılında hükümetten bekledikleri en büyük desteğe ilişkin olarak da esnaf ve tüccarların yüzde 13.6'sı ''uygun kredi'', yüzde 11.4'ü ''bürokraside sadeleşme'' yüzde 42.7'si ''vergi indirimi'' yüzde 14.1'i ''kayıtdışı ve korsanla mücadele'' ve yüzde 18.2'si de ''girdi maliyetlerinde ucuzlama'' olduğunu kaydettiler. 
     
     2004'TEN BEKLENTİLER 
     Ekonomiye ilişkin 2004 yılı tahminlerinin sorulmasına karşılık olarak da ankete katılan esnaf ve tüccarların yüzde 30.9'u ''iyiye gidecek'' yüzde 31.2'si ''işler daralacak'' yüzde 37.9'u ''aynı kalacak'' dedi. 
     ''2004'te ekonomiyi etkileyecek en önemli sorun hangisidir'' sorusunu da katılımcıların yüzde 74'ü ''iç ve dış olumsuz siyasi gelişmeler sonucunda bozulacak ekonomik denge'', yüzde 12.1'i ''ithalattaki artış'' yüzde 7.7'si ''terör'' ve yüzde 6.2'si de ''düşük kur'' diye cevaplandırdı. 
     
     ATO BAŞKANI AYGÜN 
     ATO Başkanı Sinan Aygün de anket sonuçlarına ilişkin olarak, ''Yükseklerde iyimserlik rüzgarları esiyor, ancak çarşıda yaprak kıpırdamıyor'' dedi. 
     Her türlü olumsuzluğa rağmen tüccar ve esnafın ayakta kalmak için uğraş verdiğini, 2004 yılından umutlu olduklarını, ancak olası bazı gelişmelerden kaygı duyduklarını belirten Aygün, şunları kaydetti 
     ''Halk 2004 yılında ekonomide olumsuz gelişmeye neden olacak en önemli sorun olarak iç ve dış olumsuz siyasi gelişmeleri görüyor. Hükümet bu noktada son derece dikkatli davranmalıdır. Siyaset nezle olunca ekonomi yatağa düşüyor artık bunu anlamamız lazım. 
     Ekonomide gerçekten iyiye doğru bir gidiş varsa bunun çarşıya da yansıması gerekir. Bunun da kalıcı bir siyasi istikrar, düşük faiz, düşük enflasyondan geçtiği bilinciyle 2004 yılında kavga ve ihtiraslardan uzak bir yönetim bekliyoruz.'' 
     
</TEXT>
</DOC>
