<DOC>
<DOCNO> 218032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sonspo08.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hudson New Jersey Nets'i sahadan sildi, 14 maçlık seriyi bozdu... 
</HEADLINE>
<TEXT>

     ABD Profesyonel Basketbol Ligi'nde NBA 18. hafta mücadelesine, bu sabaha karşı yapılan 10 maçla devam edildi. 
     Gecenin en önemli maçında, Ortabatı Grubu lideri Minnesota Timberwolves, sahasında Atlantik Grubu lideri New Jersey Nets'i farklı skorla yenerek, rakibinin 14 maçtır süren yenilmezliğine son verdi. 
     Böylece 58. maçında 42. galibiyetine ulaşan Minnesota Timberwolves, Sam Cassell'in yokluğuna karşın, Troy Hudson'ın 29 sayı, 4 ribaunt ve 4 asistlik başarılı performansıyla galibiyete ulaştı. Takımda ayrıca yıldız oyuncu Kevin Garnett, 19 sayı, 9 ribaunt ve 6 asist, Wally Szczerbiak da 14 sayı ve 4 ribauntla galibiyete büyük katkı yaptı. 
     56. maçında 21. yenilgisine uğrayan New Jersey Nets'de ise Kenyon Martin, 18 sayı, 12 ribaunt ve 4 asist, Jason Kidd, 11 sayı, 10 ribaunt ve 7 asist, Kerry Kittles, 11 sayı ve 4 asist, Richard Jefferson da 10 sayı, 7 ribaunt ve 6 asistle oynamalarına karşın farklı skorlu yenilgiye engel olamadılar. 
     Mehmet Okur'un, sırtındaki sakatlığının nüksetmesi sonucu forma giyemediği maçta ise Merkez Grubu'nun ikincisi Detroit Pistons, deplasmanda, grupta 8. ve son sırada yer alan Chicago Bulls'a 19 sayı farklı üstünlük sağlayarak, 60. maçında 36. galibiyetini elde etti. 
     Karşılaşmada konuk ekibi galibiyete taşıyan isimler olarak 21 sayı, 5 ribaunt ve 6 asistle Richard Hamilton, 15 sayı, 7 ribaunt ve 4 blokla Rasheed Wallace, 14 sayı ve 6 asistle de Chauncey Billups göze çarptı. 
     Chicago Bulls'da ise Eddy Curry, 19 sayı ve 4 ribaunt, Kirk Hinrich de 14 sayı ve 7 asistle oynadı. 
     Lige, TSİ yarın sabaha karşı yapılacak Washington Wizards-Chicago Bulls, Dallas Mavericks-San Antonio Spurs ve Los Angeles Lakers-Sacramento Kings maçlarıyla devam edilecek. 
     NBA'de, günün maçlarında alınan sonuçlar şöyle 
     Phoenix Suns-New York Knicks 113-95. 
     Boston Celtics-Milwaukee Bucks 104-106. 
     Toronto Raptors-Washington Wizards 74-76. 
     New Orleans Hornets-Los Angeles Clippers 99-93. 
     Minnesota Timberwolves-New Jersey Nets 81-68. 
     Memphis Grizzlies-Golden State Warriors 92-99. 
     Chicago Bulls-Detroit Pistons 88-107. 
     Houston Rockets-Cleveland Cavaliers 90-84. 
     Seattle Supersonics-Utah Jazz 92-93 uzatmada . 
     Denver Nuggets-Los Angeles Lakers 111-112. 
     
</TEXT>
</DOC>
