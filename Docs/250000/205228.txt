<DOC>
<DOCNO> 205228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/dunya/adun.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Görevi Talat'a verdi 
</HEADLINE>
<TEXT>

   KKTC Cumhurbaşkanı Denktaş'ın, hükümeti kurma görevini verdiği CTP lideri Talat, önce geniş tabanlı bir hükümet kurmaya çalışacaklarını söyledi 
      SEFA KARAHASAN Lefkoşa 

   
   KKTC Cumhurbaşkanı Rauf Denktaş, 14 Aralık seçimlerinden 19 milletvekiliyle birinci parti olarak çıkan Cumhuriyetçi Türk Partisi CTP Genel Başkanı Mehmet Ali Talat'a hükümeti kurma görevini verdi. 
   CTP Genel Başkanı Talat, görevi almasının ardından mütebessim bir yüzle gazetecilere yaptığı açıklamada, niyetlerinin en kısa zamanda güvenoyu alabilecek bir hükümet kurmak olduğunu söyledi. 
   Hükümeti kurma görevi alan liderin, anayasaya göre 15 gün içinde hükümeti kurması gerekiyor. Hükümetin kurulamaması halinde görev cumhurbaşkanına iade ediliyor. 
   
   Ankara ile istişare 
   15 günlük süreyi beklemeden meclisten güvenoyu alabilecek bir hükümeti kurmaya çalışacaklarını söyleyen Talat, 1 Mayıs 2004'e kadar çözüm ve AB hedefinde olan bir hükümeti amaçladıklarını belirtti. 
   Kafasında herhangi bir hükümet modeli olmadığını ancak modellere kapalı olmadığını belirten Talat, Cumhurbaşkanı Denktaş'ın en geniş tabanlı bir hükümetten başlanmasını istediğini, bunun kendi tercihleri arasında yer aldığını söyledi. Talat, Türkiye ile istişare ederek en kısa sürede bir çözüm hükümeti kurmaya çalışacaklarını, bu çerçevede Ankara ile temaslarının olacağını sözlerine ekledi. 
   
   Nasıl kurulacak 
   Gözlemcilere göre, Talat ilk iş olarak ikinci büyük parti UBP Genel Başkanı Derviş Eroğlu'nu ziyaret edecek. Ancak Eroğlu'nun başbakanlık istemesi nedeniyle bu ziyaretten bir sonucun çıkması zor. Talat, ikinci olarak DP Genel Başkanı Serdar Denktaş'ın kapısını çalabilir. Fakat DP'nin de hükümette yer almak istemediği biliniyor. Bu durumda Talat'ın önünde milletvekili transfer etmekten başka bir yol kalmıyor. 
   Nitekim Talat, "milletvekili transfer etmeyeceğini ancak hızlı gelişen siyasi sürecin meclis aritmetiğini değiştirebileceğini, bunda kendilerinin bir etkisinin olmayacağını" söyleyerek, transfer imasında bulundu. 
   
   Denktaş'ı dışlamayacak 
   Öte yandan, Talat'ın görüşmecilik konusunda ilk aşamada Cumhurbaşkanı Denktaş'ın da içinde olacağı bir komite oluşturulmasından yana olduğu ileri sürüldü. Cumhurbaşkanı'nı karşısına almak istemeyen Talat'ın, müzakerelerin dışında kalsa dahi, Denktaş'ın görüşme sürecinde kendilerine destek vermesini istediği belirtildi. 
   
   
   
   
</TEXT>
</DOC>
