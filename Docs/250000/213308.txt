<DOC>
<DOCNO> 213308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/soneko20.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşim Tekstil'den "akıllı kumaş" 
</HEADLINE>
<TEXT>

     Yeşim Tekstil, uygulandığı ürünlerde leke ve su tutmama, çabuk kuruma ve kolay ütüleme özellikleriyle büyük miktarda enerji ve zaman tasarrufu sağlayan Nano teknolojisini, Türkiye'de ilk defa örme ürünlerin üretiminde kullanmaya başladı. 
     Yeşim, yüksek teknoloji ürünü ''akıllı kumaş''ları, en büyük müştirilerinden Gap Inc. için üretecek. 
     Yeşim Tekstil A.Ş'den yapılan yazılı açıklamaya göre, Yeşim Tekstil, geleceğin kumaşı olarak gösterilen ve hızla moda olmaya başlayan ''akıllı kumaş''ları, dünyada örme ürünlerde üretebilen dört firmadan biri oldu. 
     Leke ve su tutmama, çabuk kuruma, çabuk ütülenme özellikleriyle büyük miktarda enerji ve zaman tasarrufu sağlayan akıllı kumaşların üretim teknolojisi olan Nano teknolojisi, Türkiye'de de ilk defa örme ürünlerin üretiminde kullanılıyor. 
     En büyük müşterilerinden biri olan Amerikalı GAP Inc. için tesislerinde akıllı kumaş üretmeye başlayan Yeşim Tekstil, yaklaşık bir yıl önce Nano teknolojisini kullanarak, bu kumaşı laboratuvarlarında test etti ve deneme üretimine başladı. 
     GAP markası için yapılan akıllı kumaşlar ile tişört üreten Yeşim Tekstil, GAP Inc'in Avrupa ve Ortadoğu bölgesinde bu kumaştan üretim siparişi verdiği tek firma olma özelliğine de sahip. 
     Hazır giyim sektöründe gün geçtikçe kullanım oranı artan ve dünyaca ünlü markaların ürünlerinde tercih ettiği akıllı kumaşlar, tüketicilerden de büyük beğeni topluyor. 
     Nanoteks firması Avrupa Bölge Müdürü Tunç Alemdaroğlu da, Nano teknolojisini pazarlayan en büyük firma olarak, sahip olduğu laboratuvar, makine parkuru ve üretim bilgisiyle yine alanında en büyük üretici firma olan Yeşim Tekstil ile çalışmaktan büyük mutluluk duyduklarını ifade etti. 
     Alemdaroğlu, akıllı kumaş üretiminin yüksek teknolojiyle üretim yapan firmalarda mümkün olabileceğini belirterek, dünyada bu teknoloji ile üretim yapan örmede uzman dört firma arasında Yeşim Tekstil'in de bulunmasından gurur duyduklarını kaydetti. 
     Yeşim Tekstil, Marks Spencer, Nike, Schlafgut, Zara, Gap, Banana Republic ve Sara Lee gibi dünyaca ünlü markalara fason üretim yapıyor. 
     
</TEXT>
</DOC>
