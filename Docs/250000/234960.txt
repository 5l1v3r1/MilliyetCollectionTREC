<DOC>
<DOCNO> 234960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonspo12.html </URL>
<DATE> 2004/04/26/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Nerede o centilmen seyirci... 
</HEADLINE>
<TEXT>

     Denizlispor-Gençlerbirliği maçında kapalı tribünde olay çıkması, maçın son dakikalarında fanatik bir taraftarın sahaya girmesi ''nerede o centilmen seyirci'' dedirtirken, Denizlispor Kulübü Başkanı Zafer Katrancı, Fenerbahçe maçında aynı sıkıntıları yaşamamak için gerekli önlemleri alacaklarını söyledi. 
     Türkiye'de tel örgüleri söken ilk kulüp olarak tarihe geçen, centilmen seyircisiyle spor kamuoyunun takdirini kazanan yeşil-siyahlı kulüp, 1994, 1999 ve 2002 yıllarında 3 kez fair play ödülü aldı. 
     Ancak, herkesin örnek gösterdiği taraftar kitlesi bu sezon farklı bir kimliğe büründü. Denizlispor'un sahası, Beşiktaş maçında hakemin kafasında patlayan pet ayran kutusu nedeniyle 1 maç kapatıldı. Ankaragücü maçındaki kötü tezahürat, yeşil-siyahlı takımın sahasının 2. kez kapatılmasına neden oldu. 
     
     SAHAYA GİREN TARAFTAR 

     Denizlispor, bu sezon 3. şoku Gençlerbirliği maçında yaşadı. Maç içinde hakem Bülent Uzun aleyhine sürekli çirkin tezahüratta bulunan 57 Gençlik Taraftar Grubu, uyarıda bulunan polisle kavga etti. 
     Olayların bittiği sanılırken, bu kez maçın uzatma dakikalarında Güven Önver isimli taraftar sahaya girdi. Kısa sürede etkisiz hale getirilen Önver'in ismi, maçın 4. hakemi Hakan Özkan tarafından not alındı. 
     
     YÖNETİM SIKINTILI 

     Denizlispor Başkanı Zafer Katrancı, yaşananları onaylamanın mümkün olmadığını, bu grubun daha önce kendisine ve bazı yöneticilere yönelik çirkin tezahüratlar yaptığını söyledi. 
     Hakem Bülent Uzun'un iyi bir maç yönettiğini, bir pozisyonda kendisine tepki gösteren Giray Bulak'ın yanına gelip güler yüzlü bir şekilde uyarıda bulunduğuna dikkati çeken Katrancı, şöyle konuştu 
     ''Denizlispor kulübü olarak centilmenlik unvanını kolay elde etmedik. Türkiye'nin gıptayla baktığı bir taraftar kitlemiz var. Bu imajın zedelenmesini kesinlikle istemiyoruz. Taraftar gruplarıyla oturup konuşacak ve Fenerbahçe maçında benzer sorunları yaşamamak için gerekli önlemleri alacağız.'' 
     
</TEXT>
</DOC>
