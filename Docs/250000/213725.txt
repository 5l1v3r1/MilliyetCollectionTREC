<DOC>
<DOCNO> 213725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/son/soneko09.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisse senetleri geçen hafta, ortalama yüzde 1.70 değer yitirdi... 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 1.70 oranında değer yitirdi. 
     Kurban Bayramı nedeniyle 2 gün işlem yapılan İMKB'de geçen hafta açıklanan enflasyon rakamları, Merkez Bankası'nın faiz indirimi ve Kıbrıs konusundaki gelişmeler etkili oldu. 
     Tüpraş'ın özelleştirilmesi ve IMF ile 7. Gözden geçirme çalışmalarının da yakından izlendiği borsada hafta genelinde satış ağırlıklı seyir hakim oldu. Endeks hafta içinde en düşük 16,677.66, en yüksek 17,515.97 puanı gördü. 
     Uzmanlar, önümüzdeki hafta, özellikle Kıbrıs konusundaki gelişmeler, G-7 zirvesinin sonuçları, Uluslararası Para Fonu IMF ile 7. gözden geçirme çalışmaları ve özelleştirme konularının gündem maddeleri arasında yer almasının beklendiğini ifade ediyor. 
     
     ÖZETLE PİYASALAR 
     Borsadaki satış ağırlıklı seyrin yanında İMKB Tahvil ve Bono Piyasası ortalamalarında 1 puanın altında kalan düşüşler oldu. Altın ve dövizde artış, mevduat faizlerinin ortalamalarında küçük çapta düşüşler kaydedildi. Haftalık reponun ortalamasında da 2 puana yaklaşan düşüş meydana geldi. 
     Hisse senetleri haftalık bazda ortalama yüzde 1.70 oranında değer yitirdi. 24 ayar külçe altının gram satış fiyatı yüzde 1.45, Cumhuriyet altınının satış fiyatı da yüzde 1.28 yükseldi. Türk Lirası karşısında dolar yüzde 0.67, Euro da yüzde 2.78 oranında değer kazandı. 
     Yatırım fonlarının seyrini izleyen A.A Fon Endeksi ortalama yüzde 0.22 oranında artış gösterdi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.39, haftalık reponun net getirisi yüzde 0.38 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası'nda İMKB , haftanın ilk 3 günü Kurban Bayramı tatili nedeniyle işlem yapılmadı. Perşembe günü ortalama yüzde 1.31, Cuma günü de ortalama yüzde 0.40 oranında düşüş gerçekleşti. 
     Endeks, hafta boyunca 293.42 puanlık düşüşle 17,259.25 puandan 16,965.83 puana indi. Hisse senetlerindeki haftalık ortalama düşüş yüzde 1.70 oldu. 
     İMKB Ulusal-Mali Endeksi 1.26 puan düşerek 23,520.80 puandan 22,989.54 puana, İMKB Ulusal-Sanayi Endeksi 115.78 puan düşerek 15,338.69 puandan 15,223.47 puana ve İMKB Ulusal-Hizmetler Endeksi 131.78 puan düşerek 9,421.25 puandan 9,289.47 puana geriledi. 
     Böylece, mali grup hisseleri ortalama yüzde 2.26 oranında, sanayi grubu hisseleri ortalama yüzde 0.75 oranında ve hizmetler grubu hisseleri de ortalama yüzde 1.40 oranında değer yitirdi. 
     
     KAZANANLAR VE KAYBEDENLER 
     Borsada geçen hafta işlem gören 297 hisse senedinden 197'si değer yitirirken, 70 hisse senedi değer kazandı, 30 hisse senedinin değeri değişmedi. 
     Geçen hafta en yüksek oranlı artış yüzde 34.21 ile Mustafa Yılmaz Yatırım Ortaklığı hisselerinde gerçekleşti. Yüzde 32.41'lik artışla Gedik Yatırım Ortaklığı hisseleri ikinci ve yüzde 30.45'lik artışla da Deniz Yatırım Ortaklığı hisseleri üçüncü oldu. 
     En yüksek oranlı düşüş ise yüzde 14.75 ile Petkim hisselerinde oldu. Yüzde 10.64'lük düşüşle Garanti Yatırım Ortaklığı YENİ hisseleri ikinci ve yüzde 9.86'lık düşüşle de İş Bankası A hisseleri üçüncü sırada yer aldı. 
     İMKB Ulusal Pazar'da geçen hafta toplam 257 milyar 369.8 milyon adet hisse senedi işlem gördü ve karşılığında 819 trilyon 626.7 milyar liralık işlem hacmi gerçekleşti. 
     
     DÖVİZ 
     Geçen hafta dövizde toplu artışlar yaşandı. İstanbul serbest döviz piyasasında alınıp satılan ABD Doları Türk Lirası karşısında yüzde 0.67 oranında, euro da yüzde 2.78 oranında artış gösterdi. 
     Önceki hafta sonuna göre ABD Doları'nın Türk Lirası satış fiyatı 9 bin lira artarak 1 milyon 343 bin liraya, euronun satış fiyatı da 46 bin lira artarak 1 milyon 700 bin liraya yükseldi. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı yüzde 2.64 oranında artarak 2 milyon 487 bin liraya ve İsviçre Frangı'nın satış fiyatı yüzde 2.74 oranında artarak 1 milyon 89 bin liraya çıktı. 
     Bugün öğle saatlerinde ise İstanbul serbest piyasada ABD Doları 1 milyon 346 bin liradan, Euro 1 milyon 706 bin liradan, İngiliz Sterlini 2 milyon 490 bin liradan ve İsviçre Frangı da 1 milyon 92 bin liradan satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı yüzde 1.45, Cumhuriyet altınının satış fiyatı da yüzde 1.28 orranında arttı. 
     Külçe altının gram satış fiyatı 17 milyon 450 bin liraya, Cumhuriyet altınının satış fiyatı da 118 milyon 500 bin liraya yükseldi. 
     İstanbul Altın Borsası'nda İAB işlem gören 24 ayar altının gram fiyatı ise yüzde 0.49 oranında düşerek 17 milyon 200 bin lira oldu. 
     
     YATIRIM FONLARI 
     Yatırım fonlarına katılma belgeleri önceki hafta sonuna göre ortalama yüzde 0.22 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 1,015 puan artarak 471,323 puandan 472,338 puana çıktı. 
     Geçen haftanın en çok değer kazanan katılma belgeleri, yüzde 0.82'lik artışla TEB Yatırım B Tipi Değişken Fon, yüzde 0.67 oranındaki artışla BankEuropa Bank B Tipi Tahvil-Bono Fon ve yüzde 0.66 oranındaki artışla da HSBC Yatırım A Tipi Karma Fon oldular. 
     Haftanın en çok değer yitiren katılma belgeleri de yüzde 6.07'lik düşüşle ABN Amro A Tipi Değişken Fon, yüzde 4.09'luk düşüşle İş A Tipi Metal Eşya Endeks Fon ve yüzde 2.56'lık düşüşle de Eczacıbaşı Menkul Değerler B Tipi Tahvil-Bono Fon olarak sıralandılar. 
     
     TAHVİL-BONO-FAİZ-REPO 
     Hazine geçen hafta ihale düzenlemedi. İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.43 ile yüzde 0.48 arasında gerçekleşti. 
     Mevduat faizlerinin ortalamalarında geçen hafta küçük çaplı düşüşler oldu. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.39 oldu. 
     Önceki hafta sonunda İMKB Repo Ters Repo Pazarı'nda ortalama faizi yüzde 26'nın biraz üzerinde olan haftalık reponun net getirisi de yüzde 0.38 olarak gerçekleşti. 
     
</TEXT>
</DOC>
