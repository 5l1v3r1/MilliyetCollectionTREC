<DOC>
<DOCNO> 205364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sondun41.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da fazla can kaybının nedeni yanlış yapılanma... 
</HEADLINE>
<TEXT>

     İran'ın güneydoğusunda onbinlerce kişinin ölümüne ve yaralanmasına yol açan depremin ardından, İranlı yetkililer ve yabancı uzmanlar kayıpların nedenini tartışmaya başladı. 
     Tahran Üniversitesi jeofizik profesörü Bahram Akaşeh, ABD'nin California eyaletinde bir hafta önce meydana gelen depremle İran depreminin şiddetlerinin neredeyse aynı olduğunu söyledi ve Amerika'da sadece 2 kişinin hayatını kaybettiğini hatırlattı. 
     İki depremin sonuçlarının bu kadar farklı oluşunun çok basit bir cevabı olduğunu söyleyen Akaşeh, ''Yapılanma biçimleri tamamen farklı'' dedi. Akaşeh, İran'da da yapı standartları ve yasalar olduğunu, ancak bunların sadece teoride kaldığını, hiçbir yetkilinin yapıları denetlemediğini söyledi. 
     Mühendis Profesör Ali Bakşi de, aynı soruna değinerek, ''Bazı inşaatçılar daha fazla kar etmek amacıyla yapı standartlarına uymuyor'' dedi. 
     İran depreminde kayıpların çok fazla oluşunun başka bir nedeninin de, ülkedeki kerpiç yapılar olduğu belirtiliyor. Kerpiç yapıların tercih edilmesinin nedenleri ise iklime uygun ve ucuz olmaları. 
     İtalya Ulusal Jeofizik Enstitüsü Başkanı Enzo Boschi, kerpiç yapıların çok kolay çöktüğünü, ayrıca toza dönüştüğü için göçük altında canlı kalma olasılığının çok az olduğunu belirtti. Boschi, depremlerin kendi başına tehlikeli olmadığını, yapıların biçimi ve meydana geldiği anın ölü sayısında rol oynadığını ifade etti. 
     Boschi, Bem kentindeki depremin de, sabahın erken saatlerinde insanlar uykudayken meydana gelmesinin ölü sayısını artırdığını söyledi. 
     
</TEXT>
</DOC>
