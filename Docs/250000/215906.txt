<DOC>
<DOCNO> 215906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/spor/spo05.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş sistemi 
</HEADLINE>
<TEXT>

   Gençlerden kurulu yeni kadroya kendi sistemini uygulatmak isteyen Şenol Güneş dün bir toplantı yaptı, oyuncularından koşan, pres yapan, 90 dakika mücadele eden bir takım olmalarını istedi 
      ADNAN POYRAZ 

   
   Sıfırdan başladı 
   MİLLİ Takımlar Teknik Direktörü Şenol Güneş, Ay - Yıldızlı ekipteki gençlik aşısını sahaya da yansıtmak için kolları sıvadı. Yeni yüzler, yeni isimlerle işe yeniden başlayan Güneş, iki gündür sistemini futbolcularına kabul ettirmek için çalışıyor. Milliler'den çok koşup, pres yapmalarını isteyen Güneş, dünkü idmanda zaman zaman çift kaleyi durdurdu, atışları tekrarlattı ve yanlış yapanları uyardı. 
   
   Sabır istedi 
   1.5 saat süren çalışma sonrasında yeni oluşumdan umutlu olduğunu ifade eden Güneş, kısa sürede arzulanan seviyeye geleceklerini vurguladı. Herkesin gençlere sabır göstermesi gerektiğine de dikkat çeken A Milli Takımı Teknik Direktörü, akşam da Adana 5 Ocak Stadı'nda basına kapalı olarak karşılaşmanın taktik çalışmasını yaptırdı. Real Sociedad'da görev yapan Nihat da takıma katıldı. 
   
   Ulusoy devam edecek    Aday oluyor 
   FUTBOL Federasyonu Başkanı Haluk Ulusoy yarın bir basın toplantısı düzenleyerek aday olduğunu yeniden açıklayacak. Ulusoy ile geçen hafta görüşen Başbakan yardımcısı ve Spordan Sorumlu Devlet Bakanı Mehmet Ali Şahin'in, devam etmesini istediği öğrenildi. 
   
   ABD kampı iptal 
   MİLLİ Takımımız'ın sezon sonunda gitmeyi düşündüğü ABD kampı iptal edildi. Ay - Yıldızlılar'ın ligin bitimi sonrasında Avustralya'da iki maç oynayacağı, buradan da Tayland'a geçeceği ifade edildi. Millilerimiz'in bu kamptan toplam 1 milyon dolar kazanacağı öğrenildi. 
   
   'Bugün varız yarın yokuz'    BARCELONA kalesinde yedek beklemesine rağmen A Milli Takımı'na çağırılan Rüştü, yapılan operasyonu savundu. Bu değişimin doğal olduğunu belirten başarılı file bekçisi, "Bu değişime herkesin saygı göstermesi gerekir. Bugün biz varız, yarın genç arkadaşlarımız olacak. Bu kadro gelecekte büyük başarılara imza atacaktır. Yeter ki bize verilen destek, bu genç arkadaşlarımıza da verilsin" diye konuştu. 
   
   Haydi gençlik    Türkiye, bugün yeni çehresiyle Adana'da Danimarka ile karşılaşacak. Dünya Kupası elemelerinin hazırlıklarına başlayan Ay - Yıldızlılar, genç kadrosuyla kazanmak istiyor 
   
   Sadece bir maç kazandık 
   DANİMARKA ile bugün altıncı maçına çıkan Millilerimiz bugüne kadar sadece bir galibiyet bulabildi. 4'ü özel, biri resmi olmak üzere beş maç oynayan Ay - Yıldızlılar, ikişer mağlubiyet ve beraberlik aldı. Milli Takımımız, tek resmi maç oynadığı rakibine Avrupa Şampiyonası finallerinde 3-0 mağlup olmuştu. 
   
   Güneş'ten yarım dalya 
   A Milli Takımımız'ın başında bugün 50. maçına çıkacak olan Teknik Direktör Şenol Güneş, 49 karşılaşmanın 23'ünden galibiyetle ayrıldı, 13'ünde berabere kalıp, 13 de yenilgi aldı. Türkiye, Güneş yönetiminde toplam 72 gol atarken, kendi kalesinde de 49 gol gördü. 
   
   Özellerde başarı az    HAZIRLIK maçlarına yeteri kadar motive olamayan Millilerimiz, özel karşılaşmalarda genelde başarılı olamadı. Bugüne kadar 187 özel maçta 59 galibiyet alan Ay - Yıldızlılar, 77 kez yenildi, 51 maçtan da beraberlikle ayrıldı. Milliler, Şenol Güneş ile oynadığı 15 hazırlık karşılaşmasının sadece üçünü kazanırken, 6'sından da beraberlikle ayrıldı. 
   
   Rakipler sahada    2006 Dünya Kupası'nda A Milli Takımımız ile birlikte 2.Grup'ta yer alan Yunanistan, Gürcistan, Arnavutluk ve Kazakistan da bugün özel maçlarda güçlerini sınayacak. Yunanistan, TSİ 21.00'de başlayacak maçta Bulgaristan'ı ağırlayacak. TSİ 15.00'de başlayacak maçlarda Letonya - Kazakistan, Romanya - Gürcistan karşı karşıya gelecek. TSİ 20.45'te ise Arnavutluk, başkent Tiran'da İsveç karşısına çıkacak. 
   
   Diğer maçlar 
   15.00 Kıbrıs R.K. - B.Rusya 
   15.00 Macaristan - Ermenistan 
   16.00 Estonya - Moldova 
   18.00 İsrail - Azerbaycan 
   19.00 Makedonya - Bosna Hersek 
   21.00 Polanya - Slovenya 
   21.15 Belçika - Fransa 
   21.30 Hollanda - ABD 
   21.30 S.İrlanda - Brezilya 
   21.30 Fas - İsviçre 
   21.45 Hırvatistan - Almanya 
   21.45 İtalya - Çek Cumhuriyeti 
   21.45 K.İrlanda - Norveç 
   21.45 Galler - İskoçya 
   22.45 İspanya - Peru 
   23.15 Portekiz - İngiltere 
   
   
</TEXT>
</DOC>
