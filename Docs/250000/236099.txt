<DOC>
<DOCNO> 236099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/yasam/axyas02.html </URL>
<DATE> 2004/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir 'cep' uğruna iki hayat söndü 
</HEADLINE>
<TEXT>


Bakkal borcu için verilen parayla cep telefonu alan kardeş, kızan abiyi bıçakladı. Taksici 'Kan bulaşır' diye almayınca, abi Hasan Hüseyin öldü 

EYÜP KELEBEK, KEMAL ATLAN Eskişehir DHA 

Eskişehir'in Ömerağa Mahallesi'nde önceki akşam meydana gelen olayda, anne Ayşe Sarıtaş 64 ile çocukları Hasan Hüseyin Atak 43 ve Mustafa Atak 25 , bir yakınlarına ziyarete gitti. 
Burada, annesinin bakkala 200 milyon lira borçlarının bir kısmını ödemek için verdiği 180 milyon lirayla cep telefonu alan Mustafa ile eşinden 20 gün önce ayrılan abisi Hasan Hüseyin Atak arasında tartışma çıktı. İnşaat işçiliği yapan abi Atak, temizlik işçisi kardeşi Mustafa'nın elinden cep telefonunu aldı. 

'Arabam kan olur' dedi 
Bir süre sonra Mustafa Atak, misafirlikte olduğu evin mutfağından aldığı ekmek bıçağıyla ağabeyini sol bacağından ve sol ayak topuğundan yaraladı. 
Anne Sarıtaş, oğlunu hastaneye götürmek için taksi çağırdı. Ancak görgü tanıklarına göre plakası belirlenemeyen taksi şoförü yaralıyı "Aracım kan olur. Siz 112'yi arayıp ambulans çağırın" diyerek araca almadı. 
Olaydan bir saat sonra çağrılan 112 ambulansıyla Devlet Hastanesi'ne kaldırılan Atak, aşırı kan kaybı nedeniyle müdahaleye rağmen kurtarılamadı. Kaçan Mustafa Atak, yakalanarak gözaltına alındı. 


</TEXT>
</DOC>
