<DOC>
<DOCNO> 202586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sontur41.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
"Dünyanın en büyük soygun, dolandırıcılık ve hırsızlık olayı" 
</HEADLINE>
<TEXT>

     Devlet Bakanı Ali Babacan, İmarbank'ta yaşananların sadece Türkiye'nin değil, dünyanın ''En büyük soygun, dolandırıcılık ve hırsızlık olayı'' olduğunu söyledi. 
     Devlet Bakanı Babacan, yasanın kabulünden sonra yaptığı teşekkür konuşmasında, bankada, ''İşlemlerin resmi kayıtlara girmemesi, portföyünde bulunmaması ve izni olmamasına karşın bono satışı yapılması ve vatandaştan kesilen vergilerin devlete ödenmemesi'' ile üç boyutlu bir yolsuzluk olayı yaşandığını kaydetti. Babacan, devlete ödenmeyen vergilerin diğer yolsuzluk olaylarında olduğu gibi belli olmayan yönlere gittiğini ifade etti. 
     Yasa ile mevduata devlet güvencesinin korunduğunu belirten Babacan, ''Öte yandan da 380 bin vatandaşımızın mağduriyeti de giderilmiş oldu'' dedi. 
     Genel Kurul'da yapılan oylamaya 251 milletvekili katıldı. Yasa 9 ret oyuna karşı 217 oyla kabul edilirken, 25 milletvekili de çekimser kaldı. 
     
</TEXT>
</DOC>
