<DOC>
<DOCNO> 236619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sondun03.html </URL>
<DATE> 2004/05/02/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
ABD Kongresi'nde "Kuzey Kıbrıs'ın izolasyonuna son" tasarısı... 
</HEADLINE>
<TEXT>

     ABD Temsilciler Meclisi'ne, Amerikan hükümetini ve Avrupa Birliği'ni, Kıbrıslı Türklerin ekonomik ve siyasi izolasyonuna son verecek tedbirler almaya çağıran bir tasarı sunuldu. 
     Cumhuriyetçi Parti Kentucky Milletvekili Ed Whitfield'ın sunduğu tasarıya, Nebraska Milletvekili Doug Bereuter ve Demokrat Parti Florida Milletvekili Robert Wexler ve North Carolina Milletvekili David Price da destek verdi. 
     ABD kongresinin alt kanadı Temsilciler Meclisi'ne sunulan tasarıda, ''Amerikan hükümeti ve Avrupa Birliği'ni, Kıbrıslı Türklerin ekonomik ve siyasi izolasyonunu kaldıracak tedbirleri almaya çağırıyoruz'' denildi. 
     Tasarıda, Başbakan Recep Tayyip Erdoğan'a, ''BM destekli Annan planının olumlu ilerlemesine yardımda gösterdiği cesur liderliği'' için takdir duyguları da ifade edildi. 
     Whitfield'in sunduğu tasarıda, Kıbrıslı Türklerden de birleşik Kıbrıs ve AB üyeliği için umutlarını bırakmamaları istenirken, referandumda büyük farkla plana evet diyen Kıbrıslı Türkler kutlandı. 
     BM Genel Sekreteri Kofi Annan, BM Kıbrıs Özel Temsilcisi Alvaro De Soto, ABD Dışişleri Bakanı Colin Powell, ABD Dışişleri Bakanlığı'nın Kıbrıs Özel Koordinatörü Tom Weston'a da Kıbrıs'ın yeniden birleşmesi yolundaki ''yaratıcı ve yorulmak bilmez'' çabaları dolayısıyla teşekkür edildi. 
     Tasarıda ayrıca, Yunanistan Başbakanı Kostas Karamanlis'in, Güney Kıbrıs liderliğinin karşı çıkmasına rağmen BM planına destek verdiğine değinildi. 
     
</TEXT>
</DOC>
