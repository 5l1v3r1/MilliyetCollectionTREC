<DOC>
<DOCNO> 221155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/yasam/ayas.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fırındaki cehennem 
</HEADLINE>
<TEXT>

   Kadıköy'de bir fırında patlamanın ardından yangın çıktı. İçeride uyuyan 4 işçi kapalı kepenkleri kıramayınca 'imdat' diye diye yanarak öldü... 
      
   Kadıköy Fikirtepe Mahallesi Hızırbey Caddesi'ndeki Ahmet ve Mehmet Demirci kardeşlere ait Somuncubaba Ekmek Fırını'nda, dün 02.25 sıralarında henüz belirlenemeyen bir nedenle patlama meydana geldi. Patlamanın ardından yükselen alevler, işçilerin yatakhane olarak kullandığı fırının asma katını sardı. 
   Yatakhanede uyuyan işçiler Metih Ahçı 30 , Kemal Baysal 25 , Hasan Aslan 26 ve Hüseyin Özel 19 , kapıyı alevler sardığı için kapalı olan kepenkleri kırmaya çalıştı ancak başaramadı. Bunun üzerine camları kıran Ahçı, Baysal, Aslan ve Özel, "Bizi kurtarın" diye bağırmaya başladı. 
   Kadıköy, Erenköy ve Üsküdar itfaiye ekipleri, yangını söndürüp kepenkleri kırıp içeri girdi ama olan olmuş, 4 işçi asma katta yanarak ölmüştü. 
   
   'İtfaiye geç geldi ' 
   Vatandaşlar, itfaiyenin 10 dakika mesafedeki olay yerine yaklaşık yarım saat sonra geldiğini, kepenkleri kırarak işçileri kurtarmak yerine yangına öncelik verdiğini söyleyerek tepki gösterdi. 
   İtfaiye Daire Başkanı Sabri Yalın ise yangının itfaiyeye 02.26'da ihbar edildiğini, Kadıköy, Erenköy ve Üsküdar müfrezelerinin 8 dakika içinde olay yerine gelerek söndürme çalışmalarına başladığını belirtti. Yalın, yerel seçimler nedeniyle asılan pankartların itfaiye araçlarını yavaşlattığını kaydetti. 
   Yalın, yangının yoğun gaz sıkışması ya da tüp patlamasından kaynaklanmış olabileceğini, ancak kesin sonuca yapılacak araştırmaların ardından ulaşılacağını söyledi. 
   Öte yandan fırının sahibi Demirci kardeşler, ifadelerinin alınmasının ardından serbest bırakıldılar. 
   
   Hayalleri de kül oldu 
   FACİADA hayatını kaybedenlerden 25 yaşındaki Kemal Baysal, 6 ay önce Gonca Durukan ile nişanlanmış ve haziran sonunda evlenmeyi planlıyordu. Yakınları, evliliği için para biriktiren Baysal'ın çalıştığı fırının, Bağcılar'daki evine uzak olması nedeniyle yol masrafından tasarruf etmek için işyerinde kaldığını söylediler. 
   ERZURUM'DAN çalışmak için İstanbul'a gelen Hasan Aslan'ın Alibeyköy'deki ablasının evinde kaldığı, fırında iş bulduktan sonra, hafta içi fırında kaldığı öğrenildi. 
   
</TEXT>
</DOC>
