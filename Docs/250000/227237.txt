<DOC>
<DOCNO> 227237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/soneko48.html </URL>
<DATE> 2004/03/31/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Babacan KKDF, 1 Temmuz'da sıfıra indirilecek 
</HEADLINE>
<TEXT>

     Devlet Bakanı Ali Babacan, banka aracılık maliyetindeki Kaynak Kullanımı Destekleme Fonu KKDF kesintisini 1 Temmuz'dan itibaren yüzde 3'den sıfıra indireceklerini bildirdi. 
     Babacan, Ankara Sanayi Odası ASO Meclisi'nin aylık olağan toplantısında yaptığı konuşmada, bankacılık maliyetlerinde iki konunun bulunduğunu, bunlardan birisinin Banka Sigorta Muamele Vergisi, diğerinin de KKDF olduğunu anlatarak, ''Kaynak Kullanımı Destekleme Fonu'nu 1 Temmuz'da yüzde 3'den sıfıra indiriyoruz. Burada bir maliyet var, ama bu bütçede ayrıldı. Maliyette yüzde 8'i yüzde 5'e indirdik, yüzde 38-40 gibi kredi faiz gelirinden fedakarlık ettik'' dedi. 
     Türkiye'de banka aracılık maliyetlerinin yüksek olduğunu belirten Babacan, bu nedenle firmaların bir kısmının yurt dışından kredi alma yoluna gittiğini kaydetti. 
     Babacan, ''Bu konuda gerekli adımları atıyoruz. Ama bütçe disiplininden taviz vermeden çalışmalara başladık'' dedi. 
     
     İSTİHDAMDAN ALINAN VERGİ VE OECD ÜLKELERİ 

     Babacan, asgari ücretin üstündeki vergi yükünün yüksek olduğunun farkında olduklarını belirterek, bunun bir anda azaltılmasının mümkün olmadığını, bütçeye ciddi bir maliyeti olduğunu kaydetti. 
     Çalışanların yüzde 50'sinin bordrolarının asgari ücretten gösterildiğini, bunun gerçek alınan maaşları yansıtmadığını belirten Babacan, bunun farkında olduklarını vurgularken, şunları kaydetti 
     ''OECD ülkeleri arasında istihdamdan alınan yükün Türkiye'de yüksek olduğu doğrudur. Ama çalışanların yüzde kaçının bordroda gerçek maaşı gösteriliyor, yüzde kaçı gösterilmiyor. Bunu biliyoruz. Biz de farkındayız. Tüm Türkiye'de çalışanların yüzde 50'si asgari ücrette gösteriliyor. Böyle olduğunu farkındayız. Her şey aslına dönmelidir. Gerçekten ele geçen maaşlar nedir Çalışanlardan alınan toplam istihdam vergisi göründüğü gibi değildir. Türkiye istihdamdan alınan vergi yükü nedeniyle OECD ülkeleri arasında şampiyon gösteriliyor. Bu öyle değil. Bunun gerçeği var. Her şey aslına dönmeli. Kayıt dışı önemli bir konu. Sadece KDV'de değil. İstihdamda kayıt dışı var.'' 
     
     KOBİ'LER VE BANKA KREDİLERİ 

     İşadamlarının KOBİ'lerin bankalardan kredi alamadıkları yönündeki şikayetlerini değerlendiren Babacan, KOBİ'lerin kredi alamamasındaki en önemli problemin defterlerin gerçek bilançoları yansıtmaması olarak ifade etti. 
     Devlet Bakanı Babacan, ''Banka, bilançolara bakıyor. Borç gerçek borç değil. Gelir gerçek değil. Banka o yüzden tapu da tapu diyor. KOBİ'ler kredileri nasıl öderim diye ağlıyorlar. Vurgun yapayım diye değil. O yüzden çoğunluğu geri dönüyor. Bakmayın siz batık kredilere'' diye konuştu. 
     Babacan, Halkbank'ın 2004 yılında KOBİ'lere yönelik kredilerin 2 katrilyon lira olduğunu belirterek, yurt dışından bu yıl için 1.1 milyon dolarlık kredi geleceğini belirtti. 
     Bu çerçevede Fransa'da önümüzdeki günlerde 300 milyon dolarlık bir kredi sözleşmesini imzalayacaklarını belirten Babacan, İspanya hükümetinden de KOBİ'lere yönelik 200 milyon euroluk kredi teklifi geldiğini, bunu değerlendireceklerini kaydetti. 
     Babacan, KOBİ'lere önem verdiklerini belirterek, KOBİ'lerin sırtını devlete dayamadıklarını, ''dayısı, amcası'' olmadığını, yalnızca kendi bilek güçlerine güvendiklerini ifade etti. Devlet Bakanı Ali Babacan, Türkiye'ye gelen doğrudan yabancı yatırımlar konusuna da değindiği konuşmasında 2005 yılından ''Çok ümitli'' olduklarını söyledi. Babacan, 2005 yılında doğrudan yabancı yatırımlar konusunda geçmişte yaşanan rakamların çok üzerinde rakamlar beklediklerini de bildirdi. 
     Çin malları konusunda yaşanan sıkıntının global bir sıkıntı olduğuna dikkat çeken Babacan, çözümünde içeride olmadığını kaydetti. Kurun serbest piyasada oluştuğunu ve serbest kur rejiminin oyuna göre oynandığını ifade eden Bakan Babacan, bundan da ''korkmadıklarını'' söyledi. Babacan, cari açık bu sene yine olabilir ama finansman açısından bir kaygımız yok'' dedi. 

     
</TEXT>
</DOC>
