<DOC>
<DOCNO> 217772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sonspo33.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor'da seyircisiz oynamaya tepki 
</HEADLINE>
<TEXT>

     Birinci Süper lig'de, Profesyonel Futbol Disiplin Kurulu PFDK tarafından Elazığspor ile yapılan karşılaşmada çıkan olaylardan dolayı 1 maç seyircisiz oynama ve 2.5 milyar lira para cezası verilen Adanaspor'da tepki dinmiyor. 
     Adanaspor Teknik Sorumlusu Ahmet Ziya Yüce, Gaziantepspor karşılaşmasının çok önemsediklerini, ancak seyircisiz oynamalarının dezavantaj olduğunu belirterek, ''Tek tutanağımız olan seyirci desteği de elimizden alındı'' dedi. 
     Karşılaşmalara daha formda olan hakem istediklerini belirten Yüce, birçok puanlarını hatalı kararlar nedeniyle yitirdiklerini öne sürerek, şunları söyledi 
     ''Son haftalarda iyi oynuyoruz, ancak bunu bir türlü skora yansıtamıyoruz. Hakemlerin bizim maçlarımıza önyargılı çıkmalarına üzülüyoruz. Hakemleri hiçbir zaman karşımıza almak istemeyiz. Diyarbakırspor maçında rakibimiz lehine 2 penaltı kararı verildi. Bize aynı duyarlılıkta davranılmıyor. 
     Bu nedenle maçlarımıza formda, cesur ve tarafsız hakem verilmesini istiyoruz. Matematiksel olarak şansımız sürüyor. Sonuna kadar aynı heyecan ve ciddiyetle maçlarımıza çıkacağız. Hafta sonunda sahamızda yapacağımız ve seyircisiz oynanacak maçta Gaziantepspor'u yenerek 10 hafta aradan sonra şeytanın bacağını kıracağız.'' Dar kadroları bulunmasına karşın disiplinsiz davranışlara izin vermeyeceklerini belirten Yüce, konuşmasını şöyle sürdürdü 
     ''Takımda disiplini her zaman ön planda tutuyoruz. Umut Korkut'u, bizlere ve takım arkadaşlarına karşı saygısızlık yaptığı için kadro dışı bıraktık. Bu gibi konularda ligden düşeceğimizi bilsek, kimseye taviz vermeyiz.'' Bu arada milli takım kampında bulunan kaleci Serkan, Umut Salgınoğlu ve Gürhan'a izin alacaklarını da belirten Yüce, Gaziantepspor karşısına tam kadro çıkacaklarını da sözlerine ekledi. 
     
</TEXT>
</DOC>
