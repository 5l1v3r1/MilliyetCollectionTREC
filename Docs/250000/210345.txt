<DOC>
<DOCNO> 210345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sondun11.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'liler için çalışan 4 Iraklı kadın öldürüldü 
</HEADLINE>
<TEXT>

     Irak'ın başkenti Bağdat'ın batısında bulunan bir Amerikan üssünde çalışan 4 Iraklı kadının öldürüldüğü bildirildi. 
     Felluce'yi Habbaniye'deki Amerikan üssüne bağlayan yolda yerel saatle 06.30 sularında meydana gelen olayda, 5 Iraklı kadının ve kadınları taşıyan minibüs şoförünün yaralandığı belirtildi. 
     Kimliği belirsiz kişilerin düzenlediği saldırıdan yaralı kurtulan Maggi Aziz, ''9 kadın ve şoförle her zamanki gibi, kuru temizleme bölümünde çalıştığımız Habbaniye'deki üsse gidiyorduk. Birden beyaz Opel marka araçtaki 4 maskeli adam, minibüsümüze otomatik silahla ateş açtı, 4 kadın öldü'' dedi. 
     Bacak, omuz ve başından yaralanan ve Ramadi'deki hastaneye kaldırılan Aziz, şoför ve minibüsteki diğer kadınların yaralandığını söyledi. 
     Bir başka yaralı Suzanne Azat da araçtaki bütün kadınların Hıristiyan olduğunu belirtti. 
     
</TEXT>
</DOC>
