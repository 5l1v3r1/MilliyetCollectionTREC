<DOC>
<DOCNO> 205287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/spor/spo01.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Zago'ya Luce freni 
</HEADLINE>
<TEXT>

   Beşiktaş'ın hocası, takımda en yüksek ücreti alan ve zaman zaman kritik hatalar yapan Brezilyalı'nın sözleşmesinin uzatılması konusunda acele edilmemesini istedi 
      ORHAN YILDIRIM 

   
   Gözden düştü 
   RONALDO ile birlikte Lucescu'ya iki yıl daha nikah tazelemek için hazır olduklarını ileten Zago konusunda Beşiktaş'ın neden işi ağırdan aldığı ortaya çıktı. Rumen hocanın, 34 yaşındaki Brezilyalı yıldızdan memnun olduğu, ancak aldığı ücret ve özellikle Avrupa maçlarında yaptığı beklenmedik hatalar nedeniyle artık kendisine eskisi kadar sıcak bakılmadığı öğrenildi. Bu nedenle Lucescu'nun, Zago ile masaya oturulması konusunda acele edilmemesini istediği bildirildi. 
   
   3 trilyon alıyor 
   YILLIK 1 milyon 750 bin euro Yaklaşık 3 trilyon lira ile takımda en çok kazanan futbolcu olan Brezilyalı'nın transferinde de menajerine 600 bin euro ödenmesi kafalarda soru işareti yaratmıştı. Zago'nun, sözleşmesi sezon sonunda bitecek olan diğer oyuncular ile anlaşılıp, kendisine henüz teklif getirilmemesinden rahatsızlık duyduğu ifade edildi. Tecrübeli defans oyuncusu, tatilden dönüşünün ardından 10 Ocak'ta II. Başkan Hüsnü Güreli ile özel bir görüşme yapacak. 
   
   Fikret Orman ışık yakmadı    Aday olmayacak 
   BEŞİKTAŞ'TA 25 Ocak'taki kongrede muhalefetin, Serdar Bilgili'nin karşısına çıkarmayı düşündüğü isimler arasında yer alan eski yönetici Fikret Orman'dan olumsuz yanıt geldi. Adaylığını açıklaması için gerekli ortamın bulunmadığını belirten Orman, "Ben proje ve hedef adamıyım. Koltuk için şahsiyetimden ödün vermem. Geçmişte, Başkan Bilgili'nin fikirleri, karakterime ters geldiği için istifa ettim" dedi. 
   
   'Başkanlıktan önemli' 
   KENDİSİNİN adaylık için düşünülmesinin gurur verici olduğunu vurgulayan Orman, "Kulüp için tesis, altyapı ve mali konularda yaptığım çalışmaları takdir eden Beşiktaş camiası, bana bu mevkiyi layık gördü. İşte bu, başkan olmaktan daha önemli" diye konuştu. Fikret Orman, "Ben birine rakip olmak için değil, başkan olmak için aday olurum. Bilgili ile yeniden çalışmam da mümkün değil" ifadelerini kullandı. 
   
   Ümit'e izin yok    SEZON başında Adanaspor'dan alınan, ancak yeterince forma şansı bulamayan Ümit Aydın'ı ara transferde renklerine bağlamak isteyen Trabzonspor'a olumsuz yanıt verildi. Teknik Direktör Mircea Lucescu, genç oyuncunun uzun vadede kendilerine yararlı olacağını iletip, kadroda tutulmasını istedi. 
   
   Ahmet geliyor    BEŞİKTAŞ'TA tedavi için Almanya'ya gidişinin ardından, sözleşmesinin tek taraflı olarak fesh edilmesi kararı alınan Ahmet Dursun ikinci yarı hazırlıklarına katılacağını açıkladı. 7 Ocak'ta İstanbul'a geleceğini belirten golcü oyuncu, "Bana kulüpten gelen resmi bir şey yok. Sözleşmem devam ediyor" diye konuştu. 
   
   Kader günü 21 Şubat    UEFA Disiplin Kurulu, Chelsea maçında taraftarın sahaya konfeti yağdırması nedeniyle ikinci yarının 9 dakika geç başlamasında kusurlu bulduğu Beşiktaş ile ilgili kararı 21 Şubat'ta verecek. Federasyon yetkilileri, Beşiktaş'tan istenen savunmanın yanı sıra, kendilerinin de konuyla ilgili görüş bildireceğini kaydettiler. 
   
   
</TEXT>
</DOC>
