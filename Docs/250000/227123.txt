<DOC>
<DOCNO> 227123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sondun04.html </URL>
<DATE> 2004/03/31/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
Irak'a giden ABD askerleri, çelik yeleklerini kendileri satın alıyor 
</HEADLINE>
<TEXT>

     Irak'a görevli giden Amerikan askerleri, kendilerini koruyacak kurşun geçirmez yelekleri kendi olanaklarıyla satın alıyorlar. 
     ABD ordusunun bu tip çelik yeleklerin askerlere herhangi bir tehlikeyle karşılaşmalarından önce teslim edileceği yolunda güvence vermesine karşın, özellikle askerlerin aileleri, çocukları göreve intikal etmeden önce değeri bin doları aşkın bu çelik yeleklerden satın alıyor. 
     Irak'ta görevli Amerikan askerleri dörtte birinde bu hayat kurtaran ''Interceptor'' tipi seramik plakalı kurşun geçirmez yeleklerden bulunmadığı yolunda Ekim ayında asker aileleri tarafından açıklamalar yapılmıştı. 
     Amerikan ordusu, bu konudaki sıkıntının sona erdiğini ve çelik yeleği bulunmayan askerin kalmayacağını açıklarken, risk almak istemeyen aileler, çocuklarına biran önce bu yeleklerden almak için çaba gösteriyor. 
     Üretici firmanın online dağıtıcısı ''bulletproofme.com''un sahibi Nick Taylor, askerlerin ve ailelerinin işi riske bırakmadan bu yeleği almak istediklerini belirterek, anlatılan hikayeler ve askeri rotasyonun hızıyla, çelik yelek satışlarının yükselip, azaldığını belirtiyor. 
     Kuveyt'ten Bağdat'a geçme emri alan sıhhiyeci oğlu için 1400 dolar verip bu çelik yeleklerden satın alan Dan Britt, ''Anlatılanlardan öğrendiğimize göre savaşta ölmek ya da ölmemek tam bir şans işi. Eğer şans faktörünü bizden yana yükseltebilirsem, kendimi daha iyi hissedeceğim'' diyor. 
     Nancy Durst isimli bir kadın da, Irak'a yedek asker olarak Maine'deki birliğinden sevk edilen kocasına tam 4 aydır bu yeleklerden verilmediğini öğrendiğinde, derhal bir tane satın alıp gönderdiğini belirtiyor. 
     Kocasının anlattığına göre yedek askerlere kurşun geçirmez yelek dağıtılmadığını ve aktif görev askerleriyle aynı teçhizatın verilmediğini belirten Durst, ''Yedek askerler, ikinci sınıf gibi davranılmaktan bıktılar'' diyor. 
     George Washington Üniveristesi'nden Hukuk Profesörü Jonathan Turley de, Irak'ta görev yapan çocukları için çelik yelek satın alan yüzlerce aileyle görüştüğünü belirterek, ordunun asker aileleri nezdindeki güvenini yitirdiğini anlatıyor. 
     Savaş alanlarında hayat kurtaran kurşun geçirmez yeleğin 30 yıl önceki modellerle yeni modelleri arasında önemli farklar bulunuyor. 
     Eski modeller, şarapnel, hatta hafif silah mermileri karşısında bile yetersiz kalırken, 90'lardan itibaren Amerikan ordusunda kullanılmaya başlanan ''Interceptor'' tipi yelekler, makinalı tüfek mermisine bile dayanabiliyor. 
     Kevlar tabakalarından oluşan bu yeleklerde, özel ceplere yerleştirilen ve hayati organları koruyan seramik plakalar savaş alanında yaralanma ve ölüm riskini daha da azaltıyor. 
     Irak'taki Amerikan can kayıplarının önemli bir nedeninin de, birliklerde yeterince yeni yelek bulunmaması olduğu belirtiliyor. Bazı birliklerde askerlerin bir bölümü bu yeleklerden giyerken, bir bölümünün de Vietnam savaşından kalma standart yeleklerle yetinmek zorunda kaldıkları kaydediliyor. 
     Asker aileleri Ekim ayında yaptıkları açıklamalarda, savunma bütçesi 400 milyar doları aşan ABD'nin Irak'taki askerlerinin tümüne Interceptor yelek giydirmek için yaklaşık 97 milyon dolar tutarında bir harcama yapması gerektiğini belirtiyorlardı. 
     
</TEXT>
</DOC>
