<DOC>
<DOCNO> 246455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sondun26.html </URL>
<DATE> 2004/06/09/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
İspanyol askerlerin kimlik tespiti yapılmadı mı 
</HEADLINE>
<TEXT>

     Şenhan Bolelli bildiriyor 
Afganistan'dan dönerken 26 Mayıs 2003'de Trabzon'da uçak kazasında ölen 62 İspanyol askerinden bazılarının cenazelerinin kimlik tespiti yapılmadan ailelere teslim edildiği iddialarının, Türkiye'de yapılan araştırmalardan sonra kesinlik kazandığı öne sürüldü. 
     İspanyol ''Aragon'' gazetesinin, İstanbul Adli Tıp Kurumu kaynaklarına dayanarak yayınladığını belirttiği haberinde, araştırmalardan sonra ölen İspanyol askerlerinden bazılarının kimlikleri belli olmadan cenazelerin ailelere teslim edildiği ileri sürüldü. 
     Kazada kardeşini kaybeden Jose Antonio Gracia, önceki İspanyol hükümetini sert dille eleştirerek, ''Bu, baştan savma iş yaptıklarını gösteriyor'' diye konuştu. 
     Kazada yakınlarını kaybedenler, ''Başına gidip dua ettiğimiz mezarda kendi evladımız olduğuna emin olmak istiyoruz'' diyor. 
     Savunma Bakanı Jose Bono da Türk makamlarının resmi raporunun henüz ellerine geçmediğini belirtti. Bono, olayda eğer bir sorumsuzluk varsa bunun sorumlularını bulacaklarını söyledi. 
     ''Kimseyi suçlamak istemiyoruz ya da rövanş aramıyoruz, ancak tüm gerçek ortaya çıkartılacak'' diyen Bono, bakanlığının her zaman şehit ailelerinin yanında olacağını kaydetti. 

     
</TEXT>
</DOC>
