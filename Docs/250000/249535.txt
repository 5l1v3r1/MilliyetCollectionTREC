<DOC>
<DOCNO> 249535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/siyaset/axsiy01.html </URL>
<DATE> 2004/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
DEP'lilerin cezaevi günleri böyle geçti 
</HEADLINE>
<TEXT>


10 yıl cezaevinde yatan eski DEP milletvekillerinin değişimleri cezaevinde çektirdikleri fotoğraflara yansıyor. Uzun saçla cezaevine giren Zana'nın, saçları bir süre sonra kısalmış 

TÜRKER KARAPINAR Ankara 


TBMM bahçesinde gözaltına alındıktan sonra "PKK'ya yardım ve yataklık" gerekçesiyle tutuklanarak 17 Mart 1994'te Ulucanlar Cezaevi'ne konulan, 10 yıl 2 ay 24 gün sonra tahliye edilen eski DEP'li milletvekillerinin cezaevi fotoğrafları, cezaevinde günlerini nasıl geçirdiklerini gösteriyor. 
Leyla Zana, Orhan Doğan, Selim Sadak ve Hatip Dicle'nin Ulucanlar'daki 10 yılını anlatan fotoğrafları ilk defa yayımlanıyor. Zana ve Doğan'ın birlikte göründüğü, cezaevine girdikleri ilk günlerde çekilen fotoğrafta, tutuklanmalarından duydukları üzüntü yüzlerine yansıyor. 
Cezaevine girdiğinde saçları uzun olan Zana, 15'er yıl hapse mahk m edilmelerinden kısa süre sonra tahliyeden umudunu kesince, saçlarını kısaltmaya karar verdi. Bir diğer fotoğrafta, volta attığı bahçe kapısının önündeki duvara yaslanmış görünen Doğan ise bu fotoğrafı, "Çocuklarıma duyduğum özlemi gösteriyor" diye açıkladı. 

Çiçekleri sulamak... 
Eski DEP'liler, cezaevindeyken en çok voleybol oynamak ve yetiştirdikleri çiçekleri sulamaktan hoşlandıklarını söyledi. Voleybol oynadıkları filenin altında çekilen fotoğrafı "Vaktimiz orada geçiyordu" diye açıklayan eski DEP'liler, ilk kez 1998'de toplu olarak fotoğraf çektirebildi. 
Dört eski DEP'li 1998'den sonra çektirdikleri fotoğraflarda daha rahat ve neşeli gözüküyorlar. En çok "görüşe çıktıkları" günleri sevdiklerini söyleyen eski DEP'liler, çocuklarının büyüdüklerini yeni görebildiklerini anlattı. 


</TEXT>
</DOC>
