<DOC>
<DOCNO> 222052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sonspo14.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzik Benim için son durak emeklilik ya da UEFA başkanlığı olur 
</HEADLINE>
<TEXT>

     Fenerbahçe kongre üyesi olan UEFA Asbaşkanı Şenes Erzik, 1907 Fenerbahçe Derneği'nde düzenlenen panelde, sarı-lacivertli kulübe başkan olmak gibi bir düşüncesinin bulunmadığını belirterek, ''Artık benim için bu saatten sonra son durak ya emeklilik olur ya da UEFA başkanlığı'' dedi. 
     Erzik'in, ''Dünya Futbolu ve UEFA'daki Gelişmeler'' konulu panelde yaptığı açıklamalar, derneğin internetteki resmi web sitesinde yayınlandı. 
     Geçmişte Fenerbahçe Kulübü'nde genel sekreterlik görevi yaptığını hatırlatan Erzik, ''Sonra basamakları birer birer çıkarak bugünlere kadar geldim. İnsanlar bazı görevlere zamanında gelmeli. Fenerbahçe başkanlığı çok onurlu bir görev. Ancak öyle bir düşüncem yok. Artık benim için bu saatten sonra son durak ya emeklilik olur ya da UEFA başkanlığı'' dedi. 
     
     FB ŞÜKRÜ SARACOĞLU STADI'NA ÖVGÜ 
     Stadyumların kulüplerin fabrikası olduğunu kaydeden Şenes Erzik, Fenerbahçe Şükrü Saracoğlu Stadı'na gereken yatırımı yaptığı için Kulüp Başkanı Aziz Yıldırım ve yönetim kuruluna teşekkür etti. 
     Görevi gereği bugüne kadar Avrupa'da pek çok stat gezdiğini anlatan Erzik, ''Fenerbahçe'nin yeni yapılan maraton tribünündeki düzen, ne Nou Camp'ta ne de Bernabeu'da var. Tribüne girdiğinizde gördüğünüz hava, görevli personelin size davranışları, bir stat değil de lüks bir oteldeymişsiniz gibi hissettiriyor'' şeklinde konuştu. 
     
     ORTEGA KONUSU 
     Fenerbahçe'nin, Arjantinli futbolcu Ortega ile yaşadığı sorunu ilk günden beri yakından takip ettiğini ifade eden Şenes Erzik, gelinen son noktada inatlaşmanın iki taraf için de çözüm getirmeyeceğini söyledi. 
     Sorunun başından itibaren Fenerbahçe Kulübü'nün son derece doğru bir yol izlediğini bildiren Erzik, olayın bu kadar uzamasının nedeninin Fenerbahçe'den kaynaklanmadığının da bilinmesi gerektiğini kaydetti. 
     Ortega'nın geri dönmesinin şu an Fenerbahçe için en hayırlı karar olacağını ileri süren Şenes Erzik, ''İlle de gelmem diye diretirse Arjantin'de bir kulübe kiralanması gibi çözümler gündeme getirilebilir'' dedi. 
     
     ''CEM PAPİLA MÜKEMMEL BİR YÖNETİM GÖSTERDİ'' 
     Şenes Erzik, Beşiktaş-Samsunspor maçında siyah-beyazlı takımın oyuncularına gösterdiği 5 kırmızı kart sonrasında kamuoyunda sıkça eleştirilen hakem Cem Papila'nın o maçta mükemmel bir yönetim sergilediğini söyledi. 
     Papila'nın bu maçın ardından sonraki haftalarda yapılan önemli maçlarda görevlendirilmemesinin yanlış olduğuna dikkati çeken Erzik, ''Bana göre mükemmel bir yönetim gösterdi bu maçta. Her maçta olabilecek ufak tefek hatalar dışında kararlarını son derece doğru ve cesaretle verdi. Bu kadar başarılı bir maç çıkartan hakeme ortada bir hata varmış gibi diğer maçlarda görev verilmemesi çok yanlış bir karardı'' diye konuştu. 
     
     ''TÜRK HAKEMLERİN EKSİKLERİ VAR'' 
     Türkiye'de şu an Avrupa'da görev alabilecek nitelikte FIFA kokartlı hakem bulunmadığını ileri süren Şenes Erzik, ''Hepsinin eksikleri var. Keşke Ahmet Çakar gibi birileri olsa. Kimse alınmasın ama şu an için uygun özelliklere sahip bir hakem göremiyorum'' dedi. 
     
     ROBERTO CARLOS VE RİVALDO'YA ELEŞTİRİ 
     Erzik, Real Madrid'in yıldız oyuncusu Roberto Carlos'un, UEFA'ya karşı yönelttiği eleştirilerin hatırlatılması üzerine, Brezilyalı futbolcunun yalan söylemek ve rol yapmak gibi zaaflarının bulunduğunu söyledi. 
     ''Komple futbolcu'' tabirine uygun gösterebileceği tek örneğin Roberto Carlos olduğunu kaydeden Erzik, ''Ancak ne yazık ki en güvenilmez bulduğum, etik değerlere saygısı olmayan, futbolculuğunun kalitesi kadar karakterini aynı derecede zayıf bulduğum isimler yine Roberto Carlos ve Rivaldo. Akıllarınıza Brezilya-Türkiye maçını getirin. Bu futbolcuların maç esnasında neler yaptığını hatırlayın. Ne demek istediğimi daha iyi anlayacaksınız'' şeklinde konuştu. 
     Futbol müsabakalarında hataları en aza indirmek için sahada daha fazla sayıda hakemin görev alması fikrinin bir kaç ülkede denendiğini ancak pek olumlu sonuç vermediğini kaydeden Erzik, futbola teknolojinin girmesine de pek sıcak bakılmadığını sözlerine ekledi. 
     
</TEXT>
</DOC>
