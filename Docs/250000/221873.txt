<DOC>
<DOCNO> 221873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sontur28.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer,Türk Ceza Kanunuda Geçici madde kanunu onayladı 
</HEADLINE>
<TEXT>

     Cumhurbaşkanı Ahmet Necdet Sezer, sporda sponsorluğa ilişkin 5105 sayılı ''Gençlik ve Spor Genel Müdürlüğünün Teşkilat ve Görevleri Hakkında Kanun ile Bazı Kanunlarda Değişiklik Yapılmasına Dair Kanun'' ile memnu hakların iadesi konusundaki 5106 sayılı ''Türk Ceza Kanununa Bir Geçici Madde Eklenmesine İlişkin Kanun''u onayladı. 
     Cumhurbaşkanlığı Basın Merkezi'nden yapılan açıklamaya göre, kanunlar yayımlanmak üzere Başbakanlığa gönderildi. 
     ''Gençlik ve Spor Genel Müdürlüğü'nün Teşkilat ve Görevleri Hakkında Kanun ile Bazı Kanunlarda Değişiklik Yapılmasına Dair Kanun''a göre, ulusal veya uluslararası spor hizmet ve faaliyetlerini desteklemek amacıyla gerçek ve tüzel kişiler sponsorluk yapabilecek. Sponsorlar, Gençlik ve Spor Genel Müdürlüğü Kanunu ile Türkiye Futbol Federasyonu Kanunu kapsamında yaptıkları sponsorluk harcamalarının, amatör spor dalları için tamamını, profesyonel spor dalları için de yüzde 50'sini gider olarak gösterebilecek. 
     Ulusal veya uluslararası spor hizmet ve faaliyetlerini desteklemek amacıyla gerçek ve tüzel kişiler Gençlik ve Spor Genel Müdürlüğü'nün yıllık faaliyet programında yer alan ulusal ve uluslararası gençlik ve spor organizasyonları, sporcuların transfer bedelleri hariç olmak üzere spor kulüpleri ile federasyonların yıllık programlarında bulunan sporun yaygınlaştırılması ve sporcuların desteklenmesine yönelik resmi sportif faaliyetleri için sponsorluk yapabilecek. 
     Ferdi veya takım sporcuları ile gençlik ve spor kulüpleri, ulusal veya uluslararası sportif faaliyetlerde, Genel Müdürlüğün belirleyeceği esaslar dahilinde reklam alabilecekler. 
     Sponsorluk ve reklamla ilgili esas ve usuller, genel müdürlükçe çıkarılacak yönetmelikle belirlenecek. 
     Sportif faaliyetlere, spor kulüplerine, federasyonlara veya tesislere yapılacak harcamalara ilişkin belgeler Genel Müdürlüğün kontrol ve onayına tabi olacak. Genel Müdürlüğün yönetmelikle belirleyeceği miktarın üstündeki harcamalar yeminli mali müşavirlerce onaylanacak. 
     
     FEDERASYONLAR ÖZERKLEŞİYOR 
     Kanun, Gençlik ve Spor Genel Müdürlüğü'nün ana hizmet birimlerinden olan federasyon başkanlıklarının özerk hale getirilmesine ilişkin düzenlemeler de içeriyor. 
     Buna göre, federasyonlara talepte bulunmaları durumunda Merkez Danışma Kurulu'nun önerisi, Genel Müdürlüğün bağlı olduğu Bakan'ın teklifi ve Başbakan'ın onayı ile idari ve mali özerklik verilebilecek. 
     Özerklik verilecek federasyonda, faal sporcu sayısı, faal kulüp sayısı, spor dalının Türkiye ve dünyadaki yaygınlığı ve gelişme potansiyeli, gelirlerinin giderlerini karşılayabilme yeterliliği, spor dallarının olimpik olup olmadığı, federasyon veya bağlı kulüplerin tesis durumu gibi kriterler aranacak. 
     
     TAHKİM KURULU 
     Kanunla, Tahkim Kurulu'nun yapısı da yeniden düzenleniyor. Buna göre, özerk federasyonların ceza veya disiplin kurullarınca verilecek kararlara karşı genel müdürlük bünyesinde oluşturulacak Tahkim Kurulu'na itiraz edilebilecek. Tahkim Kurulu 7 asil ve 7 yedek üyeden oluşacak. Üyelerin 5'inin hukukçu, ikisinin ise spor alanında bilimsel çalışmalar yapmış ve sporda idareci, teknik adam ve benzeri görevlerde bulunmuş, kariyer sahibi kişiler olması şartı getiriliyor. Üyeler Genel Müdürlüğün teklif ettiği ve genel müdürün bağlı olduğu bakanın onayı ile 6 yıl için görevlendirilecek. Üyeler kendi aralarından bir başkan seçecekler. Tahkim Kurulu tarafından verilen kararlar kesin olacak. 
     
     FEDERASYONLARA DESTEK 
     Kanuna göre, özerk federasyonlar bu kanunda tanımlanan mali hükümlerden istisna tutulacak. Özerk federasyonlara her yıl öz gelirlerinin yüzde 15'i oranında Genel Müdürlük tarafından yardım yapılacak. Ancak bu hüküm yasanın yürürlüğe girdiği tarihten 3 yıl sonra uygulamaya konulacak. Bu tarihe kadar Gençlik ve Spor Genel Müdürlüğü federasyonlara her türlü desteği sağlayacak. 
     Federasyonların sunacakları projeleri desteklemek amacıyla gerektiğinde Genel Müdürlük bütçesinden özerk federasyonlara kaynak tahsis edilebilecek, menkul ve gayrimenkullerini bedelsiz olarak 49 yıllığına sportif hizmet ve faaliyetler için özerk federasyonlara tahsis edilebilecek. 
     Özerk federasyonların tüm gelirleri her türlü vergi, resim ve harçtan muaf olacak. 
     Özerk federasyonların her türlü faaliyet ve işlemleri Genel Müdürlüğün bağlı olduğu Bakanlık tarafından denetlenecek. Bu denetim sonunda görevi başında kalmasında sakınca görülen federasyon başkanı veya yönetim kurulu üyeleri hakkında karar almak üzere Genel Müdürlüğün bağlı olduğu Bakan, genel kurulu olağanüstü toplantıya çağıracak. 
     Kanunla Gelir Vergisi ile Kurumlar Vergisi kanunlarında da değişiklik yapılıyor. Buna göre, Gençlik ve Spor Genel Müdürlüğü'nün Teşkilat ve Görevleri Hakkında Kanun ile Türkiye Futbol Federasyonu Kanunu kapsamında yapılan sponsorluk harcamalarının, amatör spor dalları için tamamı, profesyonel spor dalları için yüzde 50'sini gider olarak gösterilebilecek. 
     
     AKLARIN İADESİ 
     Cumhurbaşkanı'nca onaylanan ''Türk Ceza Kanununa Bir Geçici Madde Eklenmesine İlişkin Kanun'' ise 1987 yılından önce yargılanarak mahkum olanların memnu haklarının iadesine ilişkin. 
     Kanun, 31 Aralık 1987 tarihinden önce işlenmiş suçlarla ilgili olarak mahkemeler tarafından yapılan yargılamalar sonucunda, haklarında mahkumiyet kararı verilenlerden, kanunun yayım tarihinden önce tahliye olanlar ile şartlı salıverilenlere mahkemelerce memnu haklarının iadesine karar verilmesini öngörüyor. 
     
</TEXT>
</DOC>
