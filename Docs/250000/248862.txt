<DOC>
<DOCNO> 248862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/ekonomi/aeko.html </URL>
<DATE> 2004/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay'dan emlak hamlesi 
</HEADLINE>
<TEXT>


Kızılay Genel Müdürü Talat Yılmaz, "3 bin 500 gayrimenkulümüz var. İçlerinde çok değerli, büyük gelir getirebilecekler için ihaleye çıkacağız" dedi 

EKONOMİ SERVİSİ 

Gayrimenkul zengini Kızılay, büyük projelere başlama hazırlığında. Kurum, çok değerli arsa, arazi ve binalarını değerlendirmek için harekete geçiyor. Bu kapsamda bazı bina, arsa ve arazileri için teklif toplanmaya başlanırken, bazıları içinde projeler geliştirilmeye çalışılıyor. 
Kurumun toplam 3 bin 500 gayrimenkulünün yarıya yakınının 'hisseli ve küçük' gayrimenkuller olduğunu belirten Kızılay Genel Müdürü Talat Yılmaz, "Bunlarda hukuki sorun var. Diğer hissedarlarla sorununu çözememiş kişiler, işin içinden çıkamayınca Kızılay'a bağışlamışlar. Geriye kalanları arazi, arsa, bina veya daireler biçiminde. Bunların içinde önemli gelir getirebilecek olanlar var. Bunları değerlendireceğiz" dedi. 

Serik'te kiralık arazi 
Kurumun değerli arazilerinden birinin Antalya Serik'te bulunduğunu belirten Yılmaz, burayı turizmcilere kiralamak istediklerini söyledi. Yılmaz, "Yeni gelişen bir bölge. Yap - işlet - devret şeklinde teklifler alacağız. Değerlendirmeyi Turizm Bakanlığı uzmanları yapacak. Renda Köşkü'nün bahçesine takriben 7 - 8 bin metrekare inşaat müsaadesi var. Ofis ve iş merkezi, butik otel gibi bir şekilde değerlendirmek istiyoruz. Ayrıca, Akmerkez'in karşısında yine bir binamız var. Burayı da yüksek gelir getirecek bir şekilde teklif alarak değerlendireceğiz. Beğendik ile mahkemelik olduğumuz iş merkezimizi de hızla çözüme kavuşturup işletmeye açmak istiyoruz" dedi. 
Kurumun son zamanlarda alım ihaleleri, kaynaklarının kullanımı gibi konularda birçok eleştiri aldığını ve büyük itibar kaybına uğradığını belirten Yılmaz, Kızılay'ın kapalı kutu görünümünü kaldıracaklarını belirtti. Yılmaz "Bağışlarla ayakta duran bir kurum için şeffaflık çok önemli. Herkes her istediğini görecek" dedi. 
Kızılay'ın bütün mali, fiziki yapısını inceleyecek bağımız bir uluslararası denetim şirketi aradıklarını belirten Yılmaz, kurumu uluslararası muhasebe standartlarına getirme çalışması başlattıklarını ve bağımsız dış denetim olacağını söyledi. 

'Ciro 100 trilyon olur' 2004 için bütçe tahminlerini sorduğumuz Genel Müdür Yılmaz, 50 trilyon gelir beklediğini söyledi. Yılmaz, bu gelirin 35 trilyonunun personel gideri olarak harcanacağını belirtti. Yılmaz, "Toplam ciro 100 trilyon olur. Bir miktar birikmiş paramız da var" dedi. Kurumun gayrimenkullerinin verimli değerlendirilmesinin önemli olduğunu dile getiren Yılmaz, gayrimenkullerden kalıcı, sürekli ve önemli miktarda kaynak sağlanabileceğini belirtiyor. 

'Üç yeni tıp merkezi' Kızılay'ın şu an itibariyle 38 tıp merkezi bulunduğunu belirten Yılmaz, önümüzdeki dönemde bunların sayısını 41'e çıkarmayı planladıklarını söyledi. Bu tıp merkezlerinin 'ucuzluğu' konusunda, özel hastaneler ve serbest çalışan doktorlardan eleştiri aldıklarını belirten Yılmaz, "Sizin işiniz mi yok Siz kan toplayın, çadır dağıtın diyorlar" dedi. Yılmaz, üç yeni tıp merkezinin Gaziantep, Denizli ve Samsun'da yapılacağını belirtti. 

İnternetten kan sipariş edilebilecek Yılmaz 12 bölgede kan bankaları kuracaklarını belirterek şöyle dedi "Sağlık Bakanlığı ile konuştuk, destek veriyorlar. İstanbul'da iki tane, Ankara, İzmir, Samsun, Antalya, Erzurum, Antep, Diyarbakır, Kayseri, ve Van'da kurulacaklar. Bölgesel kan bankası olacak. Hata payları 22 milyonda bir. Bu güvenli kan konusunu çözecek. Kan siparişi online sistemle direkt hastanelerden alınacak. Biz kendimiz kuryelerle teslim edeceğiz." 


</TEXT>
</DOC>
