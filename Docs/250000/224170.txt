<DOC>
<DOCNO> 224170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/yazar/altan.html </URL>
<DATE> 2004/03/21/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Çimdik çimdik makarna... 
</HEADLINE>
<TEXT>

   
   LOS Angeles'te, federal hükümet binası önündeki çim alana, askeri bir kıtanın, "cephe selamı" duruşunu andıran bir düzende sıra sıra, yan yana yüzlerce bir çift askeri bot dizilmiş... 
   Tam birinci yılını dolduran Irak Savaşı'nda, ölmüş olan 500'ü aşkın Amerikan askerini simgeleyen yan yana, çifter çifter dizilmiş askeri botlar... 
   230 milyonluk ABD'de, bir yıllık Irak Savaşı'nda 500 Amerikan askerinin ölmüş olması ne demek 
   Başkan Bush'un iktidarını dinamitleyecek bir fitilin tutuşturulması demek... 
   Los Angeles'teki çim alanda, ayrıca Irak'ta ölmüş 10 bin sivili de simgeleyen ve gelişigüzel atılmış gibi görünen eski püskü ayakkabılardan oluşmuş, büyükçe bir tepe daha var. 
   
   Nasreddin Hoca'ya sormuşlar 
   - İspanya'da iktidarın değişmesine dahi neden olan kanlı patlamalardan sonra Irak'ta ABD ile işbirliği yapmış olan ülkeler de tir tir titrerlerken Bin Ladin yine bir türlü yakalanmazsa ne olur 
   Hoca 
   - Bush, kuş olur, demiş. 
   - Nasıl yani 
   - Başkanlık seçimlerinde, bir daha dönmemek üzere, Beyaz Saray'dan uçarak... 
   
   Son dönemlerde global dünyada dolaşan fıkralardan biri... 
   Bin Ladin telefon etmiş Başkan Bush'a 
   - Sana bir iyi, bir de kötü iki haberim var. İyi haber şu, saklanmaktan usandım, Beyaz Saray'a geliyorum. Kötü haber de şu, uçakla geliyorum... 
   
   İncili Çavuş'a sormuşlar 
   - Tarhan Erdem'in, Ankara, İzmir, İstanbul Belediye Başkanlığı seçimleriyle ilgili olarak yaptığı anketi nasıl buldun 
   İncili Çavuş 
   - Benim için çarpıcıydı, demiş ama bazı siyasetçiler için de çırpıcı... 
   - Neden çırpıcı 
   - Ortalığı cacığa çevirdiği için... 
   
   Bektaşi babasına sormuşlar 
   - Başbakan Tayyip Bey, KKTC sorununun Kofi Annan planına göre çözümüne onay verdikten sonra aralık ayında AB'den, Türkiye'nin üyeliği için müzakerelerin başlaması kararını çıkartamazsa ne olur 
   - Ne olacak, Batı'nın yalanlarına kanarak yavru vatanı satmış olur. 
   - Ellerini ovuştura ovuştura, Tayyip Bey'in böyle bir açmaza düşmesini bekleyenler var mı Ankara'da 
   - Elbette var... Hep bir ağızdan, "İşte Kıbrıs'ı satan hain" diye bağıracaklar... 
   - Peki böyle olası bir kıskaca karşı, ne düşünüyor Tayyip Bey 
   - Hiç, sadece şiir okuyor 
   
   Kazara bir açmaza düşünce, 
   Kızanlar üstüme üşüşünce 
   İki elim de şakaklarımda, 
   O zaman başlayacak düşünce... 
   
   Bazı çarpıcı sözler 
   "Dinlerin en büyük mucizesi, her birinin kendi yandaşlarında yarattığı inançtır." 
   
   "Elbette bir ülkede bakanların sık sık değişmesi kötüdür. Ama daha beteri vardır kötü bakanların hiç değişmemesi." 
   
   "Alçakgönüllü olmayan irikıyım bürokratlara kızmayın ne yapsalar, ancak yarısını becerebiliyorlar, sadece alçak olmayı." 
   
   Charles de Gaulle'ün bir sözü 
   "Bazen militerlerin, zeka taslamanın anlamsızlığını abartarak, onu kullanmayı da ihmal ettikleri doğrudur." 
   
   Rıza Tevfik'ten, iki kıtayla bitirelim yazıyı ola ki, yerel seçim adaylarına övünmekte yardımcı olur 
   
   Beni dişleyemez yılanlar bile 
   Sürtünür, kaşınır, geçer hergele. 
   Yumruk, şamar vuran küstahın hele, 
   Demirden de olsa eli kırılır. 
   
   Fikrimi sarmadı şimdiye değin, 
   Arsızca sözleri bilmem ne Bey'in 
   Bana çifte atan şaşkın eşeğin, 
   Kendi çiftesiyle beli kırılır. 
   
      
   
</TEXT>
</DOC>
