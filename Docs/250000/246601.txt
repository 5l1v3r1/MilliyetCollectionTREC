<DOC>
<DOCNO> 246601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sontur05.html </URL>
<DATE> 2004/06/09/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Polise göre Alaaddin Çakıcı Viyana'da 
</HEADLINE>
<TEXT>

     Firari mafya lideri Alaaddin Çakıcı'nın yurt dışına kaçışıyla ilgili soruşturma sürüyor. Çakıcı'nın Avusturya’nın başkenti Viyana'da olduğu iddia ediliyor. 
     Polis, interpol ve istihbarat ekipleri Çakıcı'nın nerede olduğuna dair bütün ipuçlarını değerlendirmeye çalışıyor. Polis kaynaklarına göre, Çakıcı şu anda Viyana'da bulunuyor. 
     Daha önce Fransa'nın Nice kentinde şarkıcı Selçuk Ural'ın kızı Aslı Ural'la birlikte bir otelde yakalanan Çakıcı, Türkiye’den kaçtıktan sonra İtalya'ya gitti. 
     Burada yine eski sevgilisi Aslı Ural'la buluştu. Çakıcı ve Ural daha sonra Avusturya'nın başkenti Viyana'ya geçti. Emniyet yetkililerine göre Çakıcı halen Viyana'da saklanıyor. 
     Polis kaynakları, hakkında kırmızı bülten çıkarılan Çakıcı'nın iadesi için gerekli girişimlerin hızlandırıldığını belirtiyor. 
     Çakıcı, mahkumiyeti kesinleştikten sonra bir süre önce Antalya’dan bir tekneyle İtalya’ya kaçmıştı. 
     
</TEXT>
</DOC>
