<DOC>
<DOCNO> 224946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonyas09.html </URL>
<DATE> 2004/03/23/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Sarıkamış, Alaska'yı aratmayacak 
</HEADLINE>
<TEXT>

     Kars'ın Sarıkamış İlçesi'nde kış turizmine katkı sağlamak amacıyla Sibirya Kurdu üretimine başlandı. 
     Kristal karı ve sarıçam ormanları arasındaki kayak pistleriyle, kış turizmi potansiyeli bulunan, Sarıkamış Kış Turizm Merkezi'nde, alternatif kış spor etkinlikleri düzenlemek amacıyla yeni çalışmalar başlatıldı. 
     Sarıkamış'ı sadece kayak etkinlikleriyle değil, kızak çeken Haski köpeklerle gündeme getirmek amacıyla Sibirya Kurdu üretimi başlatıldı. İlçede Sibirya Kurdu üretimi başlatan Sarıkamışlı Salim Saçaklı, ilk etapta Rusya'dan 3 adet 6 aylık yavru köpek getirdiğini ifade etti. 
     Bu rakamı Nisan ayı içerisinde getirecekleri yeni köpeklerle artıracaklarını belirten Saçaklı, kış aylarında sarıçam ormanları arasında kayak yapmaya gelen yerli ve yabancı turistlere yönelik Haski cinsi köpeklerin çektiği kızak turları düzenleme yönünde projeleri bulunduğunu bildirdi. 
     Saçaklı, bu projelerini önümüzdeki kış sezonunda gerçekleştireceklerini dile getirerek, bu şekilde kış turizmine daha fazla katkı sağlayacaklarını kaydetti. 
     Köpeklerin 1 yaşından sonra kızak çekmeye başladığını belirten Saçaklı, şu anda elinde bulunan 3 adet köpeği bölgeye alıştırmak için gezdirip önümüzdeki kış dönemine iyi bir şekilde hazırladığını sözlerine ekledi. 
     
</TEXT>
</DOC>
