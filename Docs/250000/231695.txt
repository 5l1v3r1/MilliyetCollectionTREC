<DOC>
<DOCNO> 231695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonsiy06.html </URL>
<DATE> 2004/04/15/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Fikri Sağlar Ceylanpınar seçimiyle ilgili gelişmelere müdahale edilsin 
</HEADLINE>
<TEXT>

     SHP Genel Sekreteri Fikri Sağlar, Yüksek Seçim Kurulu YSK ve Şanlıurfa Valiliği'ni, Ceylanpınar Belediye Başkanlığı seçimi ile ilgili gelişmelere acil müdahale etmeye çağırdı. 
     Sağlar, yaptığı yazılı açıklamada, Ceylanpınar'da belediye başkanlığı seçiminin SHP tarafından kazanıldığını, DYP'nin seçim sonuçlarına ilişkin itirazının ilçe ve il seçim kurullarınca reddedildiğini belirtti. Sağlar, ''Hiçbir kurum ve kuruluşun izni olmadan, Ceylanpınar ilçesinden alınan oy torbalarının Şanlıurfa merkeze getirilerek yeniden sayılmaya çalışılması, büyük çatışmaların çıkmasına neden olacaktır'' dedi. 
     YSK ile il ve ilçe seçim kurullarının Ceylanpınar'da oyların yeniden sayılmasına ilişkin bir kararının bulunmadığını kaydeden Sağlar, buna rağmen bazı kişilerin oy torbalarını Şanlıurfa merkeze getirerek, oyları tekrar saymaya çalışmalarının halkın büyük tepkisine yol açtığını ifade etti. Sağlar, ''Bu tepkilerin çatışma ve ölümlere yol açmaması için YSK ve Şanlıurfa Valiliği'ni duruma acil müdahale etmeye çağırıyorum'' dedi. 
     
</TEXT>
</DOC>
