<DOC>
<DOCNO> 228228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/soneko10.html </URL>
<DATE> 2004/04/03/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Ali Coşkun Bu sene yatırımlar artacak, işsizlik azalacak... 
</HEADLINE>
<TEXT>

     Sanayi ve Ticaret Bakanı Ali Coşkun, bu yıl yatırımların artacağını, işsizliğin azalacağını söyledi. 
     Chevrolet marka otomobillerin Ankara bayiliğini üstelenen Opis Chevrolet, Sanayi ve Ticaret Bakanı Ali Coşkun ve Ankara Sanayi Odası Başkanı Zafer Çağlayan'ın da katıldığı bir törenle hizmete girdi. 
     Bakan Ali Coşkun açılışa oğlu Ali Murat ile birlikte gelirken, küçük Coşkun açılışın ilgi odağı haline geldi. Murat kimi zaman Nasrettin Hoca fıkrası anlattı, kimi zaman gazetecilerin fotoğrafını çekti, kimi zaman da babasıyla birlikte otomobillere binerek gazetecilere poz verdi. 
     Bakan Coşkun ve Zafer Çağlayan'a birer kovboy şapkası ve yeleği hediye edilerek bunları giymeleri istenince, Bakan Coşkun, ''herşey olduk, bir kovboyluğumuz kalmıştı'' dedi. 
     Yunanistan'ın Ankara Büyükelçisi Michael Christides'in de katıldığı açılış töreninde Bakan Ali Coşkun, sohbet ortamında bu sene yatırımların artacağını, işsizliğin azalacağını söyledi. 
     Coşkun, satınalma gücünün halka da yansıyacağını, piyasaların canlandığında herşeyin daha iyi olacağını kaydetti. 
     
</TEXT>
</DOC>
