<DOC>
<DOCNO> 243479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sondun04.html </URL>
<DATE> 2004/05/28/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
'Irak'ta işkence ABD ile sınırlı değil' iddiaları ortaya atıldı... 
</HEADLINE>
<TEXT>

     Ebu Garib hapishanesindeki bazı tutukluların, ABD dışındaki diğer koalisyon askerlerini de işkence ve kötü muamele yapmakla suçladıkları bildirildi. 
     İşkence ve kötü muamele iddialarını soruşturan ABD Kara Kuvvetleri yetkililerinin hazırladıkları raporların kopyalarını ele geçirdiğini duyuran haber ajansı Associated Press'in haberinde, koalisyona mensup diğer askerlerin de ABD'li askerlere teslim etmeden önce tutukluları dövdükleri yolunda yeni iddialar bulunduğu belirtildi. 
     ABD Kara Kuvvetleri sorgulama yetkilisi Çavuş Antonio Monserrate'ın soruşturmayı yürüten yetkililere, iki tutuklunun Polonya Kara Kuvvetleri'ne mensup askerlerce yaralandıklarını ilettiği kaydedildi. Monserrate'ın tutukluları kendilerine verilen hapishane numaralarıyla tanıdığı, ancak ayrıntılı bilgi vermediği ifade edildi. 
     Mahkumların, Polonyalı askerlerin yanı sıra Iraklı güçlerin de kendilerine kötü muamelede bulunduklarını belirttikleri, başka ülke askerlerinden söz etmedikleri kaydedildi. 
     Öte yandan sivil tercüman Bekir Nasif'in bir ABD askeri sorgulama görevlisinin bir mahkumu çıplak olarak tüm hapishanede ''bana bak'' diyerek yürümeye zorladığını söylediği, ancak sorgulama görevlisinin adını hatırlayamadığı ifade edildi. 
     
</TEXT>
</DOC>
