<DOC>
<DOCNO> 219622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/ekonomi/eko01.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Silahta kral imzası 
</HEADLINE>
<TEXT>

   Kemal Uzan'ın yalısında bulunan uzun namlulu iki tüfekte Ürdün Kralı Abdullah'a ait "Abdullah Bin El Hüseyin" yazısı olduğu ortaya çıktı 
      M. AKİF ERDEM İstanbul 
   
   Kırmızı bültenle aranan Kemal Uzan'ın, Yeniköy'deki yalısındaki aramada bulunan uzun namlulu iki tüfeğin Ürdün Kralı Abdullah tarafından hediye edildiği ortaya çıktı. Savcılık soruşturmasında, tüfekler 'vahim silahlar' kapsamına alındı. 
   Mali Şube ve Sarıyer İlçe Emniyet Müdürlüğü'ne bağlı ekipler tarafından 14 Şubat'ta, Kemal Uzan'a ait Yeniköy Köybaşı Caddesi üzerindeki 261 numaralı yalıda yapılan aramada, iki adet uzun namlulu tam otomatik tüfek bulundu. Yalıda, bu tüfeklere ait 50 adet fişek ile süngü ve kasatura ele geçirildi. Emanete alınan tüfeklerle ilgili ekspertiz raporu tamamlanarak, Sarıyer Cumhuriyet Savcılığı'na gönderildi. Raporda, iki tüfeğin kabzasında Ürdün Kralı Abdullah'a ait "Abdullah Bin El Hüseyin" yazısının bulunduğu belirtildi. Savcı, silahların Uzan ailesinden kime ait olduğunun belirlenememesi üzerine yalının sahibi olan Kemal Uzan hakkında "Ateşli Silahlar Kanunu"na Muhalefet suçundan soruşturma başlattı. 
   
   'Vahim silahlar' 
   Tüfekleri, söz konusu yasada belirtilen vahim silahlar "uzun namlulu - seri atış yapabilen" kapsamında değerlendiren savcılığın, ruhsatlarının olup olmadığını, yurtdışından nasıl getirildiğini ve tarihi eser kapsamına girip girmediğini araştırdığı bildirildi. Soruşturma sonucunda, suç unsuruna rastlanılması halinde Kemal Uzan hakkında 5 - 8 yıl arasında hapis istemiyle ağır ceza mahkemesinde dava açabileceği kaydedildi. 
   
   Uzan'dan ihtarname    GP Genel Başkanı Cem Uzan, yönetimine el konulan Telsim'de görevli 29 üst düzey yönetici ve eski personele noter aracılığıyla ihtarname gönderdi. İhtarnamede TMSF tarafından atanan yöneticilerin emirlerinin hukuken geçersiz olduğu öne sürülerek, şirketin zarar etmesi halinde sorumlu olacakları belirtildi. 
   
   
</TEXT>
</DOC>
