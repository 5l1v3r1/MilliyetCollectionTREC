<DOC>
<DOCNO> 221578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sonspo31.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Konya'ya kapalı hazırlandı 
</HEADLINE>
<TEXT>

     Birinci Süper Lig'de 13 Mart Cumartesi günü sahasında Konyaspor ile karşılaşacak olan Fenerbahçe, hazırlıklarını tek antrenmanla sürdürdü. 
     Teknik direktör Christoph Daum yönetiminde Samandıra Tesisleri'nde yapılan antrenman basına kapalı gerçekleştirildi. 
     Alman teknik adamın, antrenmanda taktik çalışmalar üzerinde durduğu bildirildi. Daum'un, Roland Koch yönetiminde yapılan ısınma çalışmalarının ardından gerçekleştirilen taktik çalışmalarda, zaman zaman oyuncuların görev yaptığı mevkilerde değişiklikler yaptığı öğrenildi. 
     Sakatlığı nedeniyle tedavisi süren Serhat, bireysel oyuncu antrenörü Dr.Gunnar Gerisch yönetimine takımdan ayrı çalışırken, Almanya'da tedavisi süren kaleci Volkan da idmanda yer almadı. 
     Fenerbahçe, Konyaspor maçının hazırlıklarını yarın akşam Samandıra Tesisleri'nde basına kapalı antrenmanla tamamlayacak. 
     
     TURHAN SOFUOĞLU'NUN BABASI VEFAT ETTİ 
     Fenerbahçe'nin eski teknik direktör ve futbolcusu Turhan Sofuoğlu'nun babası Şükrü Sofuoğlu vefat etti. 
     Şükrü Sofuoğlu'nun cenazesi, yarın Adapazarı Kışla Çayköyü Camii'inde öğleyin kılınacak cenaze namazının ardından defnedilecek. 
     
</TEXT>
</DOC>
