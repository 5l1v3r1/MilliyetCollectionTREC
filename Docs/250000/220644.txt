<DOC>
<DOCNO> 220644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/spor/ygokce.html </URL>
<DATE> 2004/03/08/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Skandal ve festival 
</HEADLINE>
<TEXT>

   
   Biri dibe vurdu, öteki doruğa çıktı. Trabzon'daki büyük maç aynı anda çifte gösteriye sahne oldu. Hem skandal, hem festival. 
   Beşiktaş, sorunlarını çözememenin, elindeki avantajları kaybetmenin, paniklemenin, dağılmanın, çözülmenin dramı ile birlikte dün bir de savunma skandalı yarattı. Trabzonspor'un uzun toplarla, isabetli paslarla yaptığı ataklar sayısız gol pozisyonu üretirken, Beşiktaş bunları göğüslemekte aciz kaldı. Fatih Tekke'nin gol serisindeki açılışı, Somers'in taçla başlayan, Hüseyin'in kafayla doldurduğu bir gösterinin, yine kafayla tamamlanmış ödülüydü. Sonra yine Fatih'in akıllı derin pasıyla buluşan Romaschenko'nun golü geldi. Ardından Gökdeniz kendinden bekleneni verdi. Trabzon yine de gole doymuyordu. Beşiktaş'ın dağınık, bozuk ve çözülmüş oyun anlayışını bozguna çevirmek için sezonun belki de en iyi futbolunu oynayarak sürekli pozisyon üretiyordu. Önce Romaschenko dördüncüyü kaçırdı, ardından Gökdeniz beşinciyi. Trabzonspor akın üstüne akın tazeliyor, Cordoba'yı hiç de haketmediği bir ağır skorun altında ezmek için yükleniyordu. 
   Trabzon'daki maçta şüphesiz psikolojik etkenler var. Birincisi Trabzonspor'un ligdeki en farklı yenilgileri hep Beşiktaş karşısında alması. Elbette Bordo - Mavili takım en azından bu yıl yaşadığı 5 - 0'lık İstanbul yenilgisini evinde aynen rakibine iade etme çabasındaydı. İkinci psikolojik etken Beşiktaş'ın bir türlü toparlanamayan kadrosunun yaşadığı büyük düşüşü en iyi biçimde değerlendirme isteğiydi. Ev sahibi takım motivasyonunu doruğa çıkarmış, Hüseyin, Emre, Romaschenko, Gökdeniz ve Fatih de yıldızlarını parlatarak maçı bir klas gösterisi haline dönüştürmüştü. 
   Beşiktaş sanırım Fenerbahçe'nin bir gün önce Ankara'da, Gençlerbirliği ile yaptığı buz dansını kazanmasından sonra kendi içinde iyice gerilmiş ve korkak bir takım kimliği ile sahaya çıkmıştı. Ligin en iyi savunmacıları olarak bilinen Zago, Ronaldo ve Ahmet Yıldırım birlikte sezonun en kötü, en dağınık oyununu sergilediler. Trabzonspor'un yarattığı pozisyonları, oluşturduğu karambolleri kontrol edemediler. Ağır kaldılar. 
   Giunti dışında oyuna sorumlu bir profesyonel gibi yaklaşan tek Beşiktaşlı yoktu. Şimdi geçen yılın şampiyonluk kahramanı Sergen üzerinde duralım. Formsuz, etkisiz, isteksiz. Çok kırılgan ve oyundan düşen hali var. Söylemesi acı ama, galiba beyninde de, gönlünde de sezonu kapatmış. Beşiktaş'ın gol üreten forvetleri, İlhan'ın gidişinden sonra uykuya dalmış. Dünkü maçta zaman zaman topu kullanıp hücuma yöneldiler ama, doğru dürüst çerçeveyi bulan tek şut atamadan maçı bitirdiler. Ne Ahmed Hassan, ne genç Sinan. Ne Pancu, ne de Sergen. Beşiktaş'ın golcüleri takımın en önde gelen tatilcileri. Lucescu, bu kadar kötü haline rağmen Sergen'den vazgeçemiyor. Kanatlarda bir türlü etkinlik oluşturamıyor. Ve oyuna ne taktik, ne de stratejik bir yenilik taşıyamıyorsa biz kimi eleştireceğiz. Sinan Engin'i mi, Feyyaz Uçar'ı mı Lucescu kontrolü elden bırakmış. Futbolcular artık sezonu aşmış. Oyunu çoktan bitirmişler. Uzatmaları oynuyorlar. 
   Böylesine bozuk ve dağınık bir tablonun ancak ibret dersleri olur... Mutlu sonu olmaz Bırakın şampiyonluğu, şimdi lig ikinciliği de tehlikede 
   
      
   
</TEXT>
</DOC>
