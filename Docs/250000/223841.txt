<DOC>
<DOCNO> 223841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sontur07.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Haluk Kırcı, 'Bahçelievler Davası'ndan tahliye edildi 
</HEADLINE>
<TEXT>

     Ankara'da 1978 yılında 7 TİP'li öğrencinin öldürülmesiyle ilgili olarak ''Bahçelievler Davası''nda yargılanan ve 7 kez idam cezasına çarptırılıp, bu cezası 7 kez müebbet hapis cezasına dönüştürülen Haluk Kırcı, avukatlarının başvurusu üzerine İnfaz Kanunu'ndan yararlanarak Ödemiş Cezaevi'nden tahliye edildi. 
     AA muhabirinin görüştüğü Kırcı'nın avukatı Mustafa Kılıç, 4771 Sayılı Yasa'ya dayanarak, Kırcı hakkında verilen idam cezalarının müebbete çevrilmesi yönünde Ankara'da 6. Ağır Ceza Mahkemesi'ne başvuruda bulunduklarını, başvuru üzerine cezanın ''7 ayrı müebbet hapse'' dönüştürüldüğünü belirtti. Kılıç, İnfaz Kanunu'na dayanarak, Kırcı'nın cezaevinde kaldığı sürenin göz önünde bulundurularak tahliyesi talebiyle Ödemiş Ağır Ceza Mahkemesi'ne başvurduklarını ve mahkemece yapılan incelemede, başvurunun yerinde bulunarak tahliyesine karar verdiğini söyledi. 
     
     ASKERLİK YAPMAYACAK 
     Tahliye kararının, Ödemiş Cumhuriyet Başsavcılığı kanalıyla Ödemiş Cezaevi Savcılığı'na gönderildiğini ve Kırcı'nın tahliyesinin gerçekleştiğini ifade eden Kılıç, müvekkilinin cezaevinden Ödemiş Askerlik Şubesi'ne götürüldüğünü, daha önceden rahatsızlığı nedeniyle sunulan sağlık raporunun incelenmesiyle, ''askerlik yapamayacağı'' için salıverildiğini bildirdi. 
     Avukat Mustafa Kılıç, ''Haluk Kırcı, cezaevinde uzun süre kalması nedeniyle yorgun. Şu an ailesiyle birlikte dinleniyor. Can güvenliği gerekçesiyle yeri gizli. Kısa sonra kamuoyuna bir basın açıklaması yapacak'' dedi. 
     
</TEXT>
</DOC>
