<DOC>
<DOCNO> 218058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sonspo34.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ac Parma 0 - Gençlerbirliği 1 
</HEADLINE>
<TEXT>

     UEFA Kupası 3. tur ilk maçında Gençlerbirliği, İtalya'nın Parma takımını deplasmanda 1-0 yenerek rövanş maçı için büyük avantaj elde etti. 
     Stat Ennio Tardini Hakemler Wolfgang Stark xxx, Volker Wezel xxx, Heiner Müller xxx Almanya 
     AC Parma Frey xx, Castellini xx, Ferrari x, Cannavaro xx, Benarrivo xx, Rosina xx Dk. 57 Camara xx , Barone xx, Donadel xx Dk. 71 Bonera x , Bresciano x Dk. 46 Marchionni xx , Degano x, Cammarata x Gençlerbirliği Damir xxx, El Saka xxx, Ümit xx, Deniz xxx, Erkan xxx, Ali Tandoğan xxxx Dk. 86 M'Bayo , Skoko xxxx, Serkan xxxx Dk. 90 Veysel , Filip xxx, Youla xxx, Mustafa Özkan xxx Gol Dk. 60 Skoko Sarı Kartlar Dk. 28 Ümit, Dk. 73 Youla Gençlerbirliği , Dk. 89 Barone AC Parma 
     
     İlk yarı 

     Yoğun kar yağışı altında oynanan karşılaşmaya her iki takım da savunma güvenliğini ön planda tutarak başladı. İtalyan ekibi kontrataklarla gol ararken, Gençlerbirliği de defansından çıkardığı uzun topları, hızlı oyuncuları Youla ve Mustafa Özkan ile buluşturarak gol bulmaya çalıştı. Kırmızı-siyahlı takım, Ali Tandoğan ve Serkan'ın da hücum girişimleriyle rakip savunmaya zor anlar yaşattı. 
     4. dakikada Deniz'in ortaladığı topa, defans oyuncuları vuramadı. Topu önünde bulan Serkan'ın ceza yayı üzerinden sert şutunda, meşin yuvarlak az farkla auta gitti. 
     11. dakikada Serkan kendi kaptığı topla ceza alanına sokuldu. Topu uygun pozisyondaki Youla'ya çıkardı. Bu futbolcunun topun gelişine yaptığı sert vuruş sonuçsuz kaldı. 
     15. dakikada Ali Tandoğan, AC Parma ceza alanı dışından kaleye çok sert şut attı. Serkan'a çarpan top, kaleci Frey'i yanıltarak direğe çarptı ve auta gitti. 
     27. dakikada Bresciano'nun sağ taraftan kullandığı serbest atıştan gelen topa, Ferrari kale sahası içinden kafayı vurdu. Kaleci Damir'i geçen top, direği sıyırarak auta gitti. 
     31. dakikada Ali Tandoğan'ın AC Parma ceza alanına yaptığı ortada, topu Filip kafayla Serkan'a indirdi. Bu futbolcu topa istediği gibi vuramayınca takımını bir golden etti. 
     35. dakikada Ali Tandoğan'ın ortaladığı topa Youla ceza alanı içinden yatarak vurdu. Filelere gitmekte olan topu, kaleci Frey son anda kornere çeldi. 
     37. dakikada Ali Tandoğan'ın ortaladığı topa, bu kez Serkan kafayı vurdu. Meşin yuvarlak az farkla auta gitti. 
     43. dakikada Skoko'nun pasında, ceza alanında kaleci Frey ile bir anda karşı karşıya kalan Ali Tandoğan aşırtma bir vuruş yaptı. Top üst filelerde kaldı. 
     Karşılaşmanın ilk yarısı 0-0 sona erdi. 
     
     İkinci yarı 

     Yoğun kar yağışı altında oynanan karşılaşmada, oyunun ilk yarısındaki gibi ikinci yarıda da kontrolü elden bırakmayan kırmızı-siyahlı ekip, zor saha şartlarına rağmen rakibine pozisyon vermedi. 
     Ev sahibi Parma ise oyunu organize edemediği bu yarıda Gençlerbirliği kalesinde iki duran top dışında pozisyon bulamadı. Zeminin kaygan olması nedeniyle Ferrrari'den hava toplarında da yararlanamayan sarı-lacivertli ekip, Skoko'nun golüne engel olamayınca Ankara'daki rövanş maçına dezavantajla çıkacak. 
     60. dakikada Mustafa Özkan'ın pasında Serkan topu bekletmeden Skoko'ya çıkardı. Bu futbolcunun topun gelişine yaptığı mükemmel vuruşta meşin yuvarlak kaleci Frey'in üzerinden ağlarla buluştu 1-0 
     80. dakikada organize gelişen Gençlerbirliği atağında Youla, Skoko ve Serkan paslaşmasında topla son buluşan Serkan'ın ceza alanında müsait durumda bekleyen Mustafa Özkan'a vermek istediği top, rakip defans oyuncularına çarpınca kaleci Frey topa hakim oldu ve tehlikeyi önledi. 
     85. dakikada Serkan'ın Parma ceza alanında kafayla Mustafa Özkan'a indirdiği topa, bu futbolcu bekletmeden vurdu. Meşin yuvarlak üstten auta gitti. 
     Karşılaşmada başka gol olmayınca Gençlerbirliği sahadan 1-0 galip ayrıldı. 
     
</TEXT>
</DOC>
