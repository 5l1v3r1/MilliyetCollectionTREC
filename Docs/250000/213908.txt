<DOC>
<DOCNO> 213908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sonspo13.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor'da, Adanaspor maçı hazırlıkları başladı... 
</HEADLINE>
<TEXT>

     Elazığspor Kulübü Başkanı Baki Aydın, takımın Fenerbahçe karşısında çok iyi oynadığını savunarak, bunun bir mücadele olduğunu ve lig sonunda başarılı olacaklarına inandığını söyledi. 
     Baki Aydın, A.A muhabirine yaptığı açıklamada, takımın gelecek hafta yapacağı Adanaspor maçının hazırlıklarına başladığını ifade ederek, tüm hafta boyuncu hazırlıklarının süreceğini bildirdi. 
     Fenerbahçe karşısında çok sayıda net gol pozisyonu bulmalarına karşın bunları değerlendiremediklerini kaydeden Aydın, şöyle konuştu 
     ''Fenerbahçe karşılaşmasında takım çok iyi oynadı ama sonuç alamadık. Özellikle Atatürk Stadı'nı dolduran taraftarımıza galibiyet hediye edemediğimiz için büyük bir üzüntü yaşıyorum. Ancak biz mücadeleden vazgeçmiyoruz. Futbol bir mücadeledir. Mücadelemizin sonunda başaracağımıza inanıyorum.'' Hakemin, tercih haklarını hep Fenerbahçe'den yana kullandığını da ileri süren Aydın, Anadolu kulüplerinin bu türlü sorunları sürekli yaşadığını sözlerine ekledi. 
     
</TEXT>
</DOC>
