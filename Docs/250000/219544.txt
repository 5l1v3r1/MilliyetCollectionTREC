<DOC>
<DOCNO> 219544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sonspo26.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hentbolda seyirci rekoru kırıldı 19 bin 154 kişi... 
</HEADLINE>
<TEXT>

     Hentbolun Avrupa'da en üst düzeyde yapıldığı lig olarak kabul edilen Almanya Erkekler Hentbol Birinci Ligi'nde hafta sonunda seyirci rekoru kırıldı. 
     Ligin 2 güçlü ekibi VFL Gummersbach ve SC Magdeburg'u karşı karşıya getiren maçı, tam 19 bin 154 biletli seyirci izledi. Ligin 23. hafta karşılaşmalarının yapıldığı hafta sonunda, böylece tüm zamanların seyirci rekoru kırıldı. 
     VFL Gummersbach ile Avrupa Şampiyonlar Ligi yarı finalisti SC Magdeburg'u karşı karşıya getiren maçta, Köln Arena'da 19 bin 154 bilet satıldı. Bu rakam, hentbol tarihinde ''bir maçta satılan en yüksek sayıda bilet'' olarak kayıtlara geçti. 
     Bu alanda eski rekor yine VFL Gummersbach'ın 30 Kasım 2001'de aynı salonda THW Kiel ile yaptığı karşılaşmada gerçekleşmiş ve mücadeleyi 18 bin 576 seyirci izlemişti. 
     Öte yandan VFL Gummersbach, büyük seyirci desteğine karşın maçta SC Magdeburg'a yenilmekten de kurtulamadı. İlk yarıyı 18-16 önde geçen evsahibi ekip, maçtan 34-33 yenik ayrıldı. Bu sezon evinde 3. yenilgisini alan VFL Gummersbach, ligde 6. sırada, 2 maçı eksik SC Magdeburg ise 35 puanla 3. sırada yer alıyor. 
     Geçen ay hentbolda Avrupa Şampiyonu olan Almanya, halen Avrupa Şampiyonlar Ligi yarı finalinde 2, EHF Kupası'nda da 1 temsilciyle şampiyonluk peşinde koşuyor. 
     
</TEXT>
</DOC>
