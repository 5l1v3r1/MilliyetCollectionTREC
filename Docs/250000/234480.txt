<DOC>
<DOCNO> 234480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sontur15.html </URL>
<DATE> 2004/04/24/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Sahte bakan yeğenine suçüstü .. 
</HEADLINE>
<TEXT>

     Bursa'da, kendisini ''İçişleri Bakanı Abdülkadir Aksu'nun yeğeni'' olarak tanıtarak, tayin, atama ve silah ruhsatı almak isteyenlerden, yardım etme bahanesiyle menfaat sağladığı belirlenen kişi, Bakan Aksu'nun talimatıyla ikinci kez suçüstü yakalandı. 
     Bursa Emniyet Müdürlüğü Kaçakçılık ve Organize Suçlarla Mücadele Şube Müdürlüğü'nden yapılan açıklamaya göre, kendisini daha önce İçişleri Bakanı Aksu'nun yeğeni olarak tanıtarak bazı kişileri dolandırdığı iddiasıyla gözaltına alınan ve 4 ay cezaevinde yatan Metin O, cezaevinden çıktıktan sonra yeniden Aksu'nun adını kullanarak ''iş yapmaya'' çalıştı. 
     Bakan Aksu, Metin O. ile ilgili olarak kendisine yeniden çok sayıda şikayet gelince, Bursa Emniyet Müdürlüğü'ne talimat vererek, bu kişinin yakalanmasını istedi. 
     Bakanın talimatı üzerine Metin O. ile telefonda irtibat kuran güvenlik güçleri, kendilerini müşteri gibi tanıtarak silah ruhsatı almak istediklerini bildirdi. 
     Polise, kendisinin Aksu'nun yeğeni olduğunu, silah taşıma ruhsatı konusunda yardımcı olabileceğini belirten Metin O, buluşma yeri olarak Fomara Caddesi'ndeki bürosunun adresini verdi. 
     Operasyonda, verdiği adreste yakalanan zanlının işyerinde yapılan aramada, başkası adına bulundurma ruhsatı bulunan tabanca, kelepçe, sahte kimlikler, basın kartları ve kredi kartları ele geçirildi. 
     Olayla ilgili olarak Metin O'nun iş takibi yaptığı 7 kişinin ifadesine başvuran polis, zanlıya yardımcı oldukları belirlenen Taylan B, Orçun O. ve Aysun T'yi de gözaltına aldı. 
     Tayin ve atama işleri için 2 maaş, silah ruhsatı için ise 500 milyon lira ile 2 milyar lira arasında para talep ettiği öğrenilen ''sahte yeğen''in de aralarında bulunduğu 4 zanlı, sorgulamalarının tamamlanmasının ardından ''Unvan gaspı yapmak suretiyle dolandırıcılık, sahtecilik'' suçlarından adliyeye sevk edildi. 
     Zanlı Metin O'nun, 24 Eylül 2003'te yine aynı suçtan Aksu'nun talimatıyla yakalandığı ve tutuklandığı, 4 ay sonra da serbest bırakıldığı bildirildi. 
     
</TEXT>
</DOC>
