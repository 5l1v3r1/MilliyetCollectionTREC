<DOC>
<DOCNO> 228186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sondun03.html </URL>
<DATE> 2004/04/03/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
Kıbrıs Planı, BM Güvenlik Konseyi'ne sunuldu 
</HEADLINE>
<TEXT>

     Kıbrıs sorununa çözüm getirmek amacıyla BM Genel Sekreteri Kofi Annan tarafından hazırlanan ve İsviçre'nin Burgenstock kasabasındaki müzakerelerde tarafların referanduma götürme konusunda görüş birliğine vardıkları Kıbrıs planı, BM Güvenlik Konseyi'ne sunuldu. 
     Annan'ın Kıbrıs Özel Temsilcisi Alvaro de Soto'nun, 9 bin sayfadan oluşan belgeyi Konsey'e sunduğu belirtildi. 
     
     KONSEY, ''EVET'' DEYİN ÇAĞRISI YAPACAK 

     Bu arada, De Soto, Konsey'de yaptığı konuşmada, Kıbrıs sorunuyla ilgili olarak özellikle son dönemde meydana gelen gelişmeler hakkında açıklamalarda bulunuyor. 
     De Soto'yu dinlemek üzere yaptığı açık toplantının ardından danışmalarını kapalı kapılar ardında sürdürecek olan Güvenlik Konseyi'nin toplantı sonunda Kıbrıs ile ilgili bir başkanlık açıklaması yapması ve tarafları 24 Nisan'daki referandumda ''evet'' oyu kullanmaya davet etmesi bekleniyor. 
     Alvaro de Soto'nun, plan hakkındaki açıklamalarının ardından, planın referandumda kabul edilmesi halinde Kıbrıs'taki BM Barış Gücü'nde UNFICYP yapılması gereken değişiklikler konusunda da Konsey'e bilgi vereceği öğrenildi. 
     
     UNFICYP, TAKVİYE EDİLECEK 

     Diplomatların verdiği bilgiye göre, BM tarafından UNFICYP ile ilgili olarak hazırlanan planlarda, Türk ve Yunan birliklerinin çekilmesine paralel olarak Barış Gücü'nün, Ada'nın tamamında görev yapacak biçimde genişletilmesi ve görev süresinin uzatılması konusu yer alıyor. Alvaro de Soto'nun, BM Güvenlik Konseyi'ne bilgi verdikten sonra, gazetecilerin sorularını cevaplandırması bekleniyor. 
     UNFICYP, 1200 asker ve gözlemciden oluşuyor ve sadece ara bölgede görev yapıyor. 
     
</TEXT>
</DOC>
