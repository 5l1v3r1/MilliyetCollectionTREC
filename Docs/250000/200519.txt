<DOC>
<DOCNO> 200519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/yasam/yas03.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerçek gariban babası 
</HEADLINE>
<TEXT>

   Tüm zamanını ve gelirini hayır işlerine ayıran Rüştü Burlu, kendi çıkarttığı 'Gariban' kartlarıyla yoksulların 'babası' oldu 
      MÜMİN ÇOTAK Bursa DHA 
   
   Psikiyatri uzmanı Dr. Rüştü Burlu 76 , bütün yaşamını garibanlara adadı. Bursa'daki 25 yardım kuruluşunda görev alan Burlu, muayenehanesinde bazı günlerini akıl hastaları ve yoksullara ayırdı. 
   Muhtaç hastalarının ilaçlarını alan, elbiselerini temin eden, karınlarının doymasına yardımcı olan Burlu, Sosyal Hizmetler İl Müdürlüğü'ne bağlı onlarca kurumun inşasında da öncülük yaptı. Herkesin 'gariban babası' olarak tanıdığı Burlu, milletvekili olması için yapılan teklifleri de geri çevirdi. Burlu, 8. Cumhurbaşkanı Turgut Özal'a 'Sosyal Yardımlaşma ve Dayanışma Fonu' fikrini verdiğini, 9. Cumhurbaşkanı Süleyman Demirel'e de 'Yeşil Kart' uygulaması için öneride bulunduğunu söyledi. 
   
   Adı yurda verildi 
   Burlu, Yeşil Kart'tan önce çıkarttığı 'Gariban Kartı'yla da muhtaçların, bazı yardımseverlere ait lokanta ve marketlerden ücretsiz faydalanmasını sağlamıştı. 'Garibanlar', 'Garibanlara Huzur' ve 'Çocukların Sorunları' adlı kitapları yazan Burlu, gelirini de yoksullar için harcadı. 
   Burlu'nun adı, Hasan Gemici'nin bir jesti ile de, Bursa'da bir yetiştirme yurduna verildi. 
   
   
</TEXT>
</DOC>
