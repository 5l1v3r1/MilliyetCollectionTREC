<DOC>
<DOCNO> 239349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/soneko31.html </URL>
<DATE> 2004/05/12/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
T.Telekom özelleştirmesinde danışmanlık ihalesi ilanı haftaya 
</HEADLINE>
<TEXT>

     Türk Telekom'un özelleştirilmesi için danışmanlık ihalesinde ilana, gelecek hafta başında çıkılması hedefleniyor. 
     Özelleştirmede danışman tutulmasına yönelik işlemlerin Kamu İhale Kanunu'ndan muaf tutulmasına yönelik düzenlemenin Resmi Gazete'de yayınlanmasının ardından Özelleştirme İdaresi Başkanlığı ÖİB , Telekom'un danışmanlık ihalesine yeniden çıkabilmek için harekete geçti. 
     Bu amaçla ihale prosedürünü düzenleyen yönetmelik Kamu İhale Kurumu'na gönderilirken, yönetmeliğin Kurul'un yarın yapacağı toplantının gündemine alındığı belirtiliyor. 
     Toplantıdan çıkacak karara göre, hafta başında Telekom'un danışmanlık ihalesi için ilana çıkılabileceği vurgulanıyor. 
     
     KANUN NE GETİRİYOR 
     Geçen hafta Cuma günü Resmi Gazete'de yayımlanan Kamu İhale Kanunu'nda değişiklik yapan kanun, özelleştirme uygulamaları çerçevesinde satın alınacak her türlü danışmanlık hizmetlerini Kamu İhale Kanunu kapsamı dışına çıkarıyor. 
     Kanun, özelleştirme çerçevesindeki danışmanlık hizmetlerine ilişkin esas ve usullerin, Kamu İhale Kurumu'nun görüşü üzerine ÖİB tarafından çıkarılacak yönetmelikle belirlenmesini hükme bağlıyor. 
     
</TEXT>
</DOC>
