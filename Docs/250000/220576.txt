<DOC>
<DOCNO> 220576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/sontur26.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Erdoğan "küçük siyaset" yapıyor 
</HEADLINE>
<TEXT>

     CHP Genel Başkanı Deniz Baykal, ''Bir Başbakan, siyasette bu kadar ters, bu kadar saldırgan bir üslupla haksız olarak bir siyasi partiye saldırıyorsa, bir sıkıntı var demektir'' dedi. 
     Baykal, ''Ben AKP'li belediyelere yönelik bir eleştirimi söylerken bile kimseyi üzmemeye çalışıyorum. Haksızlık yapmamaya çalışıyorum'' açıklamasında bulundu. 
     CHP Genel Başkanı Deniz Baykal, CHP Genel Sekreteri Önder Sav, Ankara Büyükşehir Belediye Başkan Adayı Yılmaz Ateş ve Çankaya Belediye Başkan Adayı Muzaffer Eryılmaz, yerel seçim çalışmaları kapsamında Karum ve Armada alışveriş merkezlerinde esnaf ziyaretinde bulundu, vatandaşlarla sohbet etti. 
     Alt katta bulunan işyerlerini gezen Baykal, bir kafeye oturarak gazetecilerin sorularını da yanıtladı. 
     Gazetecilere, ''Yılmaz Ateş'i zaten tanıyorsunuz'' diyen Baykal, Çankaya Belediye Başkan Adayı Muzaffer Eryılmaz'ın da Hacettepe Üniversitesi'nde öğretim üyesi olduğunu anımsattı. Baykal, bugün belediye başkan adayları ile birlikte Ankara'da dolaşacaklarını ve halkı selamlayacaklarını belirtti. 
     Bir gazetecinin, Başbakan Erdoğan'ın Antalya'da miting düzenlediğini hatırlatarak, kendisinin de miting düzenleyip düzenlemeyeceğini sorması üzerine Baykal, ''Başlangıçta niyetim vardı ama dünkü manzarayı görünce, yapmasak daha iyi olur mu diye düşünmeye başladım'' yanıtını verdi. 
     Baykal, bir başka gazetecinin, ''Sayın Başbakan yine CHP'ye ağır yüklendi, bu konuda görüşünüz ne '' sorusu üzerine, ''Sadece CHP'ye değil, herkese yükleniyor. Yani herkese haddini bildiriyor, azarlıyor. Antalyalılar'ı dün çok üzmüş, çok rahatsız olmuşlar söylediklerinden. Yani o toplantılarda vatandaşları azarlarken kurduğu üslubu, bütün Antalya'ya yönelik olarak kullanmış'' dedi. 
     
     ''İSTANBUL'U MERAK EDİYORUM'' 
     29 Mart sabahı en çok hangi ilin sonucunu merak ettiğinin sorulması üzerine Baykal, İstanbul'un sonucunu çok merak ettiğini söyledi. 
     Deniz Baykal, İstanbul'un dikkatle izlenmesi gereken bir yer olduğunu ve buradan insanları şaşırtacak sürpriz bir sonuç çıkabileceğini kaydetti. 
     Ankara'yı İstanbul'a göre daha az merak ettiğini bildiren Baykal, CHP'nin İstanbul Büyükşehir Belediye Başkan Adayı Sefa Sirmen'in başarılı bir belediye başkanı olduğunu söyledi. 
     İstanbul'un ciddi bir belediyecilik uygulamasına ihtiyacı bulunduğunu belirten Baykal, Sefa Sirmen'in İstanbul'un derdine çare olabilecek isim olduğunu kaydetti. Baykal, İstanbullu seçmenin, Benim ciddi bir belediye başkanına ihtiyacım var diyerek önemli bir karar alabileceğini ifade etti. 
     Baykal, bir gazetecinin, İstanbul'da seçimlerin kimler arasında geçeceğini sorması üzerine, ''seçimle ilgili spekülasyon yapmayı ölçüsüzlük olarak gördüğünü'' belirtti. Baykal, ''Vatandaş kararını alacak, bu insanlar karar almadan onlar şöyle karar alacak demek, çizmeden yukarı çıkmaktır. Kararını vermiş olan var, vermemiş olan var. Kimsenin kararının ne olduğunu bilmiyoruz. Ama saygı ile daha sakin karşılamak lazım. İstanbul'da alınacak karar, tarihi ve önemli bir karar'' diye konuştu. 
     
     BAYKAL, YARIN İSTANBUL'DA 
     Seçim gezilerine ne zaman başlayacağının sorulması üzerine Baykal, seçim gezilerinin sürdüğünü söyledi. ''Şu an burada yaptığımız da bir seçim gezisi'' diyen Baykal, yarın aday tanıtmak üzere İstanbul'a gideceğini, hemen arkasından da Karaman ve Aksaray'a geçeceğini belirtti. 
     Baykal, Ankara'da ''Sol''un yerel seçime iki adayla gittiğinin ve bu durumun AK Partili Melih Gökçek'e avantaj sağlayıp sağlamadığının sorulması üzerine, şunları söyledi 
     ''İnsanlardan umut kesilmez. Son anda bakarsın bir toparlanma çıkıverir. Hepimiz yapmak zorunda olduğumuz şeyleri yapıyoruz. Seçimlere daha zaman var, doğru bir değerlendirme yapılabilir. Kaldı ki Ankaralı seçmen çok tuzağa düşürüldü. Umut ediyorum ki Ankaralı seçmen, artık siyasetçilerin hatalarına fırsat vermeyecek bir kararlılığı sergileyecektir. Ankaralı seçmenden de umudum var, siyasetçilerden de umudum var. Başlangıçta yapılmaması gereken yanlışlıklar, belki son noktada toparlanabilir, düzeltilebilir.'' 
     
     KÜÇÜK SİYASET 
     Baykal, bir başka soru üzerine, Başbakan Recep Tayyip Erdoğan'ın ''küçük siyaset'' yaptığını ileri süren Baykal, şöyle devam etti 
     ''CHP'li belediyelerin başarıları ortada. Gelsin, Sayın Başbakan'ı İzmit'te bir gezdirelim, o çamur halindeki körfez nasıl kurtarıldı bir görsün. Bugün Türkiye'deki kentlerimizde olumlu ne yapılmışsa, altında CHP'li belediyelerin imzası var. Bunlar ortada, vatandaşımız bu konuları çok iyi biliyor. Ama bir başbakan, siyasette bu kadar ters, bu kadar saldırgan bir üslupla haksız olarak bir siyasi partiye saldırıyorsa, bir sıkıntı var demektir. Ben AKP'li belediyelere yönelik bir eleştirimi söylerken bile kimseyi üzmemeye çalışıyorum. Haksızlık yapmamaya çalışıyorum.'' 
     
     NOTLAR 
     Baykal, Karum'da girdiği işyerlerinde başkan adaylarını tanıtırken, ''size yeni başkanlarınızı getirdim'' ifadesini kullandı. Karum'da önüne çıkan vatandaşların elini tutan Baykal, Eryılmaz ve Ateş için oy istedi. 
     Karum'da British Council tarafından düzenlenen DNA'50 isimli sergiyi de gezen Baykal, gazetecilere DNA hakkında bilgi verdi. 
     Baykal, Kuğulu Park'ta da vatandaşlarla selamlaştı. Baykal ve başkan adayları, burada güvercinlere yem attı. 
     Daha sonra Armada alışveriş merkezine geçen Baykal, burada da işyerlerini gezerek vatandaşlardan oy istedi. 
     Baykal'a, Armada'dan çıkışta bir stand görevlisi, ''Efendim seçimlerde enerji sağlasın'' diyerek bir enerji içeceği ikram etti. 
     Deniz Baykal, son olarak CHP Genel Sekreteri Önder Sav ile birlikte Artvin Kültür ve Yardımlaşma Derneği'nin Ahmet Taner Kışlalı Spor Salonu'nda düzenlediği etkinliğe katıldı. 
     
     YILMAZ ATEŞ GÖLBAŞI'NDA 
     Öte yandan, CHP'li Büyükşehir Belediye Başkan Adayı Yılmaz Ateş ve CHP Gölbaşı Belediye Başkan Adayı Erdal Eren, Gölbaşı Spor Salonu'nda partililerle buluştu. 
     Ateş, burada yaptığı konuşmada, partililerden, ''Türkiye'nin aydınlık geleceği için'' CHP'ye katkılarını esirgememelerini istedi. Ankara'nın en büyük sorununun işsizlik olduğunu belirten Ateş, belediye başkanı seçilmesi durumunda bu sorunu çözeceklerini söyledi. 
     Gölbaşı'nı raylı sistemle Ankara'ya bağlayacaklarını ifade eden Yılmaz, ilçeyi turizm merkezi haline getirecekleri vaadinde bulundu. 
     
</TEXT>
</DOC>
