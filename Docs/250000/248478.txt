<DOC>
<DOCNO> 248478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonspo30.html </URL>
<DATE> 2004/06/16/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Voleybolda bonservis bedelleri açıklandı... 
</HEADLINE>
<TEXT>

     Voleybolda Bayanlar ve Erkekler Birinci Ligi'nde yer alan kulüplerin, sözleşmeleri sona eren sporcuları için belirlediği bonservis bedelleri açıklandı. 
     Kulüpler, bayanlarda 22, erkeklerde 24 yaşını dolduran ve sözleşmeleri sona eren oyuncuları için bonservis bedellerini, Voleybol Federasyonu'na bildirdi. 
     Bayanlarda en yüksek bonservis bedeli, Eczacıbaşı'nın Hırvat oyuncusu Barbara Ruziç ile Natalia Hanikoğlu için oldu. Ruziç'e 150 bin dolar, Natalia'ya 180 milyar lira bedel biçilirken, aynı kulüpten Özlem Özçelik için 120 milyar, Mesude Atılgan için de 90 milyar lira bonservis bedeli bildirildi. 
     Vakıfbank Güneş Sigorta ise en yüksek bedeli 80 milyar lirayla Esra Gümüş için belirledi. 
     Erkeklerde ise sözleşmeleri sona eren sporcular içinde en yüksek bonservis bedeli bildirimini Halk Bankası, Inoslav Krniç için yaptı. Bu oyuncuya 100 bin dolar bedel biçen kulüp, Ivaylo Stefanov için 90 bin dolar, Ivan Donald Mariç için de 50 bin dolar bonservis bedeli belirledi. 
     En yüksek bonservis bedeline sahip oyunculardan biri de Erdemirsporlu Leandro Eugenio Maly oldu. Bu oyuncu için 60 bin dolar değer biçen Erdemirspor, Ahmet Toçoğlu için 60 milyar, Erkan Toğan, Ali Peçen ve Yasin Sancak için de 50'şer milyar lira bonservis beledi bildirdi. 
     Sporcular, kulüpleriyle anlaşamadıkları takdirde, bildirilen bonservis bedelleri üzerinden satışa çıkarılacak. Başka bir kulüple anlaşamayan oyuncular, bu bedellerin yüzde 70'ine kulübünde kalmış olacak. 
     
</TEXT>
</DOC>
