<DOC>
<DOCNO> 241541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/guncel/axgun02.html </URL>
<DATE> 2004/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Karışık sema olmaz' 
</HEADLINE>
<TEXT>


Kültür ve Turizm Bakanlığı'nın kadın semazen almayacağını açıklaması, tartışmayı alevlendirdi. Mevlana'nın 22 kuşaktan torunu Esin Çelebi, "Kadın semazen var ama törende erkeklerle sema yapamaz" dedi 

ÖMER ERBİL İstanbul 

Sertab Erener'in 49. Eurovision Şarkı Yarışması'ndaki şovunda kadın semazen yer vermesiyle başlayan tartışma, Kültür ve Turizm Bakanlığı Güzel Sanatlar Genel Müdürü Bayram Bilge Tokel'in, gelenekte olmadığı gerekçesiyle Sema Topluluğu'na kadın semazen alınmayacağını açıklamasıyla yeni bir boyut kazandı. Mevlana'nın 22 kuşaktan torunu olan Esin Çelebi, "Gelenekte kadın semazen var, ancak törende erkeklerle sema yapamaz" dedi. "Mevlana ve Mevlevilik" araştırmalarıyla tanınan Yrd. Doç. Dr. Nuri Şimşekler aynı yönde görüş bildirdi. 
Gelenekte kadın semazen uygulamasının olmadığını savunan Tokel, işin ibadet ve tasavvuf boyutu dikkate alınmadan yapılacak ilavelerin özü zedeleyeceğini ifade etti. Tokel, "Bakanlık olarak geleneksel formatı dünyaya tanıtmak zorundayız. Bu nedenle topluluğa kadın semazen almayacağız" dedi. 

'Törensel semada bulunmaz' 
Gelenekte kadın semazen olduğunu ifade ederek, kendisinin de sema çıkardığını anlatan Çelebi ise şöyle konuştu "Gelenekte kadınla erkek aynı semahaneyi paylaşmamıştır. Kadınlar törensel semalarda bulunmazlar. Dost meclislerinde ve aile arasında kadın erkek aynı ortamda sema etmiştir. Ancak, semahaneye kadınla erkek aynı ortamda çıkmamışlardır." 
Selçuk Üniversitesi'nden Şimşekler de tarihte kadın semazenlere rastlandığını ancak kadın - erkek beraber sema yapılmadığını söyledi. Konya'daki toplulukta kadın semazen olmadığını kaydeden Şimşekler, "Mevlana hazretleri kadınlara sema yapmış. Ancak, kadınlar bu törene katılmamış. Tarihten gelen bilgiler bu yönde. Kadın kadına sema yapılmış. Karışık sema tarihte yok" diye konuştu. 



</TEXT>
</DOC>
