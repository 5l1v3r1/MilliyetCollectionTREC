<DOC>
<DOCNO> 213049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/yazar/uras.html </URL>
<DATE> 2004/02/04/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Şifalı sularımızın kıymetini bilemiyoruz 
</HEADLINE>
<TEXT>

   
   Afyon'da Oruçoğlu Termal Tesisleri'ne gidinceye ve bu tesislerde kalıncaya kadar 'şifalı sular'a dayalı 'termal turizmi'nin önemini ve boyutunu bilemiyordum. Çünkü haberim yoktu. 
   Afyon'da İzmir yolu üzerinde iki büyük termal tesis var. 330 odalı 'Oruçoğlu' ve 260 odalı 'İkbal' Termal Tesisleri. Bunlara ek olarak Ömerli, Geçek, Gazlıgöl, Heybeli ve Hüdai Kaplıcaları var. 
   Kaplıcalar yanında ilk turistik tesisi 1992 yılında Yılmaz Oruç kurmuş. 110 yataklı otel ile işe başlamış. Şimdi üç binada '4 yıldızlı' 330 yatağa ulaşmış. 
   İlk turistik tesis olan Oruçoğlu'nun 3 kuyusu kendine ait. Daha sonra açılan 16 kuyu Özel İdare'nin 'Afjet' şirketi tarafından işletiliyor. 'Afjet' çıkardığı suyu isteyen turistik tesislere satıyor. Kalanı ile Afyon'da 4.600 konut ısınıyor. Yakında bu sayı 15 bin konuta çıkacak. 
   Afyon'a 14 km. uzaklıktaki Oruçoğlu Tesisleri'nde her odanın küvetli banyosunda şifalı su var. Ama tesis bütünü ile, havuzları, sağlık tesisleri ile kendi içinde bir şehir. Tesisin tüm imkanlarından, havuzlarından yararlanabilenler, sabah, öğle, akşam yemeği dahil, banyolu, TV'li, havalandırmalı odaya kişi başı 75 milyon lira ödüyor. 
   Oruçoğlu'nun iki kuyusundan 44 - 49 - 67 C sıcaklıkta, bir kuyusundan da 16 C derecede şifalı su çıkıyor. Bu sular hem banyo için, hem içmek için. 
   Cilt hastalıklarına, romatizmaya, içme kürü olarak mide ve bağırsak hastalıklarına, böbrek ve bazı kadın ve çocuk hastalıklarına iyi geliyor. Diabet, gut, şişmanlık tedavisinde etkili oluyor. En az bir haftalık, normal olarak iki haftalık özel programlar uygulanıyor. Ben bunları yazıyorum ama, ben gördüklerimi anlatıyorum. Önemli olan hekimlerin tavsiyesi. Önemli olan üniversitenin raporlarını hekimlerin inceleyerek buna göre insanları yönlendirmesi. 
   Kaplıca yörelerinde şimdiye kadar küçük evler yapılmış. Bu evler devre mülk veya tam mülk olarak satılıyor. Evlerin içinde termal havuz var. 
   Yılmaz Oruç, Afyon'a uçak seferlerinin olmamasının yabancı turistlerin gelişini önlediğini anlatıyor. Bana verilen bilgiye göre, "Avrupa'nın termal merkezlerinde 21 günlük sağlık programlarının faturası 15 bin euro, bizde ise 14 günlük programın faturası 4 bin euro imiş. Bu nedenle Hollanda ve Norveç'in kamu sağlık kurumları Türkiye'deki termal tesislere vatandaşlarını göndermek için ihale açıyormuş. Bu yıl yapılan ihaleyi İzmir'deki Balçova Tesisleri kazanmış. Bir yılda 1.200 yabancı 21 günlük tedavi için Türkiye'ye gelecekmiş. Afyon'a uçakla ulaşım olmadığı için Afyon'daki termal oteller ihaleye girememiş. Kendi imkanları ile Ankara üzerinden otobüs ile yabancıları getirmeye başlamış. Afyon askeri alanı sivil uçuşlara da açılır ise, çok sayıda yabancı bekliyorlar. 
   Ben gittiğimde Afyon'da hava sıcaklığı sıfır derece dolayında idi. Kapalı termal havuzlardan açık havuzlara geçenler, soğuğa aldırmadan sıcacık havuzlarda açık havada yüzerek şifa arıyordu. 
   Sayın okuyucularım, Türkiye'de çok sayıda kaplıca ve şifalı su var. Benim yazımı okuyarak veya ona buna sorarak değil, hekime danışarak seçim yapınız. Hangi kaplıcanın ne tür suyun hangi derde deva olabileceğini ancak hekimler bilir. 
   
      
   
</TEXT>
</DOC>
