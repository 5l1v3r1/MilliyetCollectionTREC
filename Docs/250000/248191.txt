<DOC>
<DOCNO> 248191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sontur19.html </URL>
<DATE> 2004/06/15/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Eşine AIDS bulaştıran sanığa 8 yıl 10 ay ağır hapis .. 
</HEADLINE>
<TEXT>

     Yargıtay 1. Ceza Dairesi'nin, hasta olduğunu bilmesine rağmen evlenerek, eşine HIV bulaştırdığı bildirilen sanık Ümit Ulukaya hakkında verilen mahkeme kararını bozmasının ardından yeniden başlayan davada, bugün karar verildi. Antalya 1. Ağır Ceza Mahkemesi, ''eşini öldürmeye tam teşebbüs'' suçlamasıyla yargılanan sanığı, ''Şahsa Karşı Müsessir Fiiller'' suçları kapsamında 2 ayrı madde uyarınca toplam 8 yıl 10 ay ağır hapis cezasına çarptırdı. 
     Antalya 1. Ağır Ceza Mahkemesi'nin Ümit Ulukaya hakkında 2 yıl 2 ay 20 gün verdiği hapis cezasını ''eksik soruşturma'' gerekçesiyle bozan Yargıtay kararının ardından, aynı mahkemede başlayan dava bugün karara bağlandı. 
     ''Tedavisi mümkün olmayan hastalığını bilerek evlendiği eşine bulaştırdığı'' ve bu yolla ''eşini öldürmeye tam teşebbüs'' ettiği suçlamasıyla görülen davanın duruşmasına, mağdur Sevgi Zindan katılırken, sanık Ümit Ulukaya duruşmaya katılmadı. Sanığı avukatı Soner Ustaoğlu temsil etti. 
     1. Ağır Ceza Mahkemesi Başkan Vekili Özgül Küçükel, Sevgi Zindan'ın AIDS hastalığını taşıdığının tespit edildiğini bildiren İstanbul Adli Tıp Kurumu 5. İhtisas Dairesi'nin raporunu hatırlatarak, taraflara söz verdi. 
     
     SAVCININ MÜTALAASI VE GÖZYAŞI 
     İlk sözü alan Sevgi Zindan, Mahkeme Heyeti'ne dava sürecinde aldığı raporlar ve uygulanan testlerle hastalığı taşıdığının kanıtlandığını anımsatarak, ''Her şey ortada. Artık karar verilsin'' dedi. 
     Sanık avukatı Soner Ustaoğlu da İstanbul Adli Tıp Kurumu 5. İhtisas Dairesi'nin Sevgi Zindan'la ilgili hazırladığı raporu kabul etmediklerini ve AIDS hastalığıyla ilgili ciddi bilimsel çalışma yapan kurumlara Sevgi Zindan ve hastalığının günümüzdeki tedavi şekilleri hakkında daha detaylı araştırma yaptırılmasını istediklerini söyledi. 
     Tarafların sözlerinin ardından Cumhuriyet Savcısı Cafer Tüfekçi de mütalaasını sundu. 
     Savcı Tüfekçi, Ümit Ulukaya'nın askerliği sırasında Gülhane Askeri Tıp Akademisi'nce AIDS hastalığını taşıdığının tespit edildiğini, ''çürüğe'' ayrılan Ulukaya'nın hastalığını bilmesine rağmen Antalya'da Sevgi Zindan'la evlendiğini belirtti. 
     Sevgi Zindan'ın hasta olduğunu öğrendiği eşine karşı dava açtığını ve Antalya 1. Ağır Ceza Mahkemesi'nde görülen davada Ümit Ulukaya'nın 2 yıl 2 ay 20 gün ağır hapis cezasına çarptırıldığını hatırlatan Savcı Cafer Tüfekçi, Yargıtay 1. Ceza Dairesi'nin bu kararı 15 Ekim 2002'de ''eksik soruşturma'' gerekçesiyle bozduğunu anımsattı. 
     Bozma kararıyla aynı mahkemede yeniden yargılama sürecinde de İstanbul Adli Tıp Kurumu 5. İhtisas Dairesi'nce Sevgi Zindan'ın HIV taşıdığının tespit edildiğini hatırlatan Tüfekçi, şöyle devam etti 
     ''Raporda AIDS hastalığının bugüne kadar kesin ve muhtemel olarak iyileşmesinin mümkün olmadığı ve AIDS'ın süreklilik gösteren bir sendrom olduğu belirtilmiştir. Sanığın TCK'nın 456 3 maddelerindeki 'etkili eylem' suçunu işlediği dosyadaki tüm kanıtlarla tespit edilmiştir. Sanık hakkında 456 3 ve 457 1 maddeleri uyarınca karar verilmelidir.'' Bu arada Savcı Tüfekçi'nin Adli Tıp Kurumu raporunda yaralan hastalıkla ilgili değerlendirmeleri okuduğu sırada, Sevgi Zindan gözyaşlarına hakim olamadı. 
     Mahkeme Başkan Vekili Özgül Küçükel, karar verileceğini belirterek, taraflara son sözlerini sordu. Sevgi Zindan karar verilmesi yönündeki isteğini yineledi, sanık avukatı ise savcının mütalaasını da kabul etmediklerini belirtti. 
     
     İKİNCİ KARARDA CEZA ARTTI 
     Avukat Ustaoğlu'nun itirazlarını ve tüm taleplerini reddeden Mahkeme heyeti, karar verileceğini bildirerek duruşmaya bir süre ara verdi. 
     Yaklaşık 15 dakika süren kapalı müzakerenin ardından Mahkeme heyetinin kararını Başkan Vekili Özgül Küçükel açıkladı. 
     Küçükel, sanık Ümit Ulukaya'nın ''Şahsa Karşı Müessir Filler'' kapsamında yer alan ve ''etkili eylem'' suçunu düzenleyen TCK'nın 456 3 maddesi uyarınca önce 8 yıl 10 ay ağır hapis cezasına çarptırıldığını, ayrıca sanık hakkında bu suçu eşine karşı işlemesi nedeniyle de ceza artırımını öngören TCK'nın 457 1 maddesinin uygulandığını ve cezanın 10 yıl 8 ay ağır hapis cezasına dönüştürüldüğünü bildirdi. Küçükel, sanığın tutuklukta geçen günleri ve mahkemedeki iyi halinin de göz önüne alınarak cezanın 8 yıl 10 ay ağır hapis olarak uygulanmasına karar verildiğini açıkladı. 
     Mahkeme Başkan Vekili Özgül Küçükel, sanık Ümit Ulukaya'nın taşıdığı AIDS hastalığıyla ilgili tedavisini yaptırması dolayısıyla şu aşamada tutuklama kararı verilmediğini de bildirdi. 
     Duruşmanın ardından Sevgi Zindan, eski eşi Ümit Ulukaya hakkında artırılan hapis cezasından memnun olduğunu ancak tutuklanmasını istediğini söyledi. 
     Sanık avukatı Soner Ustaoğlu ise 8 yıl 10 ay ağır hapis cezasının bu durumdaki bir sanık için çok ağır bir karar olduğunu savunarak, kararı temyiz edeceklerini söyledi. 
     
     OLAYIN GEÇMİŞİ 
     Antalya'da uzun süredir yargılama süreci devam eden ''AIDS Davası'', Sevgi Ulukaya adlı genç kadının 1999 yılında evlendiği ve vatani görevi sırasında Gülhane Askeri Tıp Akademisi'ndeki muayenesinde HIV taşıdığı ortaya çıkan sinema makinisti eşi Ümit Ulukaya'yı şikayet etmesiyle başlamıştı. 
     Eşinin şikayeti üzerine tutuklanarak Antalya Cezaevi'ne gönderilen Ümit Ulukaya, 2000 yılında Cumhuriyet Savcılığı'nın ''hastalık yoluyla eşini öldürmeye tam teşebbüs'' ettiği suçlamasıyla Antalya 1. Ağır Ceza Mahkemesi'nde müebbet hapis cezası istemiyle yargılanmıştı. Dava sürecinde hastalığını tedavi ettirebilmesi için tahliye edilen Ümit Ulukaya, 4 aylık yargılamanın ardından mahkemenin suçlamayı ''etkili eyleme'' dönüştürmesi nedeniyle 2 yıl 2 ay 20 gün hapis cezasına çarptırılmıştı. Ulukaya, tedavi gördüğü için tutuklanmamıştı. 
     Karara her iki taraf da itiraz ederken dosya Yargıtay'a gönderilmiş, Yargıtay 1. Dairesi, ''eksik soruşturma' gerekçesiyle 1. Ağır Ceza Mahkemesi'nin kararını bozmuştu. 
     Dava bozma kararıyla Antalya 1. Ağır Ceza Mahkemesi'nde yeniden görülmeye başlarken, dosyanın Yargıtay'da bulunduğu süreçte 1. Ağır Ceza Mahkemesi'ndeki tüm yargıçların değişmesinin de etkisiyle dava en baştan ele alınmaya başlamıştı. 
     
</TEXT>
</DOC>
