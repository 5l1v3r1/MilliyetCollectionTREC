<DOC>
<DOCNO> 210778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/siyaset/siy00.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Daha önce de Mezarcı'ya ceza verilmişti 
</HEADLINE>
<TEXT>
   Kutlu'ya 'tepki cezası' verildi 
   Atatürk'ün mareşal üniformalı resmine yönelik sözleri nedeniyle uyarı cezası alan Kutlu'dan önce, kendini Mesih ilan eden RP Milletvekili Mezarcı 'Atatürk cezası' almıştı 
      Abdullah Karakuş 

   
   Adıyaman Milletvekili Hüsrev Kutlu'nun, TBMM'deki mareşal üniformalı Atatürk resmine yönelik sözleri nedeniyle AKP'den aldığı "uyarı" cezası, Milli Görüş çizgisinde sonu cezayla biten ikinci "Atatürk vakasını" oluşturuyor. Atatürk'e dil uzatan, kendini Mesih ilan eden dönemin RP Milletvekili Hasan Mezarcı, "mecburiyetten" partiden ayrılmak zorunda kalmıştı. Atatürk'e hakaretten cezaevine de giren Mezarcı, RP'den "anlaşmalı" olarak istifa etmiş, partisi de bunu "ihraç" olarak açıklamıştı. Yine Milli Görüş çizgisindeki FP'nin kapatılmasına neden olan milletvekili Ramazan Yenidede de Atatürk'e yönelik açıklamalarıyla tepki toplamış, ancak partisinden ceza almamıştı. 
   
   Sözlerini kabul etmedi 
   "Milli Görüş gömleğini çıkardık" diyerek yola çıkan AKP Genel Başkanı ve Başbakan Recep Tayyip Erdoğan'ın ilk hedefinin "kurumlar arasında gerginlik yaratmamak" olması, Kutlu'nun ceza almasında en önemli etkenlerden birini oluşturdu. 
   Kutlu'nun Atatürk'ün üniformalı resmiyle ilgili sözlerinin çeşitli kesimlerde yarattığı infiale tepki gösteren Erdoğan, milletvekiline mutlaka ceza verilmesini istedi. Ancak AKP Grup Disiplin Kurulu, Kutlu'yu partiden ihraç için gerekli maddeyi tüzükte bulamadı ve "uyarma" cezası verilmesi uygun görüldü. AKP'liler cezanın "hafif" olmasını, Kutlu'nun, "Ben o sözleri söylemedim. Yanlış anlaşıldım" savunmasına dayandırdılarsa da, kulislere yansıyan bilgilere göre verilen ceza Genelkurmay'ı tatmin etmedi. 
   
   
</TEXT>
</DOC>
