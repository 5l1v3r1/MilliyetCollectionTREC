<DOC>
<DOCNO> 230521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/spor/spo04.html </URL>
<DATE> 2004/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bitirim ikili 
</HEADLINE>
<TEXT>

   Gökdeniz Karadeniz ve Fatih Tekke atıyor, Trabzonspor zirveye koşuyor. Karadeniz ekibinin bulduğu gollerin yüzde 45'i bu iki futbolcunun ayağından gelirken, Kaptan üç büyüğü birden avlayan isim oldu 
      
   22 gol buldular 
   TRABZONSPOR'UN yüzü Gökdeniz Karadeniz ve Fatih Tekke ile gülüyor. Attıkları gol ve asistlerle Bordo - Mavililer'in bugünkü başarısına büyük katkı sağlayan "Süper ikili" Bursaspor karşısında da takımını kurtaran isimler oldu. Gökdeniz, oynadığı 29 maçta 13 gol atma başarısı gösterirken, Fatih Tekke ise 22 karşılaşmada 9 gol atıp, golcülükte takım arkadaşını izledi. 
   
   İkiliden 13 asist 
   GÖKDENİZ ve Fatih, attıkları gollerle Trabzonspor'un 59 golünün 22'sini kaydederek, yüzde 45'lik gol oranı yakaladı. Ayrıca, Gökdeniz'in 8, Kaptan'ın ise 5 gol pası bulunuyor. İşin dikkat çekici diğer bir yanı da, Bordo - Mavililer, Gökdeniz'in gol attığı 13 müsabakada da yenilgi yüzü görmedi. Fatih ise Galatasaray, Fenerbahçe ve Beşiktaş'a attığı gollerle dikkat çekti. 
   
   Başkan ders çıkardı    ERGUN ATA 

   Temkinli yaklaşım 
   FENEBAHÇE ve Beşiktaş'ın haftayı puan kayıpları ile kapatmasıyla birlikte ligde ikinci sıraya çıkılması Trabzon'da büyük sevinç yarattı. Şampiyonluk potası içinde yer alan Trabzonspor kalan beş maçı da kazanarak, hedefe ulaşmanın hesaplarını yapıyor. Başkan Atay Aktuğ, "Son hafta bizim lehimize gelişi. Ama biz çok temkinli davranacağız" ifadelerini kullandı. 
   
   En canlı örnek 
   LİG sonunda hak ettikleri yere ulaşacaklarını belirten Aktuğ, sözlerini şöyle sürdürdü "Rakiplerimizin başına gelenlerin bizim de başımıza gelmesi futbolun içinde olabilecek bir şey. Bu nedenle çok dikkatli olmamız gerektiğinin bilincindeyiz. Kalan maçları kazanıp, sıralamadaki yerimize bakacağız. Hiçbir zaman mütevazı tavramızı bozmadan yolumuza devam edeceğiz". 
   
   Doğan iki cephede    Trabzonspor'un hocası, zirve mücadelesinin yanında geleceğin takımını kurmak için da arayışını sürdürüyor 
   TAKIMINI bir yandan zirveye çıkarmak isteyen Trabzonspor Teknik Direktörü Ziya Doğan, diğer taraftan da gelecek sezon için yabancı futbolcu arayışlarını devam ettiriyor. Bursaspor karşılaşmasının ardından İstanbul'da kafileden ayrılan Doğan'ın, daha önce tespit ettiği isimleri izlemek üzere Avusturya ve Çek Cumhuriyeti'ne gittiği öğrenildi. Bordo - Mavili çalıştırıcının bu akşam Türkiye'ye döneceği ifade edildi. 
   
   Özkan Sümer takdir etti    TRABZONSPOR'UN eski Başkanı Özkan Sümer, takımın bugünkü konumunun mutluluk verici olduğunu belirtti. Bordo - Mavililer'in sağlam adımlarla yoluna devam ettiğini vurgulayan Sümer, "Ancak havaya girmek, rehavete kapılmak en büyük felaket olur. Bugünkü havayı sonuna kadar sürdürmesi halinde 20 yıllık özlem neden sona ermesin ki " diye konuştu. 
   
   
</TEXT>
</DOC>
