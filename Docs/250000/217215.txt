<DOC>
<DOCNO> 217215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sonspo34.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülker, Türk Telekom'u kolay geçti 64-81 
</HEADLINE>
<TEXT>

     Türkiye Basketbol Ligi'nde 19. haftanın son maçında Ülkerspor, deplasmanda Türk Telekomspor'u 81-64 yendi. 
     Skor açısından çok kısır geçen ve her iki takımın da hücumlardan peşpeşe boş döndüğü ilk periyodun ilk 5 dakikası, Ülkerspor'un 8-2'lik üstünlüğüyle geçildi. İbrahim ve Kerem ile sayılar bulan konuk ekip karşısında 8 dakikada 2 sayı bulabilen Türk Telekomspor, periyodun sonlarında Mack'in kişisel çabalarıyla oyunu dengeledi ve bu bölüm, 15-13 Ülkerspor üstünlüğünde tamamlandı. 
     2. periyota Umut'un basketleriyle başlayan ve maçta ilk kez skor üstünlüğü sağlayan Türk Telekomspor, Nedim'in de etkili oyunuyla 15. dakikayı 24-23 önde geçti. Karşılıklı basketlere sahne olan periyodun son dakikalarında, Booker ve Serkan'ın 3 sayılık basketleriyle farkı yakalayan Ülkerspor, devreyi de 9 sayı farkla 40-31 önde kapamayı bildi. 
     İlk yarıya oranla, 3. periyotta oyuna daha çok hakim olan ve devrenin sonunda yakaladığı farkı korumayı başaran Ülkerspor, 25. dakikayı da 11 sayı farkla 50-39 önde tamamladı. Hücumda özellikle pota altında Kerem'in sayıları, Blair'ın da ribauntlarıyla üstünlük kuran konuk ekip, bu bölümü de 58-49'lük skorla önde bitirdi. 
     Son periyotta savunma direnci iyice çözülen rakibi karşısında iyice rahatlayan ve kolay sayılar bulan Ülkerspor, son 5 dakikasına 72-51 önde girdiği maçta, sahadan 81-64'lük galibiyetle ayrıldı. 
     
     
TÜRK TELEKOMSPOR 64 - ÜLKERSPOR 81 Salon Atatürk Hakemler Tarkan Tuser x, Yener Yılmaz x, Serkan Ünal x Türk Telekomspor Mack xx 12, Can x 7, Bekir xx 10, Stanescu x 7, Umut x 7, Mutlu x 4, Nedim xx 11, Şemsettin xx 6 Ülkerspor Serkan xx 9, Booker xxx 17, İbrahim xx 12, Kerem xxx 17, Blair xx 12, Naumoski xx 7, Rentzias x 3, Fatih x 1, Muratcan x 3 1. Periyot 13-15 Devre 40-31 Ülkerspor lehine 3. Periyot 49-58 Beş Faulle Çıkan İbrahim 39.26 Ülkerspor 
     
</TEXT>
</DOC>
