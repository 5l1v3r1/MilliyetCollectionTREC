<DOC>
<DOCNO> 249596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sondun31.html </URL>
<DATE> 2004/06/21/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
ABD, Kerbela'dan çekiliyor... 
</HEADLINE>
<TEXT>

     Amerikan askerlerinin, Irak'ın başkenti Bağdat'ın güneyindeki Kerbela kentinden çekilmeye başladığı bildirildi. 
     Polonya'nın öncülüğündeki koalisyon güçlerinin sözcüsü Yarbay Robert Strzelecki, askerlerin, egemenliğin 30 Haziran'da Iraklılara devredilmesine hazırlık çerçevesinde dün kentten çekilmeye başladığını söyledi. 
     Sözcü, çekilmenin, Iraklı Şii lider Mukteda Sadr'a bağlı milislerle çatışmaların çıktığı kentte, durumun istikrar kazandığının en iyi göstergesi olduğunu da belirtti. 
     Çekilme çerçevesinde kentteki Kilo ve Juliet kamplarının şehir dışına taşındığını söyleyen sözcü, koalisyon gücünün ana karargahlarından, başkentin 70 kilometre güneyindeki Babil Kampı'nın da kapanacağını, askerlerin 6 ay içinde başka bir genişletilmiş kampa taşınacağını ifade etti. 
     Başkentin kuzeyindeki Bakuba yakınlarındaki Buhriz'de de dün, güvenliğin yerel yetkililere teslim edildiği kaydedildi. Benzer düzenlemelerin Necef, Felluce ve diğer kentlerde de yapılacağı belirtildi. 
     
</TEXT>
</DOC>
