<DOC>
<DOCNO> 203016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sonspo09.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakyemez, aradıkları milli takım antrenörünü açıkladı... 
</HEADLINE>
<TEXT>

     A Milli Basketbol Takımı Menajeri Doğan Hakyemez, milli takımda görev alacak antrenörün iyi bir isim olması ve takımı ciddi organizasyonlara gerektiği gibi hazırlayacak birinin olması için titizlikle çalıştıklarını söyledi. 
     Doğan Hakyemez, Basketbol Federasyonu'nun resmi internet sitesine yaptığı açıklamada, önlerinde büyük hedeflerinin bulunduğunu belirterek, ''Takımın başına gelecek antrenörün iyi bir isim olması, takımı iyi hazırlaması gerektiği için bu konuda çalışmalar büyük bir titizlikle yapılıyor. Bunun için biraz da olsa özerk yapının oluşması bekleniyor. Çünkü buraya gelecek kişinin kontratına ödenecek bir para var. Özerklik de tahmin ediyorum 1 ay içerisinde çıkacak. Antrenör konusunda federasyon başkanımız Turgay Demirel çalışmalar yapıyor. Tahmin ediyorum 1 ay içerisinde antrenör belirlenecek'' görüşlerine yer verdi. 
     Hakyemez, antrenör arayışları konusunda şu anda fazla acele etmemelerinin tek nedeninin kış aylarında hiçbir milli maçın olmaması olduğunu vurgulayarak, şu görüşleri aktardı 
     ''İlk hazırlık döneminin de gelecek yıl temmuz ayının sonlarında olacağından dolayı bu aradaki zaman bence yeterli. Milli takımın başına gelecek kişi Türk basketbolunu, oyuncularımızı ve basketbolumuzun son dönemlerde geçirdiği evreleri çok iyi bilen bir isim olacak. Ancak isim konusunda hiçbir şey söyleyemem. Söylemeye de yetkili değilim. Bu konuda tek yetkili kişi Basketbol Federasyonu Başkanı Turgay Demirel'dir. Yönetim kurulu bizim fikirlerimizi de alarak bu ismi önümüzdeki günlerde açıklayacaktır.'' 
     
     ''MİLLİ TAKIM OYUNCUSU İSTEKLİ OLMALI'' 
     Hakyemez, milli takıma çağrılan oyuncunun kamplara istekli gelmesi gerektiğini dile getirdi. 
     Son dönemde milli takıma gelen oyuncuların büyük özveride bulunduğunu ifade eden Hakyemez, ''4 yıldır oyuncular bizim yaptığımız programları büyük fedakarlıklar yaparak uyuyorlar. Yoğun maç programları sonrası bazı oyuncuların NBA'ya, bazılarının ise kendi kulüplerine yeniden dönecek olmaları bizim hep dezavantajımıza olan şeyler. Oyuncularımızla aramızda hep sorun çıkaracak bir sistem bu'' dedi. 
     Milli takımların yapacağı maçların programının değişmesinin en büyük nedeninin de ULEB ve FIBA arasındaki sorundan kaynaklandığını kaydeden Hakyemez, şunları söyledi 
     ''ULEB, maç programlarının böyle olmasını istiyor ve FIBA da buna uyuyor. Çünkü ULEB kendi statüsünde oynattığı kupa maçlarında oynayan oyuncuların kış aylarında milli takım formasını giymesini istemiyor. FIBA bu konuda gücünü maalesef ULEB'e kabul ettiremedi. Bu yüzden eleme grubu maçları yaz aylarında oynanacak. Ayrıca ULEB'in ülkelerinin milli takımında oynayan oyuncularına sözleşmelerine bağlı olarak aynı NBA'daki gibi sigorta şartı getirmesi yalnızca bizim değil diğer bütün Avrupa ülkelerinin aleyhine bir durum olacak. Bu tüm ülkeler için hem maddi hem de manevi açıdan iyi değil.'' 
     
     ''DAHA FAZLA FEDAKARLIK GEREKTİREBİLİR'' 
     2001 yılında Türkiye'de organize edilen Avrupa Şampiyonası'nda ikinciliği elde ederek büyük bir başarıya imza attıklarını hatırlatan Hakyemez, ancak daha sonra düşüşe geçtiklerini dile getirdi. 
     Hakyemez, bu konuda şu görüşlere yer verdi 
     ''Elde edilen başarı sonrası NBA'ya giden ve başarıyı getiren bazı oyuncularımız belki yılların verdiği yorgunlukla belki de basketbolda bir yerlere geldiğimizin rahatlığıyla son şampiyonalarda biraz daha gevşek davrandılar. Bizim kamp sistemimiz NBA ve Avrupa'ya göre farklı. Bizimki biraz daha katı. Bunda da zorluk çektik. Ancak milli takıma gelen bazı oyuncular bazı şeyleri kabullenmek zorunda olacaklar. Eğer biz prensipleri ortaya koyduğumuzda rahatsızlık duyacak olanlar olacaksa onlarla beraber olamayacağız. Milli takımın bundan sonraki organizasyonları biraz daha fedakarlıklar gerektirebilir. Onun için milli takım da oynamak isteyen, milli takımı belirli bir hedefe götürmek isteyen, burayı çok gevşek ortamda görmek istemeyenlerin yeri olacak. Biraz daha fedakarlıklar istenebilir. O oyuncular da bu fedakarlıkları göstereceklerdir. Özerk yapıya kavuşmamız onların bazı sorunlarını aşmalarında da yardım edecek.'' 
     
     HARUN ERDENAY'IN DÖNME İSTEĞİ 
     Eski milli oyuncu Harun Erdenay'ın milli takıma geri dönme isteği konusuna da değinen Hakyemez, buna sıcak baktığını açıkladı. 
     Hakyemez, basketbolda yaş sınırının olmadığını belirterek, ''Harun, keşke İsveç'teki Avrupa Şampiyonası öncesinde de bunu düşünseydi. Harun'a milli takımın kapısı sonuna kadar açıktır. Gelecek antrenör, Harun'u kondisyon ve psikolojik açısından hazır görürse kadroya alır ve Harun da çok da faydalı olur. Harun statüsünde her oyuncu için milli takım kapısı açık. Yeter ki onlar milli takıma bir şeyler verebilecekleri kanısında olsunlar'' diye konuştu. 
     Hakyemez, uluslararası statüde bazı değişikliklerin yapılması gerektiğini kaydederek, ''Ülkerspor'dan NBA'ye giden Zaza Pachulia'nın durumu statü değişikliğini gerektiriyor. Zaza, babasının vasiyeti üzerine Gürcistan Milli Takımı'nda oynamış. Ancak o kendisini Türk gibi hissediyor. Türkiye'de altyapıdan yetişmiş ve Türkiye vatandaşı. Eğer FIBA'dan Zaza'nın Türk Milli Takımı'nda oynayabilmesi doğrultusunda bir karar çıkarsa bu çok iyi olur'' dedi. 
     
</TEXT>
</DOC>
