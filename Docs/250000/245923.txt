<DOC>
<DOCNO> 245923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sondun17.html </URL>
<DATE> 2004/06/07/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Anlaşma sağlandı, Iraklı milisler dağıtılıyor... 
</HEADLINE>
<TEXT>

     Irak Başbakanı İyad Allavi, milis kuvvetlerinin dağıtılması konusunda anlaşma sağlandığını açıkladı. 
     Allavi, dağıtılan milislerin, ya güvenlik kuvvetleri saflarına katılacağını ya da sivil hayata döneceklerini belirtti. 
     Bağdat'ta yazılı açıklama yapan Allavi, ''Milislerin ve devlet kontrolü dışındaki diğer silahlı kuvvetlerin entegrasyonu konusundaki görüşmelerin başarıyla sonuçlandırıldığını açıklamaktan memnuniyet duyuyorum'' ifadesini kullandı. 
     Allavi, 9 milis örgütüyle yapılan anlaşma uyarınca yaklaşık 100 bin milisin silah bırakacağını kaydetti. 
     Anlaşmanın, radikal Şii lideri Mukteda Sadr'a bağlı Mehdi'nin Ordusu adlı milis grubunu kapsamadığı kaydedildi. 
     -ANLAŞMA PEŞMERGELERİ DE İÇERİYOR- Allavi, anlaşmanın Kürt partilerine bağlı Peşmergeler ile Irak İslam Devrimi Yüksek Konseyi'ne bağlı Bedr Tugayları'nı da içerdiğini belirtti. 
     Irak Başbakanı, söz konusu siyasi partilerin, ''kendilerine bağlı milis güçlerinin dağıtılması ve güvenlik güçlerine dahil edilmesi ile ilgili ayrıntılı planlar, şartlar ve takvimler üzerinde anlaştıklarını veya zaten milislerini dağıttıklarını'' söyledi. 
     Allavi, ''Bu emre göre, devletin kontrolü dışındaki bütün silahlı güçler şu andan itibaren yasadışıdır'' dedi. 
     Allavi, bugün sağlanan anlaşmanın ardından, Irak'taki sivil koalisyon idaresinin, milisler ve özel ordularla ilgili yasağı yürürlüğe koyan bir emir yayınlayacağını da belirtti. 
     Anlaşma sağlanan örgütler şunlar 
     Irak Kürdistan Demokrat Partisi IKDP , Irak Kürdistan Yurtseverler Birliği IKYB , 3 Şii örgütü Irak İslam Devrimi Yüksek Konseyi, Irak Hizbullahı ve İslami Dava Partisi, Sünni örgüt Irak İslam Partisi ve 3 laik hareket Irak Komünist Partisi, Ahmet Çelebi'nin liderliğindeki Irak Ulusal Kongresi ve Ulusal Irak İttifakı. 
     Irak'ın Mart'ta kabul edilen geçici anayasası da milisleri yasadışı ilan etmişti. 
     
</TEXT>
</DOC>
