<DOC>
<DOCNO> 228333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/guncel/gun05.html </URL>
<DATE> 2004/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Lokantaların isim savaşı 
</HEADLINE>
<TEXT>

   Kapalıçarşı'daki tarihi Subaşı Lokantası ile ismini kullanan Bağcılar'daki Kaan Catering, isim yüzünden mahkemelik oldu 
      AYTEN GÖRGÜN ÖZEN 
   
   Şampiyon Kokoreç, Güllüoğlu Baklavaları gibi, ürünü ve ismi taklit edildiği için tartışma yaşayan firmaların arasına, ev yemekleriyle ünlü tarihi Subaşı Lokantası da katıldı. Kapalıçarşı Nuruosmaniye Caddesi'nde 1959'dan bu yana hizmet veren lokantanın sahibi, ismini kullanan Bağcılar'daki Kaan Catering Toplu Yemek ve İşletmecilik şirketine dava açtı. 
   
   6 yıldır kullanıyorlar 
   Kaan Catering şirketinin 6 yıldır isimlerini kullandığını söyleyen tarihi Subaşı Lokantası'nın sahibi İbrahim Tohuman Görür'ün oğlu Kemal Veysel Görür, 27 Nisan'da mahkemeye çıkacaklarını söyledi. Babasının 1998'de eczacı Akif Çakır'la ortak olduğunu dile getiren Görür şöyle konuştu "Birlikte Bağcılar'da Kaan Catering Toplu Yemek şirketini açtılar. Şirketin bir katı lokantaydı. Çakır, 'Biz buralarda yeniyiz, isminizi kullanabilir miyiz ' dedi. Kabul ettik. Ancak ortaklığımız Aralık 2003'te sona erdi. Biz de ismimizi artık kullanmamasını rica ettik." 
   Çakır'a birkaç kez uyarıda bulunmalarına rağmen, isimlerini kullanmaya devam ettiğini öne süren Görür, bunun üzerine geçtiğimiz ocak ihtarname çektiklerini söyledi. Görür, "İhtarnameden sonra Akif Bey'i aradım. Verdiği cevap 'Kimse bana ismi kaldırıp kaldıramayacağımı söyleyemez. Canım ne zaman isterse kaldırırım' oldu." 
   Bunun üzerine mart başında Çakır'a dava açtıklarını söyleyen Görür, "Bu dükk n bize dedemden kaldı. Buraya gelmek 45 yılımızı aldı. Akif Bey, tek kalemde bu kadar yıllık emeğe sahip olmaya çalışarak, bugüne dek emeği geçen insanların emeğine saygısızlık yapıyor" iddiasında... 
   Kaan Catering'in sahibi Akif Çakır ise "Kapalıçarşı'daki tarihi Subaşı Lokantası bizden eskidir. Öğrenciyken orada çalıştım, orada işi öğrendim. Aslen eczacıyım. Lokanta ile hiçbir sorunumuz yok. Her iki lokantanın da tescil belgesi var. Dava açıldığından haberim yok" diye kendini savundu. 
   
   
   
</TEXT>
</DOC>
