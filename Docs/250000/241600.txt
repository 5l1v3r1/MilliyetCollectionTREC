<DOC>
<DOCNO> 241600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sondun08.html </URL>
<DATE> 2004/05/21/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Karamanlis Türkiye'nin Avrupa'da yer alması Yunanistan'ın çıkarınadır 
</HEADLINE>
<TEXT>

     Yunanistan Başbakanı Kostas Karamanlis, Türkiye'nin Avrupa'da yer almasının, Yunanistan'ın stratejik çıkarına olduğunu söyledi. 
     Başbakan olduktan sonra ABD'ye yaptığı ilk ziyarette ABD Başkanı George Bush ve diğer Amerikalı yetkililerle görüşmesinin ardından basın toplantısı düzenleyen Karamanlis'e, bir Yunanlı gazeteci, ''Siz Türkiye'nin Aralık'ta AB'den tarih almasını destekliyorsunuz. Bunun karşılığında Ege'de Türkiye'den karşılığında bir şey istemiyor musunuz'' sorusunu yöneltti. Karamanlis, yanıt olarak, ''Türkiye'nin Avrupa'da yer alması, Yunanistan'ın stratejik yönden çıkarınadır. Bu mesele, bir şey karşılığında bir şey almak değil. Ege konularında diyalog devam ediyor ve Aralık son tarih değil. Ekim veya Aralık'ta bir çözüm bulursak çok iyi olur, ancak olmazsa bu dünyanın sonu değil'' dedi. 
     Öte yandan Karamanlis'in, Washington'da Kıbrıs Rum yönetimi adına dile getirdiği, ''Annan planının gözden geçirilerek yeniden müzakere edilmesi'' talebini Washington'ın kabul etmediği öğrenildi. 
     Edinilen bilgiye göre, Karamanlis, Bush ile toplantısında, Rum yönetiminin, Annan planının bazı unsurlarını dengeli bulmadığını ve planın bazı noktalarının yeniden müzakere edilmesini istediğini iletti. Amerikan tarafı ise, referandumlardaki sonuçların ardından adada yeni bir gerçeğin ortaya çıktığını Rum tarafının kabul etmesi gerektiğini bildirdi. 
     Kıbrıs Türk tarafına yardım edilmesi gerektiğini anlatan Bush, ''Annan planı ortada ve Kıbrıslı Rumların bunu kabul etmesi gerekir'' mesajı verdi. 
     
     ''DAHA İYİSİ YOK'' 
     ABD Dışişleri Bakanlığı'nın bir yetkilisi de AA'ya açıklamasında, BM Genel Sekreteri Kofi Annan'ın hazırladığı, ancak Rum tarafındaki referandumda reddedilen çözüm planının adil ve dengeli olduğunu ve daha iyi bir plan bulunmadığını söyledi. Kıbrıs Türk tarafının bu planı referandumda kabul ettiğini hatırlatan yetkili, ''Geleceğe baktığımızda görüşümüz, bu planın bütün taraflarca kabul edilmesi yönünde'' dedi. 
     Basın toplantısında Kıbrıs'a ilişkin bir soruyu yanıtlayan Karamanlis şunları söyledi 
     ''Herhangi bir yeni çabanın temeli, Annan planı olacak. Ancak hangi noktaların yeniden müzakere edilebileceği konusunda rol, Kıbrıs Rum hükümetine, yani Kıbrıs Cumhuriyeti'ne ait. Umarım ki kısa süre içinde bu yönde yeni bir çaba oluşur, bu da adanın birleşmesini sağlar. Şimdi size Türk tarafının herhangi bir müzakereye ilişkin olası istekliliği için bir şey söyleyeyim Eğer adada çözüm olmazsa, eğer her şey şimdiki gibi kalırsa, benim anlayışıma göre bu herkesin kaybettiği bir çözüm olacak. Eğer bir çözüm bulursak ve ada yeniden birleşirse, kazan-kazan durumuna ulaşacağız. Kıbrıslı Türklerin problemin çözümünden çok büyük kazanç sağlayacağına kuvvetle inanıyorum ve bu durumda çabalarımızı yenilemek için, bütün taraflara yönelik teşvikler bulunduğunu düşünüyorum.'' 
     
     PAPADOPULOS NEW YORK'A GİDECEK 
     Bu arada Kıbrıs Rum yönetimi lideri Tasos Papadopulos'un, BM Genel Sekreteri Kofi Annan ile görüşmek üzere Haziran başında New York'a gideceği belirtildi. 
     Yunan kaynakları, Papadopulos'un Annan ile 3 Haziran'da görüşeceğini belirttiler. 
     New York'ta BM Genel Sekreteri Kofi Annan ile bir araya gelen Karamanlis, Washington'da da Bush'un yanı sıra Başkan Yardımcısı Dick Cheney, ABD Dışişleri Bakanı Colin Powell ve Başkan'ın Ulusal Güvenlik Danışmanı Condoleezza Rice ile de görüştü. 
     Karamanlis'in, bugün ülkesine hareket etmesi bekleniyor. 
     
</TEXT>
</DOC>
