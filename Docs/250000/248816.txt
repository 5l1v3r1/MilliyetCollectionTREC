<DOC>
<DOCNO> 248816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sontur30.html </URL>
<DATE> 2004/06/17/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
En genç hamlet gözyaşlarıyla uğurlandı 
</HEADLINE>
<TEXT>

     ANKARA Milliyet 

Genç yaşına rağmen tiyatro sanatında en önemli rollerden biri olan "Hamlet"i canlandırmasıyla dikkat çeken ve İstanbul'da "Zaman" filminin çekimleri sırasında Pera Palas Oteli'in 5. katından atlayarak hayatına son verdiği öne sürülen Arda Kanpolat, ailesi, sevenleri ve tiyatro camiasınca gözyaşları içinde son yolculuğuna uğurlandı. 
     25 yaşındaki Kanpolat için Devlet Tiyatroları'nca DT dün Büyük Sahne'de tören düzenlendi. Profesyonel tiyatroculuğa ilk adımını 8 Mayıs'ta Ankara Devlet Tiyatrosu'nun "Hamlet" oyunuyla atan Kanpolat'ın cenaze töreninde hüzün ve öfke vardı. Kanpolat'ın intihar ettiği yönündeki açıklamaları reddeden ailesi ve arkadaşları, Kanpolat'ın kız arkadaşıyla sorun yaşadığı iddialarını da anlamsız bulduklarını bildirdi. 
     Törende Kanpolat'ın ailesi adına son konuşmayı yapan Akif Yeşilkaya'nın, sözlerine "rahat uyu prensim" diyerek başlaması salondakileri hıçkırıklara boğdu. Yeşilkaya'nın okuduğu ve annesi Ayfer Kanpolat'ın kaleme aldığı açıklamada, Kanbolat'ın son 2,5 yıldır Londra'da eğitim aldığı belirtilerek, "Arda, bütün dostlarının bildiği gibi hiçbir sorunu olmadan yaşadı. Onu yansıtıldığı gibi kaybetmedik. Biz onu bir kaza sonucu kaybettik. Bunların bilinmesini istedik" denildi. 
     DT Genel Müdürü Lemi Bilgin ise Kanpolat'ın çalışma azmi ve asil kişiliğiyle kalpleri fethettiğini belirterek, "Ne söylenir ki zamansız bir kaybın ardından... Sözlerin tükendiği yerdeyiz" dedi. 
     "En Genç Hamlet" ünvanını kazanmasının hemen ardından hayata veda eden Kanpolat'ın anısına tiyatro sahnesindeki saygı geçişinde, ünlü tiyatro sanatçısı Ayten Gökçer, genç meslektaşına, tabutunu öperek veda etti. Kanpolat'ın İngiltere'den gelen kız arkadaşı da, genç sanatçının resmine sarılarak gözyaşı döktü. 
     Kanpolat'ın cenazesi, daha sonra alkışlar arasında tiyatro sahnesinden son yolculuğuna uğurlandı. Sanatçı, Kocatepe Camii'ndeki cenaze namazının ardından Gölbaşı'nda defnedildi. 
     Tören boyunca Ankara Üniversitesi Tıp Fakültesi öğretim üyesi olan baba Yücel Kanpolat ve anne Ayfer Karpolat'ı, Rektör Nusret Aras ve Dekan Tümer Çorapçıoğlu teselli etmeye çalıştı. 
     
</TEXT>
</DOC>
