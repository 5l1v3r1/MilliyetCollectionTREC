<DOC>
<DOCNO> 235515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sondun28.html </URL>
<DATE> 2004/04/28/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Liderlerin resimlerini kurtarmak için yanan binalara girenler ölmüş 
</HEADLINE>
<TEXT>

     Kuzey Kore'de trende meydana gelen patlamada ölenlerin çoğunun, liderleri Kim Jong-il ile babası ''ebedi başkan'' Kim İl-sung'un resimlerini kurtarmak için kendilerini yanan binaların içine atarak, ''kahramanca öldükleri'' bildirildi. 
     Kim ile babasının resimlerinin her eve, bürolara, fabrikalara asılması zorunlu tutuluyor. 
     Kuzey Kore'nin resmi haber ajansı KCNA'nın haberinde, ''Ülke halkından birçok kişi, ailelerini ve eşyalarını kurtarmadan önce resimleri kurtardı'' denildi. 
     Haberde, ''Öğle yemeği için eve giderken büyük patlama sesini duyan Çoe Yong-il ile Jon Tong-sik'in, dükkanlarına geri döndükleri'' belirtilerek, ''Bu kişiler, Devlet Başkanı Kim-İl-sung ile lider Kim Jong-il'in resimlerini çıkarmaya çalışırlarken çöken binanın altında kalarak kahramanca öldüler'' ifadesi kullanıldı. 
     ''Öğretmen Han Jong-suk da, son nefesini resimleri bağrına basarak verdi'' denilen haberde, bir başka öğretmenin 7 öğrenciyi kurtardıktan sonra resimleri kurtarmaya çalışırken yaşamını yitirdiği belirtildi. 
     Geçen perşembe günü trende meydana gelen büyük patlamada 161 kişi ölmüş, 1300 kişi yaralanmış, yüzlerce bina yerle bir olmuştu. 
     Kim Jong-il, babasının 1994'te ölümünden sonra iktidarı devralmıştı. Baba Kim ''ebedi başkan'' olarak biliniyor. 
     
</TEXT>
</DOC>
