<DOC>
<DOCNO> 234577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/yasam/yas04.html </URL>
<DATE> 2004/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Takvime bakmadan sofraya oturmayın 
</HEADLINE>
<TEXT>
   En lezzetli balık 'ayında' yenendir 
   Yararları saymakla bitmeyen balığın bir de lezzet takvimi var. Mayısta mezgit ve kefali kaçırmayın, haziranda orkinos, mercan ve mersin lezzetli, temmuz ise istavrit ayı 
      Tahsin Aksu 
   
   BALIĞIN lezzeti yumurtlama ve göç gibi nedenlerle yağ oranları değiştiği için, avlandığı aya göre farklılık gösteriyor. Örneğin lüferin en yağlı ve lezzetli zamanı, eylül ile ocak ayları arası. İnsan sağlığına olan yararları saymakla bitmeyen balık, damak tadına önem verenler için de vazgeçilmezler arasında. Izgara, tava, buğulama gibi yöntemlerle pişirilen balığın lezzeti dönemlerle de bağlantılı. 
   
   Hastalıklara karşı etkili bir silah 
   İSTANBUL Üniversitesi Su Ürünleri Fakültesi'nden Yrd. Doç. Dr. Taçnur Baygar, balık türlerinin lezzet takvimi olduğunu söyledi. Su ürünlerinin eşsiz bir protein kaynağı olduğunu anımsatan Toygar, "Kalp krizi, felç, yaşlılık etkileri, stres, depresyon, gibi rahatsızlıklara karşı balık oldukça etkili bir silahtır. Bunun yanında türlerine göre doğru aylarda yenildiği zaman lezzeti de en üst seviyeye çıkar" dedi. 
   
   Aylara göre hangi balık ziyafeti çekilir    Ocak Hamsi, kalkan, torik, alabalık, kefal, yayın balığı lezzetlidir. Çinekop ve izmarit yavan ve lezzetsizdir. Barbunya, mercan ve kılıç az miktarda bulunur.Şubat Gümüş, hamsi, izmarit, kalkan, mersin, mezgit, torik, kaya balığı , kefal, levrek lezzetlidir. Kalkan bol miktarda bulunur. Palamut ve lüfer yağını kaybetmeye başlar. Mart Gümüş, izmarit, kalkan, mersin, mezgit, kaya, kefal, levrek, yayın lezzetlidir. Kefal, kalkan ve levreğin en lezzetli dönemleridir. Nisan Gümüş, izmarit, kalkan, mersin, morina, levrek, kefal, kaya balığı lezzetlidir. Kalkan, mercan ve levrek boldur.Mayıs Gümüş, izmarit, mercan, mezgit, mersin, levrek, kaya balığı, kefal lezzetlidir. Uskumru, istavrit, hamsi ve palamut yağ bakımından zayıflar.Haziran Akya, kaya balığı, mersin, mercan, orkinos, orfoz, sardalya, sarıağız lezzetlidir. Balık açısından fakir bir ay olduğu için bulunan türler pahalıdır.Temmuz Çinekop, akya, kaya balığı, orkinos, sarı kanat, sinarit, sarıağız, trança lezzetlidir. Sardalya mevsiminin başladığı aydır. İstavrit oldukça lezzetlidir.Ağustos Barbunya, çinekop, çipura, kılıç, lüfer, palamut, orfoz, sardalya, sarı kanat lezzetlidir. Çingene palamudu bu ay başlar. Sardalyanın en lezzetli olduğu dönemdir.Eylül Akya, barbunya, çipura, kılıç, levrek, lüfer, tekir, sardalya, palamut, orfoz, trança lezzetlidir. Bu ay irileşen palamut en lezzetli olduğu haldedir. Lüfer az çıktığı için pahalıdır.Ekim Akya, barbunya, iskorpit, karagöz, kofana, levrek, lüfer, palamut, orfoz, sarıağız, tekir, torik, uskumru, kefal, sazan, yayın lezzetlidir. Lüferin en lezzetli dönemidir.Kasım Hamsi, iskorpit, karagöz, kofana, mercan, palamut, torik, uskumru, kefal, yayın lezzetlidir. Uskumru bol bulunur.Aralık Hamsi, iskorpit, mercan yavrusu, torik, alabalık, kefal, turna, yayın. Hamsi ve tekir bol miktarda bulunur. 
   
</TEXT>
</DOC>
