<DOC>
<DOCNO> 241001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonspo16.html </URL>
<DATE> 2004/05/18/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Aktuğ Gökdeniz konusunda problemimiz yok... 
</HEADLINE>
<TEXT>

     Trabzonspor Kulübü Başkanı Atay Aktuğ, Gökdeniz'in transferi konusunda bir problemlerinin bulunmadığını söyledi. 
     Aktuğ, AA muhabirine yaptığı açıklamada, Gökdeniz konusunda son yıllarda bazı spekülasyonlar ortaya atıldığını ancak bordo-mavili futbolcunun hep takımında forma giymeye devam ettiğini belirtti. 
     Gökdeniz'in transferinin Fenerbahçe tarafından karıştırıldığını iddia eden Aktuğ, ''Bu konuda doğru olmayan şeyler, yazılıp çiziliyor. Bizim Gökdeniz'in transferi konusunda bir problemimiz yok. Gelecek yıl Gökdeniz, çıkıp topunu oynayacak. Hangi takımın formasını giyeceğini herkes görecek'' dedi. 
     Aktuğ, Gökdeniz'in Fenerbahçe ile gizli sözleşme imzaladığı yönündeki haberlerin gerçeği yansıtmadığını kaydederek, ''Bunlar uydurma şeyler. Gökdeniz, Trabzonspor'un futbolcusu ve sözleşmesi devam ediyor. Bunlar maksatlı yapılan haberler'' diye konuştu. 
     
     GÖKDENİZ'İ VERMEYİZ 

     Aktuğ, Gökdeniz'i başka bir kulübe vermek gibi bir niyetlerinin olmadığını yineliyerek, ''Ben olduğum sürece kimse Gökdeniz'i bu kulüpten alamaz. Yönetim kurulunda da bir ayrılık yok. Tüm yönetim kurulu Gökdeniz'in kalmasından yana'' diye konuştu. 
     
     TRANSFER ÇALIŞMALARI 

     Gelecek yılki transfer çalışmaları konusunda dün İstanbul'da bir toplantı yaptıklarını kaydeden Aktuğ, şöyle konuştu 
     ''Biz takımda 2-3 direkt oynayacak, 2-3 de alternatif oyuncu arıyoruz. Bunu kulübün ekonomisi doğrultusunda akıllıca gerçekleştirmeye çalışacağız. Şampiyonlar Ligi'ni de dikkate alarak bu transferleri sezon öncesi kampa yetiştirmek istiyoruz. Ancak acele de etmeyeceğiz. Çünkü hata payı büyür. Dikkatli bir politika yapıp, istediğimiz oyuncuları alacağız.'' Öte yandan bordo-mavili kulübün yönetiminin bu hafta içerisinde Gökdeniz ve Fatih ile görüşme yapacağı öğrenildi. 

     
</TEXT>
</DOC>
