<DOC>
<DOCNO> 201118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sondun43.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Jirinovski, Türkiye'den 17 milyon Euro tazminat istiyor 
</HEADLINE>
<TEXT>

     Rusya'da pazar günü yapılan parlamentonun alt kanadı Duma seçimlerinde oylarını 2 katına çıkaran Liberal Demokratik Parti Başkanı aşırı milliyetçi Vladimir Jirinovski, ''Türkiye'de cezaevinde kaldığı her gün için artık bir milyon dolar değil, 1 milyon euro istediğini'' söyledi. 
     Jirinovski, seçim sonuçlarını değerlendirdiği basın toplantısından sonra A.A muhabirine Türkçe yaptığı açıklamada, ''yıllar önce Türkiye'de 17 gün haksız yere cezaevinde kaldığını'' belirterek, ''Her gün için 1 milyon euro olmak üzere, toplam 17 milyon euro istiyorum'' dedi. 
     Eskiden dolar isterken şimdi neden euro istediği sorusu üzerine Jirinovski, doların dünya piyasalarındaki düşüşünü ima ederek, artık euro istediğini söyledi. 
     Kendisinin o zaman Türkiye'de sadece bir tercüman olduğunu ifade eden Jirinovski, konuşmasını şöyle sürdürdü 
     ''Sizde o zaman Devrimci Gençlik Dev-Genç vardı. Ben de o zaman sadece tercümanlık yapıyordum. Bu Dev-Genç'lilerden birine ülkemin rozetini verdim. Başka bir şey değil. 17 gün komünist olarak cezaevinde kaldım. Siz de biliyorsunuz, ben komünist değilim ve hiçbir zaman olmadım.'' Seçimlerdeki başarısını neye bağladığının sorulması üzerine Jirinovski, hem iktidar partilerinin, hem de muhalefet partilerinin yeni partiler olduğunu belirterek, ''Benim partim en eski parti. Ben de 14 yıllık bir partinin başkanıyım'' diye konuştu. 
     Sağ partilerin ve Yabloko'nun Duma'ya girememesinden memnun olduğunu söyleyen Jirinovski, ''Parlamentoda sağ güçlerin ve Yabloko'nun olmamasından memnunum. Bunlar devlete düşman olan etkisiz ve suni partilerdir'' dedi. 
     Yabloko Yavlinski Blok Elma Partisi Başkanı Grigori Yavlinski'nin demokratik bir muhalefet platformu oluşturmak istediği açıklamasını da değerlendiren Jirinovski, ''Duma bir tiyatro değil. Biz sağ Güçler Birliği'ne karşı 4, Yabloko'ya karşı da 10 yıldır mücadele ediyoruz. Şimdi bunların hiçbirinin Duma'da olmamasından memnunuz'' diye konuştu. 
     Şimdi de Komünist Parti ve Anavatan Bloku'na karşı mücadele edeceklerini söyleyen Jirinovski, ''Bunları da Duma'dan atacağız, sonra 2014 yılında Duma seçimlerini kazanmak için Birleşik Rusya Partisi'ne karşı aktif bir muhalefete başlayacağız. Komünistleri merak etmeyin, Ekim Devrimi'nin 100. yıldönümünde bunlardan hiçbiri kalmayacak. Çünkü zaten hepsi yaşlı olan bu insanlar, o zamana kadar hayatta kalmamış olacak'' dedi. 
     
</TEXT>
</DOC>
