<DOC>
<DOCNO> 236880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/soneko17.html </URL>
<DATE> 2004/05/03/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
DİE 2003'ün ilk yarısında kişi başına brüt kazanç 992 milyon TL 
</HEADLINE>
<TEXT>

     Türkiye'de 2003 yılının ilk altı aylık döneminde kişi başına aylık kazanç ortalama brüt 992 milyon lira, kişi başına aylık ortalama brüt ücret ise 847 milyon lira olarak tespit edildi. 
     Devlet İstatistik Enstitüsü DİE , ekonomik faaliyet kolu, kamu-özel sektör ayrımı ve dönemlere göre haftalık fiili çalışma süresi ile aylık ortalama brüt ücret ve kazancın ele alındığı 2003 yılının birinci dönem istihdam ve kazanç anketi geçici sonuçlarını açıkladı. 
     Buna göre, 2003 yılının ilk altı aylık döneminde fiili çalışma karşılığı saatlik brüt ücretin, işyeri büyüklük grubu arttıkça arttığı görüldü. 
     İşyeri büyüklük grubuna göre en yüksek fiili çalışma karşılığı saatlik brüt ücret 500 ve daha fazla ücretli çalışanı bulunan büyük ölçekli işyerleri hariç, bütün işyeri büyüklük gruplarında elektrik, gaz ve su sektöründe yer aldı. 
     
     EKONOMİK FAALİYET KOLUNA GÖRE KAZANÇ 
     2003 yılının birinci döneminde kişi başına aylık ortalama brüt kazançlar, ankette incelenen ekonomik faaliyet kolları itibariyle karşılaştırıldığında, en yüksek kişi başına aylık ortalama brüt kazancın, elektrik, gaz ve su sektöründe olduğu görüldü. 
     Elektrik, gaz ve su sektöründe kişi başına aylık ortalama brüt kazanç 1 milyar 568 milyon 917 bin lira olarak tahmin edildi. Elektrik, gaz ve su sektörünü, madencilik ve taş ocakçılığı sektörü takip etti. Madencilik ve taşocakçılığı sektöründe kişi başına aylık ortalama brüt kazanç 1 milyar 396 milyon 692 bin lira olarak belirlendi. 
     2003 yılının birinci döneminde, kazancın bileşenlerini oluşturan brüt ücretin brüt kazanç içindeki payı, imalat sektöründe yüzde 85.7, elektrik, gaz ve su sektöründe yüzde 85 ve madencilik ve taşocakçılığı sektöründe ise yüzde 81.4 olarak tahmin edildi. 
     
     AYLIK BRÜT KAZANÇ 
     Aylık ortalama brüt kazançlar iki basamaklı ekonomik faaliyet kolu itibariyle incelendiğinde, 2003 yılının birinci döneminde madencilik ve taşocakçılığı sektöründe en yüksek kişi başına aylık ortalama brüt kazancın 1 milyar 974 milyon 541 bin Lira ile ''Ham petrol ve doğalgaz çıkarımı ve metal cevheri madenciliği'' ekonomik faaliyet kolunda olduğu görüldü. 
     İmalat sanayii sektöründe ise en yüksek ortalama brüt kazanç, 1 milyar 508 milyon 190 bin lira ile ''Kok kömürü, rafine edilmiş petrol ürünleri, kimyasal madde, plastik ve kauçuk ürünleri imalatı'' faaliyet kolunda oldu. 
     Elektrik, gaz ve su sektöründe en yüksek ortalama brüt kazanç, 1 milyar 892 milyon 488 bin lira ''Elektrik, gaz, buhar ve sıcak su üretimi ve dağıtımı'' ekonomik faaliyet kolunda yaşandı. 
     
     TOPLU SÖZLEŞMENİN GETİRİSİ 
     Toplu iş sözleşmesi TİS kapsamındaki işyerlerinde, madencilik ve taşocakçılığı sektöründe en yüksek ortalama brüt kazanç 2 milyar 431 milyon 725 bin lira ile hampetrol ve doğalgaz çıkarımı ve metal cevheri madenciliği ekonomik faaliyet kolunda olduğu görüldü. 
     TİS kapsamında imalat sanayi sektöründe en yüksek ortalama brüt kazanç, 2 milyar 292 milyon 740 bin lira ile kok kömürü, rafine edilmiş petrol ürünleri, kimyasal madde, plastik ve kauçuk ürünleri imalatı' ekonomik faaliyet kolunda oldu. 
     Elektrik, gaz ve su sektöründe ise en yüksek ortalama brüt kazancın 1 milyar 895 milyon 748 bin lira ile elektrik, gaz, buhar ve sıcak su üretimi ve dağıtımı ekonomik faaliyet kolunda olduğu görüldü. 
     TİS kapsamı dışındaki işyerlerinde, madencilik ve taşocakçılığı sektöründe en yüksek ortalama brüt kazanç, 482 milyon 496 bin lira ile ham petrol ve doğalgaz çıkarımı ve metal cevheri madenciliği ekonomik faaliyet kolunda yaşandı. 
     İmalat sanayi sektöründe ise en yüksek ortalama brüt kazancın, 1 milyar 65 milyon 50 bin lira ile elektrikli makina, radyo, televizyon, haberleşme teçhizatı ve cihazları ile tıbbi ve optik aletler imalatı ekonomik faaliyet kolunda olduğu görüldü. 
     
</TEXT>
</DOC>
