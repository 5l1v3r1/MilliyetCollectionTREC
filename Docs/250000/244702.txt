<DOC>
<DOCNO> 244702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/soneko14.html </URL>
<DATE> 2004/06/02/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Yeni vergi paketinde neler var 
</HEADLINE>
<TEXT>

     Türkan Al 

Türkiye'de 50 trilyon ve üzerinde yatırım yapanlara yüzde 40 oranında ekstra yatırım indirimi getirilmeye hazırlanırken, eşya taşıyan ticari araç olarak imal edilip, daha sonra binek aracı şeklinde düzenlenen taşıtların özel tüketim vergisi oranı da yüzde 14'den 15'e yükseltiliyor. 
     Edinilen bilgiye göre, çeşitli Vergi Kanunlarında değişiklik öngören yasa taslağı, Başbakanlığa gönderildi. 
     57 ana, 7 de geçici maddeden oluşan düzenlemeyle, Gelir, Kurumlar, Katma Değer ve Özel Tüketim Vergileri ile Vergi Usul ve Harçlar Kanunu'nda değişiklik yapılıyor. 
     Taslakla yapılan düzenlemelerin en önemlilerinden birini, büyük yatırımların teşviki oluşturuyor. Daha önce büyük yatırımcıya 10 yıla kadar vergi tatili getirilmesi düşünülürken, Hazine Müsteşarlığı'nın bu konudaki çekinceleri ve IMF'nin buna karşı çıkabileceği yönündeki yorumlar üzerine, taslakta vergi tatilinin yerini büyük yatırımlara ekstra yatırım indirimi aldı. 
     Buna göre, 50 trilyon ve üzerinde yatırım yapanlara halen yüzde 40 olan yatırım indiriminin yanı sıra ayrıca yüzde 40 oranında ek yatırım indirimi uygulanacak. Bakanlar Kurulu, ek yatırım indiriminin uygulanacağı bölge ve sektörleri tespit etmeye yetkili olacak. Aynı şekilde oranda da değişikliğe gidebilecek. 
     
     HUMMER VE DİĞER TİCARİ ARAÇLARIN VERGİSİ 

     Taslakla, eşya taşımaya mahsus ticari araç statüsünde bulunan Hummer ve diğer taşıtların, halen yüzde 4 olan özel tüketim vergileri de yeniden düzenleniyor. 
     Bu çerçevede, azami yük kütlesi 4 bin 250 kilogramı geçmeyen eşya taşımaya mahsus ticari araçların özel tüketim vergisi oranı, yüzde 4 olarak uygulanmaya devam ediyor. 
     Ancak motor silindir hacmi 1.900 cm3'ü geçmeyen bu araçlardan daha sonra binek araç gibi düzenlenerek yanda pencere açılacakların özel tüketim vergisi oranı yüzde 4 yerine yüzde 15 oluyor. Ticari aracı yüzde 4 ÖTV ile alan ve daha sonra binek tarzında dizayn ettireceklerin de, bunu yüzde 15 ÖTV'ye tamamlaması öngörülüyor. 
     Eşya taşımaya mahsus ticari araçlardan motor silindir hacmi 1.901 ile 3.000 cm3 arasında olanlara yüzde 30, motor silindir hacmi 3.000 cm3'ü geçenlere ise yüzde 75 özel tüketim vergisi geliyor. 
     Bu şekilde, Hummer'lerin vergisi de yüzde 4'den 75'e yükseliyor. 

     
</TEXT>
</DOC>
