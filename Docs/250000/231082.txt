<DOC>
<DOCNO> 231082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sontur26.html </URL>
<DATE> 2004/04/13/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
"Bakan'ın yeğeniyim" diyerek 99 kişiyi dolandırdı 
</HEADLINE>
<TEXT>

     Kendisini Milli Eğitim Bakanı Hüseyin Çelik'in yeğeni olarak tanıtıp Eskişehir, Bursa, Gaziantep, Sinop ve Antalya'da, 99 kişiden iş vaadiyle para aldığı iddia edilen kişi 36 yıl hapis, 66 milyar 510 milyon lira da para cezasına çarptırıldı. 
     Ağır Ceza Mahkemesi'nde görülen davanın duruşmasında, tutuklu sanık Yaşar Çelik 42 hazır bulundu. Mahkeme heyeti, savcının iddianameyi okumasının ardından tutuklu sanık Yaşar Çelik'ten savunma yapmasını istedi. 
     Yaşar Çelik, Milli Eğitim Bakanı Çelik'in yeğeni olduğunu söyleyip kimseye iş vaadinde bulunmadığını öne sürerek, hakkındaki suçlamaları kabul etmedi. Çelik, dolandırdığı iddia edilen 99 kişiyle irtibatı olmadığını, cep telefonu kayıtlarının incelenmesi durumunda olayın aydınlığa kavuşacağını kaydetti. 
     Mahkeme heyeti, Yaşar Çelik'i ''dolandırıcılık'' suçundan 36 yıl hapis, 66 milyar 510 milyon lira da para cezasına çarptırdı. 
     
     OLAY 
     Eskişehir'de yaşayan Engin Işıker ve İbrahim Şenyel ile 30 yakını, kendisini Milli Eğitim Bakanı Hüseyin Çelik'in yeğeni olarak tanıttığı ve işe yerleştirme vaadinde bulunduğu iddia edilen Yaşar Çelik'in banka hesabına toplam 3 milyar 200 milyon lira yatırmışlardı. 
     Okul açılışı için gelen Bakan Çelik'in, Yaşar Çelik adında yeğeni olmadığını öğrenen Engin Işıker ve İbrahim Şenyel, Cumhuriyet Başsavcılığı'na şikayette bulunmuştu. 
     Soruşturma sonucu 9 Haziran'da yakalanan Yaşar Çelik'in, Eskişehir, Bursa, Gaziantep, Sinop ve Antalya'da iş vaadiyle 99 kişiden 159 milyar lira aldığı belirlenmişti. 
     
</TEXT>
</DOC>
