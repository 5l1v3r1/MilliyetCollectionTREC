<DOC>
<DOCNO> 219727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sondun13.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Zelanda'da 'Yüzüklerin Efendisi' bayramı... 
</HEADLINE>
<TEXT>

     Oscar fatihi ''Yüzüklerin Efendisi Kralın Dönüşü'', filmin ekibi kadar çekimlerinin gerçekleştirildiği Yeni Zelanda'nın halkını da mutlu etti. Adeta ''ulusal bayram'' ilan eden Yeni Zelandalılar, başbakanından sokaktaki vatandaşına kadar günlerdir filmin başarısını kutluyor. 
     Internetteki ''imdb'' sitesinin haberine göre, Oscarlı filmin başarısı Yeni Zelandalılar'ı mutluluktan ağlattı. Filmin aldığı her Oscar ödülüyle biraz daha duygulanan Başbakan Helen Clark, ''Bu, Yeni Zelandalılar'ın gurur günü. Yeni Zelanda'daki her fert kendini bulutların üzerinde hissediyor'' dedi. 
     Başkent Wellington'da da filmin yarattığı ''karnaval havası'' hala sürüyor. Filmin Oscar aldığı gün 750 kişi ''hobbit'' ve ''elf'' kılığında bir sinemada töreni izlerken, başkent sokaklarında neredeyse her köşe başında bu kostümlerle gezenlere rastlanıyor. 
     Wellington Belediye Başkanı Kerry Prendergast da, törende kendisinin de ağladığını itiraf ederek, '''Ülkemiz için harika bir olay. Adeta deha ürünü bu film bizi mutlu etti'' açıklamasında bulundu. 
     ''Yüzüklerin Efendisi'', ''En İyi Film'', ''En İyi Yönetmen'', ''En İyi Uyarlama Senaryo'', ''En İyi Sanat Yönetmeni'', ''En İyi Kostüm'', ''En İyi Kurgu'', ''En İyi Ses'', ''En İyi Görsel Efekt'', ''En İyi Makyaj'', ''En İyi Orijinal Şarkı'' ve ''En İyi Orijinal Müzik'' olmak üzere 11 dalda Oscar ödülü kazanmıştı. 
     
</TEXT>
</DOC>
