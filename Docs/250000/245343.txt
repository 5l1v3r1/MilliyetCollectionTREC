<DOC>
<DOCNO> 245343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sonspo12.html </URL>
<DATE> 2004/06/04/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Şampiyon ol, 250 kontörü kap... 
</HEADLINE>
<TEXT>

     Adana Amatör Küme Futbol Takımları'ndan Kamışlıspor'un Başkanı Özcan Atlı, şampiyonluk sözü veren sporcularına, bunu başarmaları durumunda cep telefonu kontörü armağan edeceğini açıkladı. 
     Adana Ticaret Odası'nda ATO memur kadrosunda görev yapan Atlı, 6 Haziran Pazar günü Birinci Amatör Küme'ye Yükselme Final Karşılaşması'nda Çukurovaspor ile karşılaşacaklarını belirterek, 7 yıldır özlemini çektikleri şampiyonluğa artık ulaşmak istediklerini kaydetti. 
     Sporcuların bu maç için çok istekli olduğunu ve büyük bir hırsla hazırlandıklarını belirten Atlı, ''Onlar Şampiyonluk sözü verdiler. Biz de bunu gerçekleştirmeleri halinde hemen maçın ardından cep telefonlarına 250'şer kontör yükleyeceğiz'' dedi. 
     Şampiyonluğa hiçbir dönemde bu kadar yaklaşmadıklarını belirten Atlı, şunları söyledi 
     ''Karataş İlçesi'ne bağlı Kamışlılı gençlerden oluşan pür amatör bir köy kulübüyüz. Bölgemizin çocuğu olan Hasan Şaş da bizim buralardan yetişti. Yılda bir kez yaptığımız yemekli gecelerden sağladığımız gelirle kulübün faaliyetlerini sürdürüyoruz. Eskiden harcamalarımız daha azdı. Forma ve şortları ailemize diktirirdik. Vali ve Belediye Başkanları'nın malzeme desteğiyle sezonu geçirirdik. Şimdi, amatörlükte transfer ücreti ve galibiyet primi verilmeye başlanınca mertlik bozuldu. Harcamaların boyutları büyüdü.'' Bu arada, Kamışlıspor-Çukurovaspor final karşılaşmasının, Pazar günü saat 17.00'de Kaynak Kardeşler Stadı'nda yapılacağı bildirildi. 
     
</TEXT>
</DOC>
