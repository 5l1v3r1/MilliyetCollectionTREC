<DOC>
<DOCNO> 232202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/spor/yozer.html </URL>
<DATE> 2004/04/17/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Bizden söylemesi 
</HEADLINE>
<TEXT>

   
   Eğer bu maçlar Hagi için geleceğin kadrosunu kurma amacıyla deneme maçları ise ne yapması gerektiğini hemen söyleyelim. 
   Öncelikle soğukkanlı ve iyi bir kaleci lazım. Sonra savunmanın sağ ve sol kanadına birer adam. Savunmanın göbeğine en az iki adam. Orta alana iyi bir oyun kurucu ile, bir iki tane çok koşan adam. Sağ, sol kanada birer oyuncu, forvete iki ya da üç oyuncu lazım. Bizden söylemesi. 100. yıl kadrosunu oluşturmak istiyorsan bu transferleri yapmak lazım. Dünkü kadroya bakınca sadece Sabri, Hasan Şaş ve Necati ile Petre düne bakarak gelecek sezon takımda kalabilir. Diğerlerine ise güle güle. Başka hiç bir çaren yok. 
   Dünkü maçın ilk yarısı futbol adına güzel goller ama futbol adına da rezalete varan savunma hataları vardı. Her iki kaleye gelen her top gol olarak geri döndü. Yarım saatte ne var ne yok hepsi filelerdeydi. Kaleciler birer izleyici, forvet oyuncuları ise çok havalıydı. 
   Galatasaray ilk kez bu kadar çok oyunu kanatlara yaymaya teşebbüs ederken bu atakların çoğunu büyük pas hataları ile kaybettiler. Kullanabildikleri ise hep tehlike oldu. Bu akılcı bir düşünceydi. Çünkü Galatasaray'ın göbeğinde gole gidecek, yerden hareketli oyuncu yoktu. Özellikle Hasan Şaş top kayıpları olmadığı zaman ne kadar etkili olduğunu bu yarıda çok iyi gösterdi. Ama aşırı hırsı çok hata yapmasına neden oldu. Bratu sadece ilk golde kendini gösterdi sonra da yattı, yattı gitti. 
   İkinci yarıda savunmalar daha dikkatliydi. Ama bu kez tam tersi forvetler kimlik değiştirdi. Ayaklarına gelenleri atamadılar. Netleri kaçırdılar. Ama Necati'nin çok uzaklardan çektiği şutun ona buna çarpıp filelere gitmesi o kaçan golleri hazırlayanlara haksızlık oldu. 
   Maç garip başladı garip bitti. Ama Hagi'nin istediği oldu. Bir galibiyet diyordu o da geldi. Ayrıca da Galatasaray maçı daha çok isteyen taraftı. Denizli'nin aşırı güveni ters tepti. 
   
   
</TEXT>
</DOC>
