<DOC>
<DOCNO> 207328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sonspo09.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük centilmen Kendisine yanlışlıkla yazılan puanları sildirdi 
</HEADLINE>
<TEXT>

     Kilis'te 27 Aralık 2003'te düzenlenen Masa Tenisi Minikler Şampiyonası'na Kayseri'den katılan 11 yaşındaki sporcu, hakemlerin yanlışlıkla kendisine verdiği sayının, haksız olduğu gerekçesiyle rakibine yazılmasını sağladı. 
     Kayseri Özel Akansu Koleji Masa Tenisi Takımı sporcusu ve 4. sınıf öğrencisi Necip Şahin, 7 arkadaşıyla birlikte Kilis'te düzenlenen Masa Tenisi Minikler Şampiyonası'na katıldı. Turnuvada Kilis Gençlikspor Takımı sporcusu ile eşleşen Şahin, rakibi karşısında 9-8 üstün durumda iken hakemlerin kendisine verdiği sayıya itiraz etti. Topun kendi sahasına çarptıktan sonra rakip sahaya düştüğünü söyleyen Şahin, hakemlerin sayıyı rakibine vermelerini sağladı. 
     Müsabakadan 13-11 galip ayrılan ve yenileceğini bilse de yine aynı uyarıyı yapacağını anlatan Necip Şahin, ailesi ve öğretmenlerinin sporcunun ahlaklı olması konusunda sürekli kendisini uyardıklarını, her sporcunun bu şekilde davranması gerektiğini söyledi. 
     Grubunda ikinci olan Özel Akansu Koleji Masa Tenisi Takımı, 31 Nisan 2004'de İzmir'de düzenlenecek Türkiye Şampiyonası'nda Kayseri'yi temsil edecek. 
     
</TEXT>
</DOC>
