<DOC>
<DOCNO> 237717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/yasam/yas06.html </URL>
<DATE> 2004/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Öldürmedim ama hatam olabilir .. 
</HEADLINE>
<TEXT>


Tedavi gören üç hastayı öldürmekle suçlanan hemşire 'Kasıt yok' dedi 

GÖKHAN KARAKAŞ İstanbul 

Dr. Siyami Ersek Göğüs, Kalp ve Damar Cerrahisi Hastanesi'nde tedavi gören üç hastayı bir hemşirenin öldürdüğü iddiası üzerine soruşturma başlatıldı. 
İddiaya göre kronik yoğun bakım ünitesi hemşiresi Seda Y. 24 , 2 Mayıs gecesi İsmail Dönertaş 80 , Şükrü Kaya Karaca 70 ve Murat Özkaynak 65 isimli hastalara ilaç enjekte etti. Dönertaş, Karaca ve Özkaynak kısa aralıklarla öldü, hemşire Y. de tutuklandı. Olayın aydınlatılması için Adli Tıp raporu beklenirken, hastane Başhekimi Prof. Dr. İbrahim Yeleker, ilk defa bir günde üç kişinin öldüğünü belirtti. Yeleker, Dönertaş'ın akciğer kanseri, Karacan'ın kalp ve akciğer enfeksiyonu, Özkaynak'ın ani kalp krizi sonucu hastanelerinde yattığını belirtti. 

'Ölümlerden ikisi, ecel sonucu' 
Soruşturmayı yürüten Üsküdar Cumhuriyet Savcısı İskender Görgülü ise hemşire Y.'nin ifadesinde, kasten hiçbir hastayı öldürmediğini, ancak hata yapmış olabileceğini söylediğini belirtti. Görgülü, "Adli Tıp Kurumu'ndan aldığımız bilgiye göre iki hasta eceliyle ölmüş. Birinde ise normalin üzerinde potasyum klorür olduğu tespit edilmiş. Zanlıyı, toplumsal infiale karşı korumak ve en kötü ihtimallerle yola çıktığımız için tutuklamasını istedik. Soruşturma devam ediyor" dedi. 
Hemşire arkadaşları ise Seda Y.'nin bir sorunu ve sevgilisinin bulunmadığını, böyle birşey yapacak birisi olmadığını belirtti. Ölen hastalardan Dönertaş'ın 83 oğlu Fehim Dönertaş da, "Ölüm haberini hastane bildirdi. Ancak, cinayetten bahsetmediler" dedi. 



</TEXT>
</DOC>
