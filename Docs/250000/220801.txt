<DOC>
<DOCNO> 220801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sontur12.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Kadına karşı ayrımcılık, ırkçılıktan daha tehlikeli" 
</HEADLINE>
<TEXT>

     Başbakan Recep Tayyip Erdoğan, kadına karşı ayrımcılığın, ırkçılıktan daha tehlikeli, daha ilkel bir tutum olduğunu belirterek, "Devletler, devlet kurumları cinsiyet ayrımcılığı yaparsa, kadınları ikinci sınıf görürse kadın hukukunu, kadın haklarını ilkel töreler belirlemeye başlar" dedi. 
     Başbakan Erdoğan, eşi ile birlikte katıldığı AKP Kadın Kolları Başkanlığı tarafından Dünya Kadınlar Günü dolayısıyla Dedeman Otel'de düzenlenen "Siyaset ve Kadın" konulu panelde konuştu. 
     "Her gün üniversite kapılarından töre cinayetlerine, fabrikadan mahkeme salonlarına, gazete sütunlarından televizyon ekranlarına yürekleri yakan binlerce dram karşımızdayken, yılda bir kez Kadınlar Günü kutlamanın bana göre anlamı yok" diyen Başbakan Erdoğan, şöyle devam etti 
     "Kadına karşı ayrımcılık, ırkçılıktan daha tehlikeli, daha ilkel bir tutumdur. Her tür ayrımcılığa karşı mücadele etmek zorundayız. Kadına ve kız çocuklarına karşı ayrımcılık insanlığın cahiliyet dönemlerinden kalma meselesidir. Ne yazık ki, bu modern çağda bu sorunlar aşılamamış, aksine kadının yükü ağırlaşmıştır. Hayatın her alanında birlikte olduğumuz kadınlarla ilgili sorunları aşamamış olmak, itiraf edelim ki, en büyük eksiğimiz, ayıbımızdır." AKP Kongresi'nde kadınların parti yönetimindeki oranını yüzde 20 olarak hedeflediklerini ve bu hedefi tutturduklarını ifade eden Erdoğan, Türkiye'de kadınlar adına mücadele veren sivil toplum örgütlerinden kadına daha objektif ve ayrımcılık yapmadan yaklaşmalarını istedi. 
     Bu başarılırsa kadınların siyaset ve sosyal yaşamdaki yerini daha güçlü biçimde alacağını kaydeden Erdoğan, şöyle konuştu 
     "Belki de şu sözleri sarf ettiğim için bu ülkenin Başbakanı olarak beni yadırgayacaksınız ama hissiyatımı olduğu gibi sizinle paylaşmak zorundayım. Devletler, devlet kurumları cinsiyet ayrımcılığı yaparsa, kadınları ikinci sınıf görürse, kadın hukukunu, kadın haklarını ilkel töreler belirlemeye başlar. Bu yüzden eğitim, en önemli meselemiz olmalıdır. Hep birlikte yeni çatışma alanları oluşturmadan hayatı güzelleştirmek bizim elimizde." 
     
</TEXT>
</DOC>
