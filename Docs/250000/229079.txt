<DOC>
<DOCNO> 229079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sonyas02.html </URL>
<DATE> 2004/04/06/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Lokanta ve hastanelerde kirli elle çalışanlara "mavi ışık" çözümü .. 
</HEADLINE>
<TEXT>

     ABD'de yeni bir teknoloji sayesinde lokanta ve hastanelerde kirli elle çalışanlar tespit edilebilecek. 
     Florida'da faaliyet gösteren eMerge Interactive adlı teknoloji firmasının ürettiği mavi ışıklı tarayıcıların, tuvaletten sonra ellerini yıkamayı unutan çalışanlar arasında hijyeni artırması bekleniyor. 
     Elektrikli el kurutucusu büyüklüğündeki tarayıcı, ellerde en küçük kirlerle nokta büyüklüğündeki lekeleri bile dijital olarak görüntüleyebiliyor. 
     Cihaz sayesinde her yıl onmilyonlarca insanı mağdur eden gıda zehirlenmelerinin önüne geçileceği belirtiliyor. 
     Araştırmalar, genellikle tırnak çevresi ve parmak aralarının yeterince yıkanmadığını gösteriyor. 
     Uzmanlar ellerin en az 20 saniye yıkanmasını önerirken, araştırmacılar pek çok kişinin ellerini yıkarken sabun bile kullanmadığını belirtiyorlar. 
     Kirli elleri tespit eden cihazın prototipini tanıtan firma, tarayıcıların yıl sonuna kadar piyasaya sürüleceğini kaydetti. 
     Cihazın öncelikle lokanta, bakım evlerine ve hastanelerde pazarlanması planlanıyor. Cihaz, özel bir kimlik kartıyla hangi personelin temiz, hangilerinin kirli ellerle çalıştığını kayıt altına da alabilecek. 
     
</TEXT>
</DOC>
