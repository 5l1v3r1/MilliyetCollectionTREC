<DOC>
<DOCNO> 246322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sontur38.html </URL>
<DATE> 2004/06/08/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Antalya'da havalar ısınıyor... 
</HEADLINE>
<TEXT>

     Antalya'da turist girişinin arttığı, plajların dolmaya başladığı Haziran ayının ikinci haftasında, hava sıcaklığı mevsim normallerinin üzerine çıkacak. 
     Meteoroloji Bölge Müdürlüğü'nün yayınladığı haftalık hava tahmin raporunda, Antalya ve çevresinde 9-15 Haziran arasında hava sıcaklığının artarak, 34 dereceye kadar yükseleceği bildirildi. Buna göre, Çarşamba ve Perşembe günleri hava parçalı bulutlu olacak. Cuma gününden itibaren açık ve az bulutlu geçecek Antalya'nın kıyı kesiminde hava sıcaklığı mevsim normallerinin de üzerine çıkarak, en yüksek 28 ile 34, en düşük 15 ile 19 derece arasında seyredecek. Hava sıcaklığı, iç kesimlerde de en yüksek 32 dereceye kadar çıkacak. 
     
     OTELLER DOLUYOR 
     Antalya'da havaların güzel gitmesi dolayısıyla plajlar, yerli ve yabancı turistlerle dolmaya başladı. Okulların kapanmasına kısa süre kala, çocuklarını birkaç gün önce okuldan alan başta İstanbul ve Ankara'dan çok sayıda yerli turist, erken tatilin keyfini çıkarırken Antalya Uluslararası Havalimanı da her gün binlerce turistle dolup taşıyor. 
     Haziran ayının ilk haftasında, yurtdışından Antalya'ya 163 bin 826 yabancı turist gelirken, turist sayısı 2003'ün Haziran ayının ilk haftasına göre yüzde 33 oranında artış gösterdi. 
     Özellikle cumartesi ve pazar günleri Antalya semaları piste inmek için sıra bekleyen ve havada tur atan uçaklarla doluyor. Antalya'ya 6 Haziran Pazar günü, orta büyüklükte bir ilçenin nüfusu kadar turist geldi. Pazar günü Antalya'ya gelen turist sayısı 32 bin 266'ya ulaşırken, turist girişinin en az olduğu bilinen pazartesi günleri de turist sayısı 15 binden aşağı düşmüyor. Antalya'ya 7 Haziran Pazartesi günü 16 bin 872 yabancı turist geldi. 
     Antalya'ya yılbaşından bu yana gelen turist sayısı ise 1 milyon 765 bin 398'e ulaştı. 
     
</TEXT>
</DOC>
