<DOC>
<DOCNO> 241079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/dunya/axdun02.html </URL>
<DATE> 2004/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Rapordaki işkence gafı 
</HEADLINE>
<TEXT>


ABD Dışişleri, işkence skandalı nedeniyle geciktirdiği 'İnsan Hakları' raporunda, Irak'ta koalisyon sayesinde insan haklarının ne kadar ilerlediğinden söz ediyor 

YASEMİN ÇONGAR Washington 


ABD Dışişleri Bakanlığı tarafından yayımlanan ve kapağında gülen Iraklı çocukların fotoğrafına yer veren "İnsan Hakları ve Demokrasiyi Desteklemek" başlıklı rapor, Bağdat'taki Ebu Gıreyb Cezaevi'ndeki işkence skandalının gölgesinde kaldı. 
Ebu Gıreyb skandalı nedeniyle yayımlanması 2 hafta geciktirilen rapor, Irak bölümünde cezaevindeki işkence olaylarına yer vermedi, ancak Saddam Hüseyin'in devrilmesi ardından ülkede insan hakları alanında atılan adımlardan geniş biçimde söz etti. Yetkililer, Ebu Gıreyb'le ilgili bilgilerin raporun tamamlanmasından çok sonra ortaya çıktığını ve bu bilgilerin gelecek yılki rapora yansımasını beklediklerini bildirdiler. 
Raporun Irak bölümünde, koalisyon güçlerinin Saddam rejiminin yıllar süren siyasi baskı ve insan hakları ihlallerinin yaralarını sarmaya çalıştığı belirtiliyor ve Irak'ta yeni bir insan hakları bakanlığı kurulduğu hatırlatılıyor. 
ABD Dışişleri Bakan Yardımcısı Lorne Craner, raporu geciktirmelerinde Ebu Gıreyb skandalının etkili olduğunu itiraf ederek, "Raporu, bu skandalın hemen bir hafta sonrasında oluşan ortamda yayımlamayı isteyip istemediğimizi kendimize sorduk" dedi ve Ebu Gıreyb olayını, çabalarını gölgeleyen bir "bulut" olarak niteledi. Craner, bir dizi ülkenin ABD'den yapılan insan hakları eleştirilerine yanıt olarak Ebu Gıreyb örneğini vermeye başladıklarını da doğruladı ve "Her zaman insan hakları ve demokrasiyi ilerletmemenin bir bahanesini buluyorlar" dedi. 


</TEXT>
</DOC>
