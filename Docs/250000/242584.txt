<DOC>
<DOCNO> 242584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/yasam/yas09.html </URL>
<DATE> 2004/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
MİT mensubunun tayin cinneti... 
</HEADLINE>
<TEXT>


Bursa'da görevli Ali Erdem, Diyarbakır'a tayininden sorumlu tuttuğu MİT Bursa Bölge Başkan Yardımcısı'nı makamında öldürdü 


Milli İstihbarat Teşkilatı MİT Bursa Bölge Başkanlığı'nda görevli Ali Erdem, Diyarbakır'a tayininin çıkmasından sorumlu tuttuğu amiri MİT Bursa Bölge Başkan Yardımcısı Semin Çolak'ı makamında öldürdükten sonra canına kıydı. 
Çekirge semtinde bulunan MİT Bölge Başkanlığı'nda dün yaşanan olayda, iddiaya göre, bir süredir Bursa'da görev yapan Erdem, tayininin Diyarbakır'a çıkması üzerine bunalıma girdi. Erdem, tayininin çıkmasından sorumlu tuttuğu amiri Çolak'ın makamına giderek konuşmak istedi. İki MİT mensubunun arasında çıkan tartışmanın büyümesi üzerine Erdem silahını çekerek, Çolak'a 6 kurşun sıktı. Kanlar içinde yere yığılan Çolak, makamında yaşamını yitirdi. Silahını bu kez şakağına dayayan Erdem, tetiği çekerek kendi canına da kıydı. Bursa Cumhuriyet Savcılığı, olayla ilgili soruşturma başlattı. 

MİT'in açıklaması 
Olayın ardından MİT'ten yapılan yazılı açıklamada da, teşkilat bünyesinde iç tahkikat başlatıldığı belirtilerek, "İki değerli mensubumuzun kaybına sebep olan ve camiamızı derinden üzen bu müessif olayın, yakın sosyal çevrelerinde yeni üzüntülere sebebiyet verebilecek yanıltıcı haberlerle işlenmesinin uygun olmadığına inanılmaktadır" denildi. 


</TEXT>
</DOC>
