<DOC>
<DOCNO> 204630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sonspo18.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Dürüst Necati ile anlaştık 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, Adanasporlu Necati ile sezonun ikinci yarısı için değil, sezon sonu için ve sözlü mutabakata ulaştıklarını söyledi. 
     Necati için bonservis bedeli ödemeyi düşünmediklerini anlatan Ali Dürüst, ''Bu oyuncunun kulübüyle sözleşmesi sezon sonunda sona erecek. Böylece Necati serbest kalacak. Yaptığımız görüşmelerde gelecek sezon için sözlü mutabakata ulaştık. Tabii ki şimdi bir sözleşme imzalamız yasal olarak sözkonusu değil'' diye konuştu. 
     Abdullah ile teknik heyetin görüştüğünü ve sözleşmenin feshi için mutabakat sağlandığını dile getiren Dürüst, Lukunku'nun durumu hakkında ise şöyle konuştu 
     ''Bu oyuncumuz yurtdışında futbol oynamayı istiyor ve kendisine kulüp arıyor. Sezon sonuna kadar kiralık olarak gitmeyi düşünüyor. Hem Galatasaray, hem de oyuncunun menfaatlerine uygun bir teklif gelmesi halinde değerlendireceğiz. Eğer böyle bir teklif olmadığı takdirde Galatasaray'da oynayacak.'' Dürüst, takımda birçok oyuncu için transfer söylentileri yapıldığına dikkati çekerek, ''18 oyuncumuz hakkında dedikodular çıkıyor. Herşey, takım top başı yaptığında ortaya çıkar'' dedi. 

     
</TEXT>
</DOC>
