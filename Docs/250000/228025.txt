<DOC>
<DOCNO> 228025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sontur04.html </URL>
<DATE> 2004/04/02/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Antalya'da turizm sezonu başladı... 
</HEADLINE>
<TEXT>

     Antalya'da kapalı tatil köyleri ve oteller yeni turizm sezonu için 1 Nisan tarihinden itibaren kapılarını açtı. 
     Akdeniz Turistik Otelciler Birliği AKTOB Başkanı Osman Ayık, AA muhabirine yaptığı açıklamada, 1 Nisan tarihinden itibaren Antalya'nın hareketleneceğine dikkati çekerek, ''Geçen yıl turizm sezonu sonunda Antalya'daki otel ve tatil köylerinin yüzde 60'ı kapılarını kapamıştı. Bu tesisler yenilenerek, hizmete girmeye başladı'' dedi. 
     Kış sezonunda Antalya'ya belirli sayıda turist geldiğine işaret eden Ayık, şunları söyledi 
     ''Kış sezonunda açık kalan tesisler gelen turistleri ağırladı. Antalya'daki mevcut yatak kapasitesi kış turizmi için fazla. Bu nedenle kış sezonunda kapanan tesis sayısı da fazla oldu.'' 
     
     25 BİN YATAK DEVREYE GİRİYOR 
     Antalya'daki mevcut yatak kapasitesinin 300 bin civarında olduğuna da değinen Ayık, Antalya'daki yatak kapasitesinin her geçen yıl artarak devam ettiğini, bu yıl turizm sezonu içinde 25 bin kaliteli yatağın daha turizmin hizmetine gireceğini kaydetti. 
     Bu yıl hizmete girecek tesislerin hepsinin lüks oteller olduğunu vurgulayan Osman Ayık, kaliteli otel sayısının arttığını söyledi. 
     ''Bu yıl turist sayısında en az 1 milyon artış bekleniyor'' diyen Ayık, şöyle devam etti 
     ''Mart ayında Antalya'ya 217 bin turist geldi. Bu rakam nisan ayında 300 bini aşacaktır. 28 Nisan tarihinden itibaren de Antalya bölgesine Rus turist gelmeye başlayacak. Antalya'da hedeflediğimiz rakam 6 milyondur. Geçen yıl 5 milyon turist gelmişti. Bu yıl en az 1 milyon artış bekleniyor. Bu gerçekleşmezse yatak kapasitesi artan turistik tesisler zor duruma düşer. Çünkü gelen turist sayısı artan yatak kapasitesiyle aynı oranda artmalı. Aksi halde tesislerin ortalama oranı düşer. Bu da bir çok sorunu beraberinde getirir. Ancak bu yılın başından günümüze kadar, geçen yıla göre gelen turist sayısı yüzde 23 oranında arttı. Bu artış devam edecek. Turizmde istikrar sağlandı. Artık korkumuz yok. Turizmci kendine güveniyor.'' 
     
</TEXT>
</DOC>
