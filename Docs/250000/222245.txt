<DOC>
<DOCNO> 222245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sonsiy06.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin Türkiye'de iktidarımız en fazla yatırımı demokrasiye yaptı.. 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, iktidarın en fazla yatırımı demokrasiye yaptığını söyledi. 
     Şahin, Eminönü Belediye Başkan adayı Nevzat Er ile Nişanca semtinde esnafı ziyaret ederek, Başbakan Recep Tayyip Erdoğan'ın selamlarını iletti. 
     Ziyareti sırasında vatandaşların şikayetlerini de dinleyen Şahin, daha önce her ay zam yapıldığını belirterek, ''Şimdi ise hükümetin işbaşına gelir gelmez, tüm zorluklara rağmen hayatı kolaylaştırmak için attığı adımları takdirde karşılamanız lazım'' dedi. 
     Ekonomi düzeldikçe halkın refah düzeyinin de artacağını kaydeden Şahin, ''Sıkıntıları birlikte göğüsleyeceğiz. Sabırlı olun, Türkiye iyi yoldadır'' diye konuştu. 
     Devlet Bakanı Şahin, gezisi sırasında Meryem Ana Ermeni Kilisesi'ni ziyaret ederek, yetkililerle görüştü. 
     Kilise yöneticilerinden Nazaret Davidyan, ibadethanelerden alınan aydınlatma parası konusundaki sıkıntılarını dile getirdi. Bakan Şahin de, bu konuyu ilk Bakanlar Kurulu toplantısında gündeme getireceğini söyledi. 
     Davidyan, Şahin'e Özel Bezciyan Ermeni İlköğretim Okulu'nun rozetini taktı. 
     Bakan Şahin, gezisi sırasında, doğduğu Karabük'e bağlı Ovacık ilçesi Ekincik Köyü'ne komşu Kargılı Köyü'nden olan ve ''Hızarcı Mehmet'' diye tanıttığı Mehmet Akdoğan'ı da evinde ziyaret etti. Şahin, Akdoğan'ın kendilerinde çok çalıştığını anlattı. 
     Bakan Şahin, ayrıca girdiği erkek kuaföründe bir vatandaşın saçını kesti, 10 milyon liralık da ceviz satın aldı. 
     
     BASIN MENSUPLARININ SORULARI 
     Gezisi sırasında basın mensuplarının sorularını da yanıtlayan Devlet Bakanı ve Başbakan Yardımcısı Mehmet Ali Şahin, İstanbul'da yarın başlayacak Yatırım Danışma Konseyi Toplantısı'nda, Türkiye'nin yabancı sermayeyi çekme alanında atmış olduğu adımların masaya yatırılacağını söyledi. 
     Ayrıca Türkiye'nin artık yatırım yapmak isteyenler için korkulacak bir ülke olmaktan çıktığını da vurgulamak istediklerini kaydeden Şahin, ''Bir yatırımcı bir başka ülkede yatırım yapmak isterken demokrasinin gerçekten sağlıklı işleyip işlemediğini gözlemler. Türkiye'de sanıyorum iktidarımız en fazla yatırımı demokrasiye yaptı'' dedi. 
     Başlangıç olarak bu toplantıyı önemsediğini belirten Şahin, yabancı sermayenin öyle 1-2 ayda gelecek bir şey olmadığını söyleyerek, şöyle konuştu 
     ''Önce Türkiye'nin yatırım yapılacak ülke olduğunun yatırım yapmak isteyenlere kabulünü sağlamamız gerekiyor. Komünist parti tarafından yönetilen Çin dahi yabancı sermayeyi çekme bakımından oldukça başarılı olduğuna göre, bizim gibi demokratik bir ülkenin yabancı sermayeyi çekememesi, sanıyorum yabancı sermayeden ziyade bizim bir kabahatimizdir. Bu eksikliklerimizi tamamlamaya çalışıyoruz.'' Bakan Şahin, Suriye'deki olaylarla ilgili soru üzerine de, prensip olarak başka ülkelerin içişlerine karışmadıklarını, ancak olayları üzüntüyle takip ettiklerini bildirdi. 
     Bunun ''mevzi bir olay'' olmasını temenni ettiklerini kaydeden Şahin, Suriye'den sağlıklı haberler alınamadığını da ifade etti. 
     Şahin, ''Suriye kafi miktarda demokratik bir ülke değil. Basın-yayın araçlarının olup bitenleri dünya kamuoyuna aktarılması konusunda birtakım kısıtlamalar var. Ama Suriye yöneticilerinin bileceği bir iş. Ben Suriye yönetimini eleştirmek için söylemiyorum. Bir durum tespiti yapıyorum'' şeklinde konuştu. 
     Başka bir soru üzerine, yerel seçimlerde 3 Kasım'daki heyecanı duyduklarını belirten Mehmet Ali Şahin, ''Bu seçimlerden 3 Kasım seçimlerinin üstünde bir başarıyla çıkacağımıza inanıyorum'' dedi. 
     
</TEXT>
</DOC>
