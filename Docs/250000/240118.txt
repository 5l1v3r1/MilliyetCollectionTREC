<DOC>
<DOCNO> 240118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sontur39.html </URL>
<DATE> 2004/05/14/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Sahte kredi kartı operasyonu 
</HEADLINE>
<TEXT>

     İstanbul'da, kredi kartı sahteciliğine yönelik operasyonda 2 kişi gözaltına alındı. 
     İstanbul Emniyet Müdürlüğü'nden yapılan açıklamada, Mali Şube Müdürlüğü ekiplerinin çalışmalarında, bazı kişilerin sahte belgelerle bankalara başvurup kredi kartı aldıklarının ve sahte kredi kartlarına Türkiye'deki ve yurtdışındaki gerçek kart sahiplerinin kartlarına ait manyetik bilgileri kopyalayarak değişik işyerlerinden alışveriş yaptıklarının belirlendiği kaydedildi. 
     Bunun üzerine 12 Mayıs 2004 günü operasyon düzenlendiği belirtilen açıklamada, 2 kişinin gözaltına alındığı ifade edildi. 
     Açıklamada, operasyonda 1 adet POS cihazı, değişik kişiler adına tanzim edilmiş 6 sahte nüfus cüzdanı, 1 pasaport, değişik kişiler adına tanzim edilmiş 26 sahte nüfus cüzdanı fotokopisi, sahte kimliklerle alınmış 9 kredi kartı, sahte kredi kartlarıyla yapılan alışverişlere ait 19 adet slip aslı ele geçirildiği belirtildi. 
     Polis yetkilileri, gözaltına alınan Erol A. ile Aşkın A. adlı kişilerin sorgularının ardından savcılığa sevk edildiğini bildirdiler. 
     
</TEXT>
</DOC>
