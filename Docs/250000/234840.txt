<DOC>
<DOCNO> 234840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun41.html </URL>
<DATE> 2004/04/26/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Denktaş'tan AB'ye Ambargo kalksın 
</HEADLINE>
<TEXT>

     KKTC Cumhurbaşkanı Rauf Denktaş, AB dönem başkanı İrlanda'ya gönderdiği mektupta, ''AB'nin ve uluslararası topluluğun KKTC üzerindeki ekonomik ambargoyu kaldırması ve 40 yıldır kısıtlamalar yüzünden KKTC ekonomisinin uğradığı zararın tamir edilmesi için mali yardım yapılması'' çağrısında bulundu. 
     Dönem başkanı İrlanda'ya hitaben kaleme alınan ve AB üyesi ülkelerin liderlerine de gönderilen mektupta, uluslararası toplumdan ve özellikle AB'den Kıbrıslı Türklere yönelik vize kısıtlamasının kaldırılması istendi. 
     Türkiye ve KKTC'nin Kıbrıs sorununun çözümü konusunda ellerinden gelenin en iyisini yaptıklarının herkes tarafından kabul edildiğini belirten Denktaş, ''Uluslararası topluluk için Kıbrıs'ta iki toplumun da özgür bir biçimde kendi istedikleri gibi yaşamlarını sürdürmelerini kabul etmesinin zamanının artık geldiğini'' ifade etti. 
     KKTC'nin, Güney Kıbrıs'la arasındaki sınırı açtığını hatırlatan Denktaş, Türkiye ve Yunanistan'ın şimdi olgun ilişkilere sahip olduğunu hatırlattı ve ''Kıbrıs'ı uluslararası barış için tehdit olarak görmenin gerçek dışı olduğunu'' kaydetti. 
     Öte yandan, KKTC Başkanı Mehmet Ali Talat'ın, AB dönem başkanı İrlanda'ya gönderdiği, AB Komisyonu'nun Kıbrıs tüzüğünün askıya alınmasını isteyen ve KKTC üzerindeki ambargonun kaldırılması çağrısında bulunan mektubu Lüksemburg'a ulaştı. 
     
</TEXT>
</DOC>
