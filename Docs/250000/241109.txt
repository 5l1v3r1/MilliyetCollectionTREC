<DOC>
<DOCNO> 241109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/siyaset/axsiy01.html </URL>
<DATE> 2004/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
AB son kez uyardı 
</HEADLINE>
<TEXT>


AB, İlerleme Raporu öncesi yapılan son Türkiye - AB Ortaklık Konseyi toplantısında, "Reformlar etkili ve tam olarak uygulansın" mesajı verdi 

Güven Özalp 


Avrupa Birliği AB Ortaklık Konseyi'nin 43. toplantısında Türkiye'ye, "İleri doğru atılan olumlu adımlar var ancak, reformların tam ve etkili uygulanması gerekir" mesajı verildi. AB, eleştirilerini de "uygulamada pürüzler olduğu" yönünde belirginleştirdi. 
Türkiye'yi Dışişleri Bakanı Abdullah Gül'ün temsil ettiği ve AB Komisyonu'nun sonbaharda yayımlayacağı İlerleme Raporu öncesi son kavşak olarak görülen toplantı dün Brüksel'de yapıldı. Reformların yapılması ve Türkiye'nin kararlılığına övgüde bulunan AB, bunların uygulamayla tamamlanması gerektiğine vurgu yaptı. Türkiye ise uygulama konusunda atılan adımların, daha da hızlandırılacağı ve yıl sonunda AB liderlerinin önüne Kopenhag kriterlerini gerek kağıt üzerinde gerekse de uygulamada tamamlamış olarak çıkılacağı sözünü verdi. 

İlerleme etkileyici 
AB Komisyonu'nun Genişlemeden Sorumlu Üyesi Verheugen ise, "Son anayasa değişikliği, Kopenhag kriterlerinin tamamlanmasına yönelik önemli bir adım. Demokratikleşme yönünde atılan adımların hızı ve kaydedilen gelişme çok etkileyici" dedi. Verheugen, çok yakın bir zamanda Komisyon'un Kıbrıs'taki izolasyonun kaldırılmasına yönelik tekliflerini açıklayacağını belirterek, "Kıbrıs'ta amaç sadece ticareti artırmak değil, AB'yle doğrudan ticareti sağlamak" dedi. 

Kritik eşik 
Dışişleri Bakanı Abdullah Gül de Türkiye'nin reformlar konusundaki kararlılığına atıfta bulunarak, uygulama konusunda da iyi yönde gelişmeler bulunduğunun altını çizdi. Gül, "Biz kendimizi yıl sonuna hazırlayacağız. Yapılan değişiklikler tarihi nitelikteydi ve bunlarla birlikte kritik eşik aşıldı" şeklinde konuştu. 

Sorunlar azalıyor 
AB'nin toplantı sırasında "eksik" olarak dile getirdiği unsurlar ise şu ana başlıklarda toplandı Din özgürlüğünün yeterince uygulanamaması, vakıfların durumu, işkence ve kötü muamelede bulunanların cezasız bırakılmaması gereği, Zana Davası, Türkçe dışındaki dillerde radyo ve TV yayınının halen yapılamaması, uygulamadaki eksikler, yargı sisteminin bağımsızlığının ve işleyişinin güçlendirilmesi gereği. 

Gül, Brüksel'de reformları anlattı 

Dışişleri Bakanı Gül, Türkiye - Avrupa Birliği AB Ortaklık Konseyi Toplantısı'na katılmak üzere dün gittiği Brüksel'de, AB Dönem Başkanı İrlanda'nın Dışişleri Bakanı Bryan Cowen ile görüştü. Gül, AB Komisyonu'nun Genişlemeden Sorumlu Üyesi Günter Verheugen ve AB Dış Politika Yüksek Temsilcisi Javier Solana ile de yanda bir araya geldi ve Türkiye'de AB yolunda atılan son reform adımlarını anlattı. Dışişleri Bakanı, hareketinden önce yaptığı açıklamada, "Bu, aralıkta başlamasını beklediğimiz müzakerelerden önceki son toplantı, ayrı bir önem veriyoruz" dedi. 


</TEXT>
</DOC>
