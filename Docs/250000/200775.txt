<DOC>
<DOCNO> 200775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/spor/spo06.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Aynalı taciz 
</HEADLINE>
<TEXT>

   Karagümrüklü taraftarların, Side maçında, apartmandan aynayla rakip kalecinin gözüne güneş yansıttıkları ortaya çıktı 
      
   İKİNCİ Futbol Ligi B Kategorisi'nde İstanbul Vefa Stadı'nda 16 Kasım'da oynanan ve Karagümrük'ün, Sidespor'u 2 - 1 yendiği maçın sonucunu dev bir aynanın belirlediği ortaya çıktı. Karagümrüklü taraftarların, ceza nedeniyle seyircisiz yapılan maçta, stadın hemen yanında yer alan apartmana bir boy aynası çıkartıkları ve özellikle ikinci devre boyunca Side kalecisi Erdinç Şimşek'i gözüne güneşi yansıttıkları hakem ve gözlemci raporlarında da belirtildi. 
   KARAGÜMRÜK Kyoto'nun 48. dakikada Aziz ile öne geçtiği, 70. dakikada ise Side'nin Emrah ile beraberliği yakaladığı maçın 85. dakikasında ise yine Aziz'in skoru belirlediği bildirildi. Bu arada orta hakem Polat Mersin ve gözlemci Turgut Odabaş'ın, dev aynanın kaldırılmasını istediği polisten, görev alanlarına girmediği gerekçesiyle "Hayır" yanıtı geldiği de ifade edildi. Side kalecisi Erdinç de gözüne sürekli güneş geldiği için, oyuna motive olamadığını vurguladı. 
   
   Muziplikmiş    KARAGÜMRÜK - KYOTO Genel Sekreteri Resai Ersoy ayna olayını "Yaşananlardan menfaat sağlayabilmek için abartıyorlar" diye yorumladı. Ersoy, çevredeki binaların 100 yıldır bulunduğunu belirtti, "Taraftar olduğunu bile bilmediğimiz bir kişi muziplik olsun diye veya tatmin amaçlı elindeki aynayla bazı şeyler yaptı. Ama sadece kaleciye değil, protokol tribününe de ışık yansıttı. Bu skoru ya da oyunu etkileyecek bir düzeye ulaşmadı" dedi. 
   
   
</TEXT>
</DOC>
