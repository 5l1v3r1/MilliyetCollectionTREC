<DOC>
<DOCNO> 223505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonspo06.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş en çok Diyarbakır'da zorlanıyor, 17 yıldır kazanamıyor 
</HEADLINE>
<TEXT>

     Beşiktaş ile Diyarbakırspor, yarın yapacakları maçla birlikte Birinci Süper Futbol Ligi'nde 16. kez karşı karşıya gelirken, siyah-beyazlılar Diyarbakır deplasmanında oldukça zorlanıyor. 
     Birinci Lig tarihinde Diyarbakırspor ile deplasmanda toplam 7 kez karşı karşıya gelen Beşiktaş, bu maçlardan yalnızca 1'ini kazanırken, 3 kez yenildi, 3 kez de sahadan beraberlikle ayrıldı. 
     
     17 YILLIK GALİBİYET HASRETİ 
     Diyarbakır'da ilk ve son kez kırmızı-yeşilli takımın ligden düştüğü 1986-87 sezonunda Ali Gültiken'in golüyle galip gelen Beşiktaş, diğer 6 maçta ise galibiyet alamadı. 
     25 Nisan 1987 tarihinde yapılan bu maçın ardından, siyah-beyazlılar tam 17 yıl Diyarbakır'da galibiyete hasret kalmış oldu. 
     
     DİYARBAKIR'DAKİ SON 2 MAÇTA GOL ATAMADI 
     Beşiktaş, son 2 sezonda Güneydoğu temsilcisine Diyarbakır'da gol dahi atamadı. 
     Diyarbakırspor'un uzun bir aradan sonra Birinci Süper Lig'e çıktığı 2001-02 sezonundaki maç golsüz berabere sonuçlanırken, geçen sezon ise evsahibi ekip sahadan 1-0 galip ayrıldı. 
     Diyarbakır'da, Diyarbakırspor toplam 8 kez Beşiktaş filelerini havalandırırken, siyah-beyazlılar 4 gol atabildi. 
     
     BEŞİKTAŞ'I GEÇEN YIL YENEN İLK TAKIM 
     Diyarbakırspor, teknik direktör Mircea Lucescu yönetimindeki Beşiktaş'ı ligde şimdiye dek yenebilme başarısını gösteren ilk takım unvanını elinde bulunduruyor. 
     Diyarbakır Atatürk Stadı'nda geçen sezon 16 Nisan 2003 tarihinde yapılan erteleme maçını 31. dakikada Saffet'in golüyle 1-0 kazanan yeşil-kırmızılı ekip, Rumen teknik adamın göreve gelmesinin ardından Beşiktaş'ı ligde yenebilen tek takım olup, 26 maçlık yenilmezlik serisine son verdi. 
     
     DİYARBAKIR'DAKİ MAÇLAR 
     2 takım arasında Diyarbakır'da yapılan lig maçlarında alınan sonuçlar şöyle İlk takım Diyarbakırspor, ikinci takım Beşiktaş . 
     1977-1978 2 - 0. 
     1978-1979 2 - 0. 
     1979-1980 2 - 2. 
     1981-1982 1 - 1. 
     1986-1987 0 - 1. 
     2001-2002 0 - 0. 
     2002-2003 1 - 0. 
     
     TOPLAMDA 15 MAÇ 
     Beşiktaş ve Diyarbakırspor bugüne dek ligde toplam 15 kez karşı karşıya geldi. 
     Yapılan 15 maçın 8'ini siyah-beyazlılar, 4'ünü ise kırmızı-yeşilliler kazanırken, 3 maç da berabere sonuçlandı. 
     Beşiktaş'ın ligdeki toplam 23 golüne, Diyarbakırspor 13 golle karşılık verdi. 
     2 takım arasında sezonun ilk yarısında İstanbul'da yapılan maçı Beşiktaş 1-0 kazanmıştı. 
     
</TEXT>
</DOC>
