<DOC>
<DOCNO> 233587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sontur09.html </URL>
<DATE> 2004/04/21/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
TCDD'den "hemzemin geçitte kaza" savunması... 
</HEADLINE>
<TEXT>

     Devlet Demiryolları Genel Müdürlüğü TCDD , Ankara-İstanbul arası trenle ulaşımın 5 saate indirilmeye çalışıldığı bir dönemde, Polatlı Temelli hemzemin geçidinde meydana gelen kaza nedeniyle kuruluşun suçlu ilan edilmesinin yasalarla ve gerçeklerle bağdaşmadığını savundu. 
     TCDD'den yapılan yazılı açıklamada, 16 Nisan sabahı, Polatlı - Temelli hemzemin geçidinde öğrenci servisinin İzmir Mavi Treni'ni görmesine karşın durmaması nedeniyle meydana gelen kazada 7 öğrencinin öldüğü, 7 öğrenci ile servis şoförünün yaralandığı, kazanın sorumlusunun da TCDD olarak gösterildiği ifade edildi. 
     Karayolları Trafik Kanunu'nun ilgili maddeleri ve yönetmeliklerdeki demiryolu geçişlerine ilişkin düzenlemelerin anımsatıldığı açıklamada, 1997'de 52 il valiliğine, 1999'da Ankara-İstanbul güzergahındaki valilik, kaymakamlık ve belediye başkanlıkları ile ilgili kuruluşlara, son olarak da 2 Nisan 2004 tarihinde aynı kuruluşlara kazaların önlenmesi için üst ve alt geçitlerin yapılması, bazı geçitlerin kapatılması ve gerekli önlemlerin alınması yönünde yazı gönderildiği belirtildi. 
     Bu yazışmalarda 4 bin 300 adet hemzemin geçidin güvenli hale getirilmesi istemine karşın sadece bir kısmından sonuç alınabildiği, 1999-2003 yılları arasında yaklaşık 40 hemzemin geçidin bariyerli hale getirildiği, ayrıca Karayolları Genel Müdürlüğü ile TCDD arasında yapılan protokol çerçevesinde 52 adet hemzemin geçidin korumalı hale getirilmesi çalışmalarının halen sürdüğü ifade edildi. 
     TCDD'nin, imkanları ölçüsünde alt ve üst geçit ile hemzemin geçitlerin bir kısmını kapatmak suretiyle gerekli önlemleri almaya çalıştığı dile getirilen açıklamada, şöyle denildi 
     ''Hemzemin geçitlerde meydana gelen kazalarda yerel ve yüksek mahkemelerin vermiş olduğu kararlara göre, TCDD'nin hiçbir kusuru bulunmamaktadır. Yol yenileme çalışmaları ve alınan birtakım önlemlerle Ankara-İstanbul arasındaki seyahat süresini 5 saate indirme aşamasında olduğumuz ve demiryolları olarak diğer atılımlarımızı peş peşe uygulamaya koyacağımız bir sırada, herhangi bir kusurumuz olmamasına karşın bir olay nedeniyle suçlu ilan edilmemiz, yasalarla ve gerçeklerle bağdaşmamaktadır. 
     Yazılı ve görsel yayın organlarımızın, ilk etapta, kontrolsüz hemzemin geçitlerde gerekli önlemleri almaları konusunda Karayolları Genel Müdürlüğü, Köy Hizmetleri Genel Müdürlüğü ile ilgili belediyeleri bir an önce harekete geçirmelerinde yarar görülmektedir.'' 
     
</TEXT>
</DOC>
