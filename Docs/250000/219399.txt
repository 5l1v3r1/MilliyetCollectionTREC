<DOC>
<DOCNO> 219399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/yasam/yas01.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Baktım ki unutuldum ben de kitap yazdım' 
</HEADLINE>
<TEXT>

   Can Kıraç, anılarını 'Anılar Olaylar', kolaj çalışmalarını da 'Kolajlı Taşlamalar' adlı birbirinden ilginç iki kitapta topladı 
      İSTANBUL Milliyet 
   
   Koç Topluluğu'nun eski yöneticilerinden Can Kıraç, anılarını anlattığı 'Anılar Olaylar' kitabını yayımladı. Bu kitapla birlikte ünlü isimlerin kolaj fotoğraflarının yer aldığı 'Kolajlı Taşlamalar' adlı albümü de Apa Yayıncılık'tan piyasaya çıkan Kıraç, kitaplarının tanıtımı için Divan Oteli'nde basın toplantısı düzenledi. Kıraç, "Baktım artık unutuldum, unutulmak istemediğim için bu kitabı yazdım" diyerek dinleyenleri güldürdü. 
   İşte kitaptan bazı anılar 
   
   Demirel'in kazığı 
   "Ekim 1991'de, milletvekili seçimlerinden önce Süleyman Demirel aramıştı. 'Partinin vitrinini güzelleştiriyorum. Tansu Çiller aramıza katıldı. Sana başkanlık teklif ediyorum' demişti. Benim için ne biçim bir başkanlık düşündüğünü sormuştum. O da bana 'Seni ya meclis başkanı ya da cumhurbaşkanı yapmayı düşünüyorum. Cumhurbaşkanlığı için meclis dışından seçilmek de mümkün' demişti. Rahmi Koç'un ricasıyla görevimden ayrılmadım ve seçimlere katılmadım. Seçimler yapılmış, Demirel, Erdal İnönü ile koalisyon hükümeti kurmuştu. Ses çıkmayınca Demirel'i aradım mahcup bir edayla, 'Biliyorsun, tek başımıza iktidar olmadık. Binaenaleyh senin başkanlık için beklemen gerekecek' dedi." 
   
   İnönü'ye söylenen yalan 
   "1950'de Türkiye Talebe Federasyonu Başkanı'ydım. Birkaç arkadaş, elimizde çiçeklerle Cumhurbaşkanı İsmet İnönü'yü ziyarete gitmiştik. İsmet Paşa, 'Başkan Bey. Çiçekler için teşekkür ederim, masrafa girmişsiniz. Buketin parasını kendi cebinizden ödediniz, değil mi' demişti. Bakanlara yaptığımız ziyaretlerde çiçeklerin parasını hep federasyon bütçesinden öderdik. 'Bu çiçekleri bizim kişisel anımız olarak kabul etmenizi diliyoruz' dedim. İşin ilginç yanı, İsmet Paşa'nın anlamlı uyarısına rağmen, çiçek paralarını federasyon bütçesinden karşılamaya devam etmemizdi." 
   
   Koç Topluluğu'nda iki kişi uyur 
   Vehbi Koç'un kitaplarındaki önerisine uyarak, bir gün odasında öğle uykusuna yatan Kıraç, Suna Kıraç'ın uyarısıyla karşılaşır. Kıraç, bu konuyla ilgili görüşlerini şöyle anlatıyor "Bugün Koç Topluluğu'nda Vehbi Koç'un 'Öğlenleri uyuyun' önerisine yalnız iki kişi uymaktadır. Bunlar Rahmi Koç ve Mustafa Koç'tur. Böylece Vehbi Koç, 'Gelenekler ailede başlar, ailede biter' kuralını bir defa daha iş arkadaşlarına kabul ettirmiş oluyordu." 
   
   
</TEXT>
</DOC>
