<DOC>
<DOCNO> 206786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/soneko02.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, yılbaşında 223 trilyon harcadı 
</HEADLINE>
<TEXT>

     Bankalararası Kart Merkezi BKM , verilerine göre, yılbaşına denk gelen hafta sonunda, kredi kartıyla yapılan işlemlerin tutarı 223 trilyon 568 milyar 285 milyon lira olarak gerçekleşti. 
     Yılbaşı harcamalarına ait kartlı ödeme sistemi istatistiklerinin yer aldığı BKM raporunda, kartlı ödeme sistemlerine ilişkin olarak 31 Aralık'tan önceki hafta sonu 26, 27, 28 Aralık yapılan harcamalara ait veriler yer aldı. 
     Buna göre, yılbaşına denk gelen hafta sonu kredi kartıyla yapılan işlem adetlerinde, geçen yıla oranla yüzde 11, tutarda Türk Lirası bazında yüzde 27 artış görüldü. Söz konusu hafta sonunda toplam 5 milyon 83 bin 487 adet işlem gerçekleşti ve bu işlemlerin tutarı 223 trilyon 568 milyar 285 milyon lira oldu. 
     Kredi kartıyla yapılan işlemlerin cirosunun dolar bazında karşılığı ise 157 milyon 662 bin dolar olarak gerçekleşti. 2002 yılının aynı tarih aralığında toplam 4 milyon 583 bin 821 adet işlem gerçekleşirken, işlem tutarı 175 trilyon 727 milyar 669 milyon lira olmuştu. 2002 yılında aynı dönemde yapılan harcamaların dolar bazındaki karşılığı ise 105 milyon 912 bin dolar olarak gerçekleşmişti. 
     
     SÜPERMARKETLER 
     Sektörlere göre, kredi kartı harcamalarının dağılımına bakıldığında, işlemlerin yüzde 27'si süpermarketlerde, yüzde 17'si benzin istasyonlarında, yüzde 8'i giyim ve aksesuar mağazalarında, yüzde 5'i telekomünikasyon cihazları satan işyerlerinde, yüzde 4'ü kozmetik ve sağlık harcamaları alanında gerçekleşti. 
     Alışveriş tutarları ise süpermarketlerde 59.7 trilyon lira, benzin istasyonlarında 37.2 trilyon lira, giyim ve aksesuar mağazalarında 18.3 trilyon lira, telekomünikasyon cihazı satan mağazalarda 11.1 trilyon lira, kozmetik ve sağlık alanında ise 9.7 trilyon lira olarak sıralandı. 
     31 Aralık 2003 günü ise BKM Switch sisteminden 2 milyon 792 bin 185 işlem geçti. 
     
</TEXT>
</DOC>
