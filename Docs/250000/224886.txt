<DOC>
<DOCNO> 224886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonspo24.html </URL>
<DATE> 2004/03/23/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Fenerbahçe'de Adanaspor maçı hazırlıkları... 
</HEADLINE>
<TEXT>

     Fenerbahçe, Adanaspor ile deplasmanda yapacağı lig maçının hazırlıklarına yarın yapacağı tek antrenmanla devam edecek. 
     Bursaspor maçının ardından dün bir çalışma yapan sarı-lacivertliler, bugünü dinlenerek geçiriyor. Futbolcular, yarın öğleden sonra Samandıra Tesisleri'nde toplanarak, saat 16.00'da yapacakları antrenmanla Adanaspor maçı hazırlıklarını sürdürecek. 
     
     MEHMET, ADANASPOR MAÇINDA OYNAYABİLİR 
     Gençlerbirliği ile yapılan Türkiye Kupası maçında sakatlanan ve sağ ayak bileğindeki bağlarda zedelenme olan Mehmet'in durumunun iyiye gittiği bildirildi. 
     Sarı-lacivertlilerin dün yaptığı antrenmanda çift kale maçta yer alan Mehmet'in, Adanaspor maçında forma giyebileceği ifade edildi. 
     İdari İşler Sorumlusu Volkan Ballı, Mehmet'in bağlarında kopma değil, zedelenme olduğunu belirterek, ''Mehmet'in durumu iyi gözüküyor. Hafta sonuna kadar bir sorun olmazsa ve teknik direktörümüz Daum da görev verirse, Mehmet Adanaspor maçında oynayabilir'' dedi. 
     
     KEMAL KONTROLDEN GEÇTİ 
     Gençlerbirliği maçında fibula kemiği kırılan ve maçtan sonra ameliyat olan Kemal Aslan, bugün kontrolden geçti. 
     Doç. Dr. Şeref Aktaş, Kemal'in durumunun iyi olduğunu ifade ederek, genç oyuncunun ayağındaki alçının 3 hafta içerisinde çıkarılacağını ve bundan sonra fizik tedaviye geçileceğini söyledi. 
     
</TEXT>
</DOC>
