<DOC>
<DOCNO> 211218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sondun24.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
LA Times "Kerkük'ün kaderi 30 Haziran'dan sonra belirlenecek" 
</HEADLINE>
<TEXT>

     ABD'de yayımlanan Los Angeles Times gazetesi, Irak'ın Kerkük kentinin kaderinin 30 Haziran'dan sonra belirleneceğini yazdı. 
     Gazete, konuyla ilgili haberinde, ''Irak Geçici Yönetim Konseyi'nin GYK Kerkük'ün kaderi ve petrol gelirlerinin nasıl paylaştırılacağına ilişkin planları, yönetimin Iraklılara devredilmesi sonrasına ertelediğini'' belirtti. 
     ''Kürtlerin Kerkük'ü 'Bizim Kudüs'ümüz' diye nitelendirdiklerini'' kaydeden gazete, Kürtlerin Arapların kenti terketmelerinde ısrarlı olduklarına dikkat çekti. 
     Gazete, Kürtlerin Kerkük'ün kaderinin referandumla belirlenmesini istediklerini belirtti ve Kürtlerin kentteki en geniş etnik grubu oluşturduklarını iddia etti. 
     ABD Başkanı George Bush'un Irak'ın etnik çizgilerle bölünmesine karşı olduğunu belirten gazete, ''Türkiye'nin dağları aşarak bölgeye asker göndermesi durumunda uluslararası bir kriz çıkabileceğini'' yazdı. Gazete, ''Türkiye'nin kent üzerinde tarihten kaynaklanan hakları bulunduğu görüşünde olduğunu ve petrol gelirlerinin dağıtımıyla ilgili tasarıları bulunduğunu'' kaydetti. 
     Türkmen boyutuna da dikkati çeken gazete, ''Türkmenlerle Türkler arasındaki kültürel bağlar nedeniyle Ankara'nın duruma müdahale edebileceğini'' belirtti. 
     ''Türkiye ile savaşa yol açabileceği gerekçesiyle Kürtlerin bağımsızlık taleplerini geri aldıklarını'' yazan gazete, ''buna karşılık Kürtlerin Kerkük üzerindeki haklarından vazgeçmeyeceklerini açıkça ifade ettiklerini'' kaydetti. 
     Los Angeles Times, Kerkük'ün kaderinin belirlenmesi konusunun, ABD'nin bölgeyle ilgili planları açısından ciddi bir sorun teşkil etmeye başladığını yazdı. 
     
</TEXT>
</DOC>
