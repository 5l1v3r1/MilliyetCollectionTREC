<DOC>
<DOCNO> 207463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/yazar/yilmaz.html </URL>
<DATE> 2004/01/09/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
AKP'ye karşı tavırsızlık tavra dönüşüyor 
</HEADLINE>
<TEXT>

   
   Eski ANAP'ın önemli iki işadamı ile oturuyoruz. 3 Kasım seçimlerinden sonra, işadamlarından AKP'ye karşı bu sertlikte eleştirel bir üsluba rastlamadım. 
   Ekonominin iyiye gidişinden söz edip, olumlu beklentileri sıralayanları çok dinledim. 
   İki işadamı, çok farklı bir üsluptaydı. Konu İstanbul'du... 
   "Tarikatların partisine oy vermem" diyorlardı. 
   "ANAP veya DYP hangisi iyi aday çıkarırsa oyumu ona veririm" görüşündeydiler. 
   İçlerinden biri 1977 seçimlerinde CHP'ye oy vermiş. 
   İstanbul adayları az çok belirmeye başladı. 
   Başbakan Erdoğan bugün de İstanbul Belediye Başkanı Gürtuna'ya "Adayımızsın" demezse, yolu nereye çıkacak 
   CHP, kendi oyunun yüzde 15 olduğu tezi ile pazarlanan Ali Müfit Gürtuna ismini, en azından ciddi olarak tartıştı. 
   Gaziantep Belediye Başkanı olarak 15 yılı geride bırakan Celal Doğan, nereden aday olacak Gaziantep'te işadamı Abdülkadir Konukoğlu, TOBB Yönetim Kurulu üyesi Nejat Koçer'i AKP adayı olarak destekliyormuş. 
   Yeni oluşumlara yelken açıp, CHP'den istifa eden ve bağımsız kalan Doğan'a partisi kucak açacak mı 
   Konuştuğum işadamları iştahla, "Celal Doğan CHP'den İstanbul'a aday olursa, hepimiz destekleriz" diyorlar. 
   Doğan'ın adı AKP'den de İstanbul'a yakıştırıldı. Yine iş dünyasından önemli bir başka isim, "AKP merkez partisi olduğunu bu seçimlerde ispat edecek. Doğan'ı İstanbul'dan aday gösterirse, AKP üzerindeki spekülasyonlar biter" diyordu. 
   Sanırım AKP de bu alternatifi değerlendirdi ancak yanaşmadı teşkilata yöneldi. 
   İki işadamına soruyorum, "CHP, eski ANAP'lı Gürtuna'yı aday gösterirse oy verir misiniz " 
   "Asla" sözü çıkıyor... 
   İhaleleri sıkı takip ederler, kim bilir Gürtuna ile ilgili neler duyuyorlar .. 
   Gürtuna'nın AKP ile sorunu Melih Gökçek gibi yalnızca "kırgınlıklar" olarak görülmüyor, zulada bekleyen "kaset" konuşuluyor. 
   AKP İstanbul Belediye Başkanlığı için aday adaylığını açıklayan Veysel Eroğlu'na söz geliyor. 
   Eroğlu bundan 6 ay önce "düzgün hitabet" dersleri almaya başladı DSİ gibi, İSKİ'deki görevini taçlandıran bir kurumdan istifa etti. 
   Hükümet içinde Eroğlu'na açıktan destek veren bakanlar arasında Mehmet Ali Şahin ve Abdullah Gül'ün, karşı olanların içinde de Hilmi Güler'in adı geçiyor. Eroğlu, Başbakan'ın ise "en güvendiği bürokrat" olarak anılıyor. 
   Aynı Erdoğan grup toplantısında adresi malum bir konuşma yaparak, "Belediye başkanlığına aday yapacak olsaydık bürokraside görev vermezdik" diyor. 
   Yazılan senaryoya göre, İstanbul AKP belediye başkan aday adayları içinde üzerine gölge düşmeyen Kadir Topbaş, kimleri arkasında bırakıyor 
   "Aday adayı" olmayacağı beklenen AKP Genel Sekreteri İdrim Naim Şahin, AKP Veri Koordinatörü Cüneyt Zapsu gibi önemli isimleri. 
   ANAP'lı işadamı burada bir seçim gecesi anısını anlatıyor "Turgut Özal seçim sonuçlarını izlerken, İstanbul'da Bedrettin Dalan'ın oylarını takip etti. ANAP'ın düşüşüne parelel olarak Dalan da seçilemeyince, Özal derin bir nefes aldı" diyor. 
   İstanbul böyle bir yer Başkanların yolu, ya genel başkanlığa ya muhalefete çıkıyor. Liderler de çok yönlü hesap yapmaya zorlanıyorlar. 
   
      
   
</TEXT>
</DOC>
