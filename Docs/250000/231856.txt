<DOC>
<DOCNO> 231856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/ekonomi/eko05.html </URL>
<DATE> 2004/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüpraş'ın devri 40 gün ertelendi 
</HEADLINE>
<TEXT>

   ÖİB, Tüpraş ihalesini kazanan Efremov'a verilen süreyi 18 Nisan'dan 28 Mayıs'a uzattı 
      ANKARA Milliyet 
   
   Türkiye Petrol Rafinerileri AŞ'nin Tüpraş özelleştirilmesinde, devir sözleşmesi imza tarihi 40 gün uzatıldı. Özelleştirme İdaresi Başkanlığı ÖİB yeni tarihi 28 Mayıs olarak belirledi. 
   ÖİB'den konuya ilişkin yapılan yazılı açıklamada, Tüpraş'ın özelleştirilmesine ilişkin ihalenin, 13 Ocak 2004'de sonuçlandığı, Rekabet Kurulu izni alındıktan sonra, 6 Şubat 2004'te ÖYK tarafından onaylandığı hatırlatıldı. 
   Açıklamada, ihaleyi kazanan Efremov Kautschuk GMBH'ye verilen sürenin 18 Nisan 2004'te dolacağı, ancak "sözleşme görüşmelerinin tamamlanamaması" nedeniyle, söz konusu sürenin 28 Mayıs 2004'e uzatıldığı ifade edildi. 
   Maliye Bakanı Kemal Unakıtan da dün İzmir Defterdarlığı'nı ziyaretinde, Tüpraş'ta teknik görüşmelerin biraz uzayacağını, ancak devir noktasına gelindiğini belirterek, "Sonuçta koskoca Tüpraş, bakkal dükkanı değil" dedi. Unakıtan, alıcıların para problemi olmadığı için burada bir sorun yaşanmayacağını söyledi. 
   
   
</TEXT>
</DOC>
