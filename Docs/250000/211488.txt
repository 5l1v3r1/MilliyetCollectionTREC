<DOC>
<DOCNO> 211488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sonspo01.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Turkcell Futbol ödüllerine ambargo koydu .. 
</HEADLINE>
<TEXT>

     Turkcell Futbol Ödülleri 2004 organizasyonunun ilk jüri toplantısı İstanbul'da yapılırken, tüm kategorilerde ilk sırayı Beşiktaş aldı. 
     Hyatt Regency Otel'de, spor yazarlarından oluşan jüriyle gerçekleştirilen toplantıda, Birinci Süper Futbol Ligi'nin ilk yarısının değerlendirmesi yapıldı. Oylama sonrası adaylar arasından Beşiktaşlı futbolcu Sergen Yalçın'ın, Çaykur Rizespor'a attığı gol 149 puanla ''İlk Yarının En Güzel Golü'', Beşiktaşlı Tümer'in, Gaziantepspor maçında yaklaşık 70 metre top sürerek İlhan'a verdiği pas 116 puanla ''İlk Yarının En Klas Hareketi'' seçildi. Beşiktaş Kulübü Başkanı Serdar Bilgili'nin, olaylı Galatasaray maçı sonrası yaptığı özür açıklaması da 162 puanla ''İlk Yarının Fair-play Ödülü''ne layık görüldü. 
     Ligin ikinci yarısından itibaren her ay düzenlenecek olan jüri toplantılarında, ''Haftanın golü'', ''Ayın golü'', ''Ayın klas hareketi'', ''Ayın fair-play ödülü'' ve ''Ayın futbol fotoğrafı'' kategorilerinde değerlendirme yapılacak. Sezon sonunda yapılacak jüri toplantısında ise ''Yılın fair play ödülü'', ''Yılın golü'', ''Yılın futbolcusu'', ''Yılın 11'i'', ''Yılın klas hareketi'', Turkcell özel ödülü'' ve ''Yılın futbol fotoğrafı'' seçilecek. 
     Jüri üyelerinin yanı sıra, futbolseverlerin de cep telefonlarından kısa mesajla oy verebilecekleri organizasyonda, tüm kısa mesaj gelirleri, Türkiye Milli Olimpiyat Komitesi'nin TMOK Ücretsiz Spor Okulları projesine bağışlanacak. 
     
</TEXT>
</DOC>
