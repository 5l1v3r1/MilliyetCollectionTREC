<DOC>
<DOCNO> 232834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonsiy04.html </URL>
<DATE> 2004/04/19/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Şener'den anlaşma olmasa da KKTC'ye ekonomik destek sözü... 
</HEADLINE>
<TEXT>

     Devlet Bakanı ve Başbakan Yardımcısı Abdullatif Şener, bir anlaşma olmaması halinde Türkiye'nin KKTC'ye yönelik ekonomik işbirliği anlaşmalarından doğan yükümlülükleri konusunda, "Kıbrıs davası bizim milli davamızdır. Dolayısıyla biz her şartta Kuzey Kıbrıs'la, Kıbrıs Türkü ile ekonomik ve mali işbirliğimizi sürdürürüz. 
     Yani koşullar ne olursa olsun" dedi Şener, CNN Türk'de yayınlanan "Kafe Siyaset" programında Kıbrıs'a ilişkin soruları yanıtladı. Annan Planı'nın maliyeti üzerinde fazla söz edilmediğini belirten Şener, maliyetlerin önemine işaret etti. 
     Şener, nüfusun 3'de 1'inin yer değiştireceğini, böyle bir süreçte insanların yıllardır yaşadıkları, iş ve mesken sahibi oldukları, sosyal dokuyu oluşturdukları atmosferi bırakarak bir başka yerde yeniden iş, mesken sahibi olmaya kalkmalarının önemli bir sorun olduğunu bildirdi. 
     "Bunu dünyanın neresinde değerlendirirseniz değerlendirin önemli maliyetlerle karşı karşıya kalacağımızı kabul etmek gerekir" diyen Şener, "Annan Planı'nın kabul edilip Ada'da Birleşik Kıbrıs Cumhuriyeti kurulursa yeni cumhuriyet ile birlikte ortaya çıkacak yerleşimden kaynaklanacak rehabilitasyon masrafları nasıl karşılanacak, bunu kim finanse edecek sorusu temel bir sorudur" dedi. 
     Şener, şöyle devam etti 
     
     MALİYETE ORTAK OLMALARI LAZIM 
     "Maliyetlerin tamamının Rum kesimine veya Türk kesimine yıkılması maliyetlere de onların katlanmasını beklemek doğru değildir. Kıbrıs sorununun çözümünü isteyen aslında uluslararası camia idi. O halde bütün dünyanın zorladığı oluşturmaya çalıştığı bu plan çerçevesinde bir maliyet ortaya çıkmışsa buna elbette ortak olmaları, katılmaları lazım." Brüksel'de yapılan Donörler Konferansı Hazırlık Toplantısının söz konusu finansmanın nasıl karşılanacağına ilişkin olduğunu belirten Şener, toplantıda "Kıbrıs'ta yaşayan Türklere ve Rumlara hitaben Yalnız değilsiniz, maliyetleriniz olacak elbette ama bu maliyetleri uluslarası camia paylaşacaktır " mesajının verildiğini söyledi. 
     
     YARDIM VAATLERİ 
     Şener, taraflardan birinin planı reddetmesi ya da sürecin tıkınması halinde toplantının bir anlamının kalmayacağını da bildirdi. Bir hazırlık toplantısı olmasına karşın bazı ülkelerin rakam da telaffuz ettiğini kaydeden Şener, nihai rakam olmasa da ABD'nin 400 milyon dolar, AB'nin 300 milyon euro, İngiltere'nin 31 milyon sterlin verebileceğini söylediklerini belirtti. 
     "Rum tarafı hayır dedi AB'ye girdi, Türk tarafı evet dedi. Yine de bizim bir şeyler almamıza imkan var mı sorusuna" Şener, "Annan Planı çerçevesinde bir uzlaşma olmaz, Birleşik Kıbrıs Cumhuriyeti kurulmazsa finansman desteği tamamen askıya alınıyor" karşılığını verdi. 
     
     DESTEK SÖZÜ 
     Ada'da bir anlaşma olmaması halinde Türkiye'nin ne kadar daha KKTC'ye yönelik ekonomik işbirliği anlaşmalarından doğan yükümlülüklerini hayata geçirmeye devam edebileceğinin sorulması üzerine Şener, "Kıbrıs davası bizim milli davamızdır. Dolayısıyla biz her şartta Kuzey Kıbrıs'la, Kıbrıs Türkü ile ekonomik ve mali işbirliğimizi sürdürürüz. Yani koşullar ne olursa olsun. Kıbrıs'la Türkiye'nin sürdürdüğü ekonomik ve mali işbirliğinden dolayı Türkiye'nin üzerinde bir yükün olduğu gibi bir kanaatta olmamak lazım" yanıtını verdi. 
     
     KABİNE DEĞİŞİKLİĞİ GÜNDEME GELMEDİ 
     Şener, AKP'nin Antalya toplantısında parti yönetiminde ya da kabinede değişiklikler konusunun gündeme gelip gelmediği sorusuna, "Hayır böyle bir şey gündeme gelmedi" karşılığını verdi. 
     
</TEXT>
</DOC>
