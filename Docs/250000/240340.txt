<DOC>
<DOCNO> 240340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sontur13.html </URL>
<DATE> 2004/05/15/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Abdi İpekçi Salonu yakınında NATO karşıtı eylem 
</HEADLINE>
<TEXT>

     49. Eurovision Şarkı Yarışması finalinin yapılacağı Abdi İpekçi Salonu yakınında NATO karşıtı eylem yapıldı. 
     Abdi İpekçi Salonu önünde açıklama yapmak isteyen ve müzisyen olduklarını ifade eden grup, polisin izin vermemesi üzerine açıklamayı yaklaşık 300 metre uzakta yaptı. 
     ''Vardiya Müzik Grubu''ndan Muzaffer Sevim'in okuduğu basın açıklamasında, NATO ve onun temsilcilerinin Türkiye'de istenmediği ifade edildi. 
     NATO üyesi olan ve 49. Eurovision Şarkı Yarışmasına katılan ülkeleri temsil edecek müzisyenlere seslenen Sevim, şunları söyledi 
     ''Bir ulusun türkülerini yapanlar, yasalarını yapanlardan daha güçlüdür. Yasaların karşısında sessiz ve teslimiyetçi olmayın. Vahşetin karşısında duyarlı ve onurlu olun. ABD'yi, kirli savaşı, katliamı, NATO'yu protesto edin.'' ''NATO'ya Hayır'' yazılı tişörtler giyen 40 kişilik grup, basın açıklamasının okunmasının ardından gitar eşliğinde zafer işaretleri yaparak şarkı söyledi. 
     ''NATO'nun suç dosyası'' adını verdikleri yazının Türkçe ve İngilizce metnini gazetecilere dağıtan grup, daha sonra dağıldı. 
     
</TEXT>
</DOC>
