<DOC>
<DOCNO> 235016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sontur18.html </URL>
<DATE> 2004/04/26/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Buldukları kredi kartıyla alışveriş yapınca... 
</HEADLINE>
<TEXT>

     Kayseri'de, sokakta buldukları başkasına ait kredi kartı ile alışveriş yaptıkları iddiasıyla yargılanan 2 sanığa 2'şer yıl hapis ve 1 milyar 400'er milyon lira para cezası verildi. 
     Kayseri 1. Ağır Ceza Mahkemesi'nde yapılan duruşmada, tutuksuz yargılanan Hakan Polat ve Ali Duman ile alışverişte kullanılan kredi kartının sahibi Sadiye Özkol hazır bulundu. 
     Hakan Polat, mahkemede verdiği ifadede, akrabası olan Ali Duman ile birlikte Serçeönü Mahallesi'nde kaldırımda buldukları kredi kartı ile çeşitli mağazalardan giyecek satın aldıklarını, yakalandıktan sonra harcama bedelini kart sahibine ödediklerini öne sürdü. 
     Müşteki Sadiye Özkol'un, kendisine banka tarafından ödeme yapıldığını, sanıklardan para almadığını belirtmesi üzerine, Polat, ''Ben ağabeyimin ödeme yaptığını sanıyordum. Ne kadar ödememiz gerekirse verelim'' dedi. 
     Mahkeme heyeti, banka kayıtlarından kredi kartıyla 1 milyar 84 milyon liralık alışveriş yaptıkları belirlenen sanıkları, nitelikli dolandırıcılık suçundan 2'şer yıl hapis, 1 milyar 400'er milyon lira da para cezasına çarptırdı. 
     
</TEXT>
</DOC>
