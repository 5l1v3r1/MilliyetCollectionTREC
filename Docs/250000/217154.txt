<DOC>
<DOCNO> 217154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/soneko06.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülker Gıda borsada işlem görmeye başladı... 
</HEADLINE>
<TEXT>

     Anadolu Gıda ile birleşen Ülker Gıda'nın hisse senetleri, Borsa'da işlem görmeye başladı. 
     İstanbul Menkul Kıymetler Borsası İMKB Hisse Senetleri Piyasası Ulusal Pazar'da yer alan Ülker Gıda, 3 bin 307 lira referans fiyat üzerinden, serbest marjla işleme açıldı. 
     Anadolu Gıda Sanayi A.Ş. ile Ülker Gıda Sanayi ve Ticaret A.Ş.'nin Ülker Gıda Sanayi ve Ticaret A.Ş. bünyesinde birleşmesi ve Anadolu Gıda ortaklarına verilecek Ülker Gıda hisse senetlerinin dağıtımına başlanması nedeniyle Anadolu Gıda'nın sırası işleme kapatıldı ve kayıtlı olduğu pazardan çıkarıldı. 
     Ülker Gıda'nın 1. seans için kullanılan referans fiyatı, Anadolu Gıda hisse senetlerinin en son işlem gördüğü seans ağırlıklı ortalama fiyatı olan 9 bin 6 liranın, 1 adet Anadolu Gıda hisse senedi karşılığında verilecek Ülker Gıda hisse senedi sayısına 2,91917 adet bölünmesiyle bulunan 3 bin 307 lira oldu. 
     Ülker Gıda, İMKB Hisse Senetleri Piyasası Endeksleri Temel Kuralları'nın 5.6 maddesi gereğince Anadolu Gıda'nın kapsamında bulunduğu İMKB Ulusal-50, İMKB Ulusal-100, İMKB Ulusal-Tüm, İMKB Ulusal-Sınai ve Gıda, İçecek endeksleri kapsamında yer aldı. Anadolu Gıda ise sırasının kapanması nedeniyle bulunduğu endekslerden çıkarıldı. 
     İMKB endekslerinin hesaplamalarında bugün itibariyle Ülker Gıda'nın sermayesi 217 trilyon lira, Takasbank saklama oranı ise yüzde 24 olarak dikkate alınacak. Bu arada Ülker Gıda hisse senetlerinin sırasında bir defada girilebilecek maksimum emir miktarı 5000 lot olarak belirlendi. 
     
</TEXT>
</DOC>
