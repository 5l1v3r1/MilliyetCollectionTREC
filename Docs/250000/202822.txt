<DOC>
<DOCNO> 202822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/ekonomi/eko01.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız Danone, yoluna Mis'le devam edecek 
</HEADLINE>
<TEXT>

   Sabancı'nın DanoneSA ortaklığının sona erdiğini açıklamasından bir gün sonra Fransız Danone, Nestle'nin Mis ve Gülüm markalarını aldığını bildirdi 
      EKONOMİ SERVİSİ 
   
   Sabancı ortaklığına son veren Fransız Danone, gruptaki hisselerinin tamamını aldıktan sonra şimdi de Nestle'nin Türkiye'deki süt ve sütlü ürünler bölümünü satın aldı. DanoneSA markası ile 1997'den bu yana Sabancı Grubu ile yüzde 50 - 50 ortak çalışan Danone, bundan sonra Nestle'den aldığı Mis ve Gülüm markalarıyla yoluna devam edeceği bu alanda cirosunu ikiye katlamayı hedefliyor. Şirket, bundan sonra Danone, Danette, Tikveşli, Birtat, Petit Danone ve Dany markaları ile faaliyetlerini sürdürecek. 
   Danone Tikveşli Genel Müdürü Serpil Timuray neden Nestle'nin süt ve sütlü ürünler bölümünü satın aldıkları sorusu üzerine cironun büyük bir payını bu ürünlerin oluşturduğunu belirterek, "Bu bizim için stratejik bir işkolu" dedi. Timuray, gıdada Piyale markası ile büyüyecek olan Sabancı ile de aynı pazarı paylaşmanın pazarı büyüteceğini kaydetti. 
   
   Marka Danone olacak 
   Timuray, Nestle ile görüşmelere Sabancı ortaklığı sırasında başladıklarını bildirdi. Nestle'nin süt ve sütlü ürünler bölümünü ne kadara aldıklarını açıklamayan Timuray, satın almanın Rekabet Kurumu'na tabi olduğunu bu nedenle rakam vermekten çekindiklerini dile getirdi. Timuray, Nestle markalı süt ve süt ürünlerinin bir süre sonra Danone markası altına entegre etmeyi planladıklarını ifade etti. Nestle'nin sahip olduğu Nesquick ve diğer çocuk ürünleri ise anlaşma dışında tutulacak. 
   
   Personeliyle devraldı    1 Mart 1997'de Hacı Ömer Sabancı Holding ile yüzde 50 - 50 ortaklık yaparak Türk pazarına giren Fransız Danone'nin, DanoneSA'nın bütün taşınır ve taşınmaz mallarını, tesislerini, personel ve yönetim kadrosunu devraldığı, yönetimde de değişiklik yapılmadığını bildirildi. Bu arada Danone şişelenmiş su pazarındaki faaliyetlerini Danone Hayat ve İçecek Gıda Sanayi ve Ticaret adı altında Hayat, Akmina, Evian, Flora ve Şaşal markaları ile devam ettirecek. 
   
   Nestle hedef büyüttü    Nestle'den yapılan açıklamada da "Satış, çikolata, mutfak ürünleri, bebek mamaları kahvaltılık, gevrekler, kahve, su gibi potansiyeli yüksek kategorilerde büyüme stratejimize uygun bir karar olarak alınmıştır" denildi. Nestle hedefinin 160 milyon dolarlık iş hacmini beş yılda 500 milyon dolara çıkarmak olduğunu açıkladı. Nestle Türkiye Kurumsal İlişkiler Direktörü Ahter Kutadgu, Gönen fabrikası ve Mis markasının Danone'ye devredileceğini bildirildi. 
   
   Sabancı, yabancılardan ayrılıyor    Sabancı Holding sahip olduğu yabancı yatırımları teker teker elden çıkarmaya başladı. Grup, 5 Ekim 2001 tarihinde Japon Toyota firmasıyla ortaklık yoluyla yaptığı anlaşmanın en son yüzde 25 hissesini 49 milyon 198 bin dolara satmıştı. 
   1990'da yüzde 50 - 50 Toyota - Sabancı ortaklığıyla kurulan şirkete 2000 yılında ToyotoSA'nın Adapazarı fabrikasının üretim üssü haline getirilmesi amacıyla Mitsui de katılmıştı. 
   Hisseler ise bu katılımla yüzde 50 Sabancı Holding, yüzde 40 Toyota ve yüzde 10 Mitsui şeklinde değişime uğramıştı. Ardından Sabancı yüzde 25 hissesini satmış ve ortaklık yüzde 25 Sabancı, yüzde 65 Toyota ve yüzde 10 Mitsui'de kalmıştı. Sabancı son olarak 2001 yılında kalan yüzde 25 hissesini de satmasıyla ortaklıktan tamamen çekilmişti. ToyotaSA yıllık 700 bin adet otomobil üretim kapasitesine sahipti. 
   
   GiySA'yı da satmıştı 
   Sabancı Holding 1999'da ise İngiliz Arcadia ile yaptığı ve GiySA adını verdiği ortaklığa son vermişti. Ortaklık bünyesinde Marks Spencer ile Top Shop'un da bulunduğu 14 perakende mağazasına sahipti. Arcadia ürünlerinin yüzde 25'ini Türkiye'de üretiyordu. 
   Sabancı Holding son olarak 1997'de Fransız Danone ile kurduğu DanoneSA'ya son vererek yüzde 50 hissesini Danone'ye 72 milyon dolar karşılığında devretti. Grup gıda sektöründe büyümek için 2002'de GıdaSA markasını kurmuş ve Piyale'yi de bünyesine almıştı. Grup 50 milyon dolar ihracat ile 5 yılda yüzde 150 büyüyerek 2007'de 1 milyar dolarlık ciroya ulaşma hedefi koymuştu. 
   
   
</TEXT>
</DOC>
