<DOC>
<DOCNO> 217329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/spor/spo02.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dipten zirveye 
</HEADLINE>
<TEXT>

      
   Herkese örnek oldu 
   SEZON başında Teknik Direktör Christoph Daum'un ideal onbirde düşünmediği, takımdan gönderilmesi bile gündeme gelen Ümit Özat'ın performansı herkese örnek oldu. Bir gün bile pes etmeyen, sekiz kilo veren, tekniğini geliştiren Fenerbahçe'nin kaptanı azminin meyvesini toplamaya başlarken, Dünya Kupası'ndan sonra kendisine kapanan milli takım kapısından bile içeri girmeyi başardı. 
   
   Gece yarısı özür 
   SAKATLIK nedir bilmeyen, Daum'un diktiği her bölgede performansının üstüne çıkan Ümit Özat'ı, Gaziantep maçındaki müthiş futbolu bile tatmin etmedi. Samandıra'ya gelir gelmez, maçı kasetten izleyen tecrübeli oyuncu, üç gol atmasına rağmen ciddi hatalar yaptığını söyledi. 39. dakikada gelişen bir pozisyonda pas vermek yerine golü düşündüğü için kendini eleştiren tecrübeli kaptan, Tuncay ve van Hooijdonk'tan gece yarısı özür diledi. 
   
   Taş attılar    YÖNETİCİLER Nihat Özdemir ve Murat Özaydınlı, Acıbadem'deki Doğuş Üniversitesi'nde düzenlenen "Dünden bugüne Fenerbahçe Spor Kulübü" konulu söyleşiye katıldı, ezeli rakiplerine bol bol taş attı. Galatasaraylı bir öğrencinin "Neden bize 1800 bilet veriyorsunuz" sorusuna Özdemir, "Geçen haftaki maçınızda 150 tane bilet satılmış. İnşallah verdiğimiz bu yeri doldurursunuz" yanıtını verdi. 
   MURAT Özaydınlı, Fenerbahçe Şükrü Saracoğlu Stadı'nın maledildiği fiyata Galatasaray'ın sadece maket yaptırdığını söyledi. Özaydınlı'nın, Fenerbahçeli taraftarlara naftalin sattığını ancak, ürünleri bozuk çıktığı için taraftarların başka ürün tercih ettiğini söyleyen Galatasaraylı taraftara yanıtı ise, "Naftalinleri stokta sakla, 10 sene boyunca size lazım olabilir" oldu. 
   
   Başkanlar buluştu    FENERBAHÇE ile Galatasaray arasında hafta sonunda yapılacak önemli derbi maçı öncesinde, iki kulübün başkanı özel bir yemekte biraraya geldi. TEMA Vakfı'nın, Nakkaştepe'deki Koç Holding binasında düzenlediği yemekte, Aziz Yıldırım ile Özhan Canaydın buluştu. İki kulübün başkanının birbirlerine maç için başarılar dilediği ve centilmenlik mesajları ilettiği öğrenildi. 
   
   Favori Arzuman    MHK'NİN hafta sonu yapılacak Fenerbahçe - Galatasaray maçına İsmet Arzuman'ı vermeyi düşündüğü öğrenildi. Alternatif isimler arasında Arzuman'ın ağırlık kazandığı, Kuddusi Müftüoğlu'nun ise ikinci planda tutulduğu kaydedildi. 
   
   
</TEXT>
</DOC>
