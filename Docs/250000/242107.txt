<DOC>
<DOCNO> 242107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sondun09.html </URL>
<DATE> 2004/05/23/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Irak'ın Kufe kentinde camideki çatışmada 20 milis öldürüldü... 
</HEADLINE>
<TEXT>

     Irak'ın Kufe kentinde bir caminin avlusunda Şii lider Mukteda Sadr'a bağlı milislerle Amerikan askerleri arasında dün gece çıkan çatışmada 20 milisin öldüğü, 54 kişinin yaralandığı bildirildi. 
     Kufe'deki El Fırat El Avsat hastanesi acil servisi yetkililerine göre, çatışmada öldürülen 10 kişinin cesedi ve 11 yaralı hastaneye getirildi. 
     Kentteki El Hekim hastanesi yetkilileri de hastaneye 10 kişinin cesedinin ve 43 yaralının getirildiğini söylediler. 
     Görgü tanıkları, Amerikan tanklarının gece yarısından sonra caminin kapısı yakınlarına geldiğini, daha sonra askerlerin caminin avlusuna girdiğini anlattılar. Bu sırada helikopterlerin askerlere hava desteği sağladığı ve çatışmaların yaklaşık bir saat sürdüğü belirtildi. 
     Kufe'de 20 Şii milisin öldürüldüğü, Irak'taki koalisyon tarafından da doğrulandı. 
     
</TEXT>
</DOC>
