<DOC>
<DOCNO> 201080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sondun04.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell'dan Türkiye'nin insan kaçakçılığı tedbirlerine övgü... 
</HEADLINE>
<TEXT>

     ABD Dışişleri Bakanı Colin Powell'ın danışmanı John Miller, insan kaçakçılığı konusunda ABD'nin uyarılarını dikkate alan Türkiye'nin, olağanüstü bir ilerleme gösterdiğini söyledi. 
     Miller, insan kaçakçılığı konusunda, Washington'daki yabancı gazetecilerin temsilcileri için bir basın toplantısı düzenledi. Bu toplantıda bir soru üzerine konuşan Miller, ''Türkiye olağanüstü adımlar attı. Türkiye daha önce insan kaçakçılığı konusunda zayıf reytingi olan ülkeler arasındaydı. Ancak yaz boyunca, eğitim ve denetleme alanında olağanüstü adımlar attı'' dedi. 
     John Miller, Türkiye'nin attığı adımlar çerçevesinde övgüyü hak ettiğini belirtti. Miller, insan kaçakçılığının, organize suçlar arasında, uyuşturucu ve silah ticaretinden sonra en çok kar getiren suç olduğunu ve bu yüzden ilgili ülkelerin bu konuda işbirliğinin önem taşıdığını kaydetti. 
     Türkiye, ABD Dışişleri Bakanlığı'nın insan kaçakçılığı raporunda, bu konuyla ilgili gerekli önlemleri almayan ülkelerin yer aldığı üçüncü kategoriye yerleştirilmişti. 
     Bu konuda alınan etkili önlemler ve çıkarılan yasalar, Türkiye'nin bu kategorideki ülkeler arasından çıkarılmasını sağladı. 
     ABD Dışişleri Bakanlığı'nın raporunda üçüncü kategoride yer alan ülkeler, ABD tarafından her türlü yardımda ambargoya maruz kalabilecek. 
     
</TEXT>
</DOC>
