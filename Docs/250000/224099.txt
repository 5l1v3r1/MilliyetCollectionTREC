<DOC>
<DOCNO> 224099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sonyas08.html </URL>
<DATE> 2004/03/20/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Nevruzla gelen coşku... 
</HEADLINE>
<TEXT>

     Bahar bayramı Nevruz, yüzyıllardır süregelen inanışlar nedeniyle Anadolu'nun değişik yörelerinde farklı metotlarla ''umutların gerçekleşeceği bir gün'' olarak kutlanıyor. 
     İlkbahar'ın uğur ve bereket getireceğine inananlar, Nevruz Bayramı'nda yörelere göre farklı oyunlar oynuyorlar, bir gece önceden dilekler tutup, yazdıkları dilekleri akarsulara atıyorlar. 'S' harfiyle başlayan yedi çeşit yemek hazırlayanlar, Hz. İlyas ve Hızır'ın geleceği inancıyla evlerin önüne un serpiyor. 
     Bazı yörelerde, 22 Mart gününe ''Sultan Navrız'' adı veriliyor. Halk arasındaki inanca göre 21 Mart'ı 22 Mart'a bağlayan gece Sultan Navrız, belli olmayan bir saatte gökte, ayaklarındaki halhalları gıcırdatarak, önünde gergefini işleyerek, batıdan doğuya göç eden güzel bir kızdır. Nevruz gecesi Sultan Navrız'ın geçtiği saatte uyanık olanların, bütün dileklerinin gerçekleşeceğine inanılır. Bu nedenle evdeki bütün kap kaçağa su doldurulur, ay ışığında avluya bırakılır ve sabaha kadar ibadet edilir. Yöresel inanca göre dilek kabul edilirse, kaptaki suyun altın haline geleceğine inanılır. 
     Yaygın inanışlardan biri de, Nevruz gecesi, aile reisi, aile mensuplarının sayısı kadar küçük taş toplar, bunları evin bacasının dış kısmında bir yere koyar. Taşların kimi temsil ettiği, daha önceden belirlenir. Bayram sabahı bu taşlar yoklandığında, hangisinin altında kırmızı böcek bulunursa, uğur ona atfedilir. Bununla ilgili olarak, ailenin o uğurlu ferdi yüzünden Tanrı'nın rızkının kendilerine verildiğine inanılır. 
     Mart ayı içinde Anadolu'nun bazı yörelerinde görülen bir başka gelenek ise, Mart ayının ilk çarşambasını içine alan ''kara çarşamba'' geleneğidir. Bu tarihte törenler yapılır, çeşitli yiyecekler hazırlanarak birlikte yenilir. Aynı gece gençler bir dilek tutarak, komşularının kapısını dinlerler. 
     Anadolu'da Nevruz nedeniyle oynanan ''Pamuk iğne'' adlı oyunda köyden iki genç kız abdest alarak, kalaylanmış bir karavana ile buz tutmuş suyun başına giderler. Buzu kırıp, karavanayı suya daldırırlar, yedi kez ''ihlas suresi'' okuduktan sonra kabı sudan çekerler. 
     Özellikle Orta Anadolu'da Nevruz günü mezardan kırk taş alınır. Taşları bir torbaya koyan kişi, niyet tuttuktan sonra evine asar ve bir yıl bekler. Taşların kırk bir adet olması, niyetin kabul edildiğinin göstergesidir. 
     Ayrıca, Anadolu'nun bazı yörelerinde Nevruz günü güneşten etkilenmemesi için ağaca bez bağlanır. Akarsulardan alınıp getirilen su evlere serpilir, ayağı uğurlu bir misafirin gelmesi ve ''Mart'ınızı bozuyorum'' demesi beklenir. 
     
</TEXT>
</DOC>
