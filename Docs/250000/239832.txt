<DOC>
<DOCNO> 239832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonyas20.html </URL>
<DATE> 2004/05/13/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Sigaraya zam, satışı azalttı 
</HEADLINE>
<TEXT>

     Almanya'da 1 Mart'ta tütün vergisine yapılan zamdan sonra sigara satışlarında yaklaşık yüzde 30 oranında azalma olduğu bildirildi. 
     Lekkerland-Tabaccoland şirketinin Başkanı Christian Berner, otomatlarda satılan sigaraların fiyatlarının 3 euro'dan 4 euro'ya artırılmasından sonra sigara satışlarının azaldığını, ancak bunun sigara tiryakilerinin daha az sigara tükettikleri anlamına gelmediğini söyledi. 
     Sigara tüketicilerinin daha yoğun şekilde, Polonya gibi komşu ülkelerden getirilen kaçak sigara aldıklarını ifade eden Berner, Almanya'da içilen her 10 sigaradan birinin kaçak olduğunu, bu rakamların her geçen gün daha da arttığını ifade etti. 
     Reemtsma şirketi ise sigara satışlarını artırmak amacıyla piyasaya sürdüğü ''John Player Special Red'' marka paketlerdeki sigara sayısını 24'ten 18'e düşürerek, 3 euro'ya satmaya başladı. 
     Bu uygulamaya diğer şirketlerin de katılması bekleniyor. 
     
</TEXT>
</DOC>
