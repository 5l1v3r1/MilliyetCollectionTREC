<DOC>
<DOCNO> 240801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sonyas06.html </URL>
<DATE> 2004/05/17/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Cengiz Aytmatov Demokratik Türkiye, Atatürk'ün eseri... 
</HEADLINE>
<TEXT>

     Eserleri 150'nin üzerinde dile çevrilen ünlü Kırgız yazar Cengiz Aytmatov, ''Türkiye'nin demokratik gelişiminin Atatürk'ün eseri'' olduğunu söyledi. 
     Uluslararası Kırgızistan-Türkiye Manas Üniversitesi'nin Türk İşbirliği ve Kalkınma İdaresi'nin TİKA desteğiyle düzenlediği ''İpekyolu'nda Tarih ve İletişim Sempozyumu'' başladı. 
     Sempozyumun açılış töreninde, Aytmatov'a üniversitenin fahri doktora unvanı verildi. 
     Törene, Milli Eğitim Bakanlığı Müsteşarı Necat Birinci, TRT Genel Müdürü Şenol Demiröz, Türk bilim adamları ile Kırgızistan Devlet Başkanlığı Sekreteri Osmonakın İbraimov ve Başbakan Yardımcısı Ularbek Matayev katıldı. 
     Aytmatov, törende yaptığı konuşmada, İpekyolu ve Kırgızistan'ın geleceği hakkındaki düşüncelerini dile getirdi. 
     İpekyolu'nun yerinin ve öneminin değişmediğini ve değişmeyeceğini belirten Aytmatov, küreselleşmenin ağırlığını hissettirdiği bir dönemde, toplumların yok olmamak için kültürlerine ve dillerine sahip çıkması ve dillerini geliştirmesi gerektiğini söyledi. 
     Türkiye ve Kırgızistan arasındaki ilişkilerin önemine değinen Aytmatov, ''Türkiye, öncelikle dünyaya ve bize ülkeye demokrasi sistemini yerleştirme bakımından örnek olmuştur'' dedi. 
     Bunun, Türk dünyası ve Avrasya için çok önemli olduğunu belirten Aytmatov, Türkiye'nin, dünya çapında gelişmek için teknolojiye ayak uydurarak, dünya ülkeleriyle her alanda yarışa girdiğini ve sonunda dünyanın önde gelen ülkeleri arasındaki yerini aldığını ifade etti. 
     Aytmatov, Türkiye'nin özellikle entelektüel hayat tarzıyla bilimsel ve kültürel açıdan küreselleşmeye ayak uydurarak ilerlediğini söyledi ve ''Bunun da kökünde milli bir kültür, milli bir uygarlık yatmaktadır'' diye konuştu. 
     ''Türkiye'nin demokrasi alanında gelişmesinde en çok rol oynayan kişinin Mustafa Kemal Atatürk'' olduğunu kaydeden Aytmatov, bütün dünyanın, Türkiye'nin demokrasiye verdiği önemi bildiğini söyledi. 
     Aytmatov, ''Bu ülkeye demokrasinin gelmesinde en büyük rol oynayan Mustafa Kemal'i dünya tanıyor. Onun cesaretle ve kararlılıkla hizmet etmesiyle Türkiye'ye demokrasi gelip yerleşmiştir'' dedi. 
     
</TEXT>
</DOC>
