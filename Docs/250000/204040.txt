<DOC>
<DOCNO> 204040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/ekonomi/aeko.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
7 milyar euro'luk kurtarma krizi 
</HEADLINE>
<TEXT>

   İtalya, hesaplarında 7 milyar euro açık bulunan Parmalat'ı kurtarma kararı alırken, AB'den de 'süt krizi' statüsü istedi. AB ise 'Kurtarmada bizim kurallarımıza uy' diyor 
      EKONOMİ SERVİSİ 
   
   Hesaplarında 4 milyar euro açık tespit edilen ancak daha sonra gediğin boyutunun 7 milyar euro'yu bulabileceği hesaplanan İtalyan gıda şirketi Parmalat için 'kurtarma' kararnamesi çıkarıldı. 
   Berlusconi hükümetinin binin üstünde çalışanı ve 1 milyar euro'yu aşkın şirketler için çıkardığı kararnamenin ilk muhatabı Parmalat olacak. Hükümetin kararında, şirketin 36 bin çalışanın olması ve ülke ekonomisi için çok önemli olmasının etkili olduğu belirtiliyor. 
   Berlusconi hükümeti aynı zamanda AB'den de kurallarını yumuşatmasını istedi. Krizin süt ve süt ürünleri üreticileri açısından da sıkıntı yarattığını belirten İtalyan hükümeti Avrupa Komisyonu'ndan bu sektör için kriz statüsü tanınmasını ve AB'nin yardım mekanizmalarının çalıştırılmasını isteyecek. 
   AB Komisyonu ise İtalyan hükümeti kararnameyi çıkartmadan önce yaptığı açıklamada, 'atılacak her adımın ortak pazar kurallarına uygun olması'nı istedi. Komisyonun sözcüsü Tilman Lüder, "Eğer bir hükümet kendi kaynaklarını kullanarak bir firmasına yardım ediyorsa, bunu Avrupa Komisyonu ile işbirliği içinde yapmalı" dedi. 
   AB'de ekonominin genelini etkileyecek boyuttaki şirketlerin batmaları durumunda hükümetlerin uygulayacakları yöntemleri sıkı kurallara bağlıyor. 
   
   Avrupa'nın Enron'u 
   ABD'deki Enron skandalına benzerliği nedeniyle 'Avrupa'nın Enron'u denilen Parmalat, İtalya'nın sekizinci büyük ve yıllık 7.6 milyar euro gelire sahip kuruluşu. Şirket 30 ülkeye meyve suyu, bisküvi ve süt ürünleri satıyor. 
   Müfettişlerin 7 milyar euro'ya çıkmasını beklediği hesap açığı için aralarında şirketin eski CEO'su Calisto Tanzi ve oğlu Stefano, eski finans müdürlerinden Fausto Tonna, Alberto Ferraris ve Luciano Del Sodato gibi isimlerin de bulunduğu 20 kişinin ifadesi alındı. 
   Parmalat kriz, Bank of America adına düzenlenen sahte belgeyle şirketin anılan banka nezdinde 3,95 milyar euro'luk bir hesabı varmış gibi gösterdiğinin ortaya çıkmasıyla patlak vermişti. 
   
   
</TEXT>
</DOC>
