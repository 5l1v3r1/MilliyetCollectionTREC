<DOC>
<DOCNO> 214076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sonspo03.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Akçaabat Sebatspor, dış sahada gülüyor... 
</HEADLINE>
<TEXT>

     Birinci Süper Futbol Ligi'nde ilk sezonunu geçiren Akçaabat Sebatspor, deplasmanlarda daha başarılı bir grafik sergiliyor. 
     En son 4 Ekim'de Galatasaray karşısında 4-3'lük bir yenilgi alan kırmızı-beyazlılar, söz konusu dönemden sonra deplasmanda yaptığı 7 maçta yenilgi yüzü görmedi. 
     Deplasmanda dün İstanbulspor'u 3-1 yenen Akçaabat Sebatspor, dış sahada 3 galibiyet ve 4 beraberlik alarak 13 puan toplarken, kendi sahasında ise 8 puan toplayabildi. 
     Kulüp Başkanı Veli Sezgin, AA muhabirine yaptığı açıklamada, İstanbulspor'un saha dışındaki sıkıntılarına rağmen saha içinde iyi bir mücadele ortaya koyduğunu belirterek, ''Biz deplasmanlarda iyi oynuyorduk. Maçta girdiğimiz 2 gol pozisyonundan golle dönünce, fazla zorlanmadan bir galibiyet aldık'' dedi. 
     Akçaabat Sebatspor'un ligdeki ilk yılı olmasına karşın deplasmanlardan iyi sonuçlarla döndüğünü ifade eden Sezgin, şöyle konuştu 
     ''Yükselişimiz ilk yarının sonlarından itibaren oldu. Bu nedenle deplasmanda puan aldığımız rakiplerle, sahamızda oynayacağız. Dış sahadaki başarımızı artık iç sahaya yansıtmak zorundayız. İç sahada toplayacağımız puanlarla ligi iyi bir yerde tamamlamak istiyoruz.'' Sezgin, iç sahada 8, dış sahada da 6 karşılaşma yapacaklarını belirterek, ''Sahamızda da kötü futbol oynamamıştık. Şanssız puan kayıpları yaşamıştık. Ancak ligin başındaki talihsizliğimizi ortadan kaldırdık. Artık sahamızda iyi sonuçlar alacağımızı ümit ediyoruz'' diye konuştu. 
     
</TEXT>
</DOC>
