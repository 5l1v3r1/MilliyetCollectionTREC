<DOC>
<DOCNO> 249244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/soneko13.html </URL>
<DATE> 2004/06/19/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Hisse senetleri geçen hafta, ortalama yüzde 3.96 değer yitirdi... 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 3.96 oranında değer yitirdi. 
     ABD enflasyon verilerini bekleyen borsada, beklentisizliğin yarattığı etkiyle düşük hacimle sıkışık seyre girildi. Borsa hafta genelinde, yurt dışı ve alternatif piyasalardaki gelişmelerle IMF heyetinin ziyaretlerini takip etti. 
     Geçen hafta en düşük 16,827, en yüksek 17,664 puanı gören borsada, önümüzdeki hafta, yurt dışı piyasalardaki gelişmeler ve petrol fiyatlarının yanında alternatif piyasaların izleneceğini ifade eden uzmanlar, sakin bir seyir beklendiğini kaydediyor. 
     
     ÖZETLE PİYASALAR 
     Borsadaki sıkışık seyrin yanında İMKB Tahvil ve Bono Piyasası ortalamalarında vadelerine göre yarım puan dolayında artışlar oldu. Altında ve dolar dışında kalan döviz türlerinde artış eğilimi vardı. Mevduat faizlerinin ortalamalarında da yarım puan dolayında yükseliş oldu. 
     Hisse senetleri haftalık bazda ortalama yüzde 3.96 oranında değer yitirdi. 24 ayar külçe altının gram satış fiyatı yüzde 2.69 oranında, Cumhuriyet altınının satış fiyatı da yüzde 2.38 oranında arttı. Türk Lirası karşısında dolar yüzde 0.20 gerilerken, euro yüzde 0.39 oranında değer kazandı. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.44 oranında düşüş gösterdi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.35, haftalık reponun net getirisi yüzde 0.33 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB , Pazartesi günü haftaya ortalama yüzde 3.31'lik düşüşle başladı. Salı günü ortalama 0.88 oranında yükselen Endeks, Çarşamba günü ortalama yüzde 0.76, Perşembe günü de ortalama yüzde 1.16 oranında düşüş gösterdi. Cuma günü ise ortalama yüzde 0.37 oranında artış gerçekleşti. 
     Endeks, hafta boyunca 700.38 puanlık düşüşle 17,664.46 puandan 16,964.08 puana geriledi. Hisse senetlerindeki haftalık ortalama kayıp yüzde 3.96 oldu. 
     İMKB Ulusal-Mali Endeksi 784.03 puan düşüşle 23,757.36 puandan 22,973.33 puana, İMKB Ulusal-Sanayi Endeksi 814.46 puan düşüşle 15,864.88 puandan 15,050.42 puana ve İMKB Ulusal-Hizmetler Endeksi 228.51 puan düşüşle 10,158.38 puandan 9,929.87 puana geriledi. 
     Böylece, mali grup hisseleri ortalama yüzde 3.30 oranında, sanayi grubu hisseleri ortalama yüzde 5.13 oranında ve hizmetler grubu hisseleri ortalama yüzde 2.25 oranında değer yitirdi. 
     
     KAZANANLAR VE KAYBEDENLER 
     Borsada geçen hafta işlem gören 306 hisse senedinden 35'i değer kazanırken, 254 hisse senedi değer yitirdi, 17 hisse senedinin değeri değişmedi. 
     Geçen hafta en yüksek oranlı artış yüzde 35.71 ile Lafarge Aslan Çimento hisselerinde gerçekleşti. Yüzde 16.23'lük artışla Marmaris Altınyunus hisseleri ikinci ve yüzde 14.13'lük artışla da Edip İplik hisseleri üçüncü oldu. 
     En yüksek oranlı düşüş ise yüzde 19.64 ile Batısöke Çimento hisselerinde oldu. Yüzde 17.11'lik düşüşle Deva Holding hisseleri ikinci ve yüzde 16.04'lük düşüşle de Efes Holding hisseleri üçüncü sırada yer aldı. 
     İMKB Ulusal Pazar'da geçen hafta toplam 632 milyar 234.7 milyon adet hisse senedi işlem gördü ve karşılığında 1 katrilyon 774.5 milyar liralık işlem hacmi gerçekleşti. 
     
     DÖVİZ 
     Geçen hafta Türk Lirası karşısında dolar dışındaki döviz türleri değer kazandı. 
     İstanbul serbest döviz piyasasında alınıp satılan ABD Doları Türk Lirası karşısında yüzde 0.20 oranında gerilerken, euro yüzde 0.39 oranında artış gösterdi. 
     Önceki hafta sonuna göre ABD Doları'nın Türk Lirası satış fiyatı 3 bin lira düşerek 1 milyon 495 bin liraya gerilerken, euronun satış fiyatı 7 bin lira artarak 1 milyon 807 bin liraya yükseldi. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı yüzde 0.80 oranında artarak 2 milyon 755 bin liraya, İsviçre Frangı'nın satış fiyatı da yüzde 0.42 oranında artarak 1 milyon 195 bin liraya çıktı. 
     Bugün öğle saatlerinde ise İstanbul serbest piyasada ABD Doları 1 milyon 492 bin liradan, euro 1 milyon 807 bin liradan, İngiliz Sterlini 2 milyon 747 bin liradan ve İsviçre Frangı da 1 milyon 200 bin liradan satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı yüzde 2.69 oranında, Cumhuriyet altınının satış fiyatı da yüzde 2.38 oranında arttı. 
     Külçe altının gram satış fiyatı 19 milyon 100 bin liraya, Cumhuriyet altınının satış fiyatı da 129 milyon liraya yükseldi. 
     İstanbul Altın Borsası'nda İAB işlem gören 24 ayar altının gram fiyatı da yüzde 0.92 oranında artarak 18 milyon 700 bin lira oldu. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 0.44 oranında değer yitirdi. 
     Yatırım fonlarının fiyat seyrini izleyen A.A Bileşik Fon Endeksi 2,1 puan düşerek 489,659 puandan 487,506 puana indi. 
     Geçen haftanın en çok değer kazanan katılma belgeleri, yüzde 0.62'lik artışla Anadolubank B Tipi Değişken Fon, yüzde 0.43'lük artışla Dış Yatırım B Tipi Likit Fon ve yüzde 0.40'lık artışla da Anadolubank B Tipi Likit Fon olarak sıralandılar. 
     Haftanın en çok değer yitiren katılma belgeleri ise yüzde 6.17'lik düşüşle İş A Metal Eşya Endeks Fon, yüzde 6.13'lük düşüşle İş A Tipi Teknoloji Endeks Fon ve yüzde 6.02'lik düşüşle de İktisat Yatırım A Tipi Hisse Fon oldu. 
     
     HAZİNE İHALELERİ... 
     Hazine geçen hafta biri bono ikisi tahvil olmak üzere 3 ihale düzenledi. 
     Hazine'nin Pazartesi günü düzenlediği 91 gün vadeli Türk Lirası cinsinden referans bono ihalesine, nominal 1 katrilyon 499.5 trilyon liralık teklif geldi. Nominal 964.2 trilyon liralık, net 912 trilyon liralık satış yapılan ihalede bileşik faiz yüzde 24.94, basit faiz ise yüzde 22.90 olarak tespit edildi. İhraç tarihi 16 Haziran Çarşamba olarak belirlenen bono ihalesinde satılacak kağıtların geri ödeme tarihi 15 Eylül 2004 olarak öngörüldü. 
     Salı günü yapılan Türk Lirası cinsinden 3 ayda bir değişken faiz ödemeli Türk Lirası cinsinden devlet tahvili ihalesinde nominal 951.4 trilyon lira teklif gelirken, nominal satış 817.4 trilyon lira, net satış da 786 trilyon lira olarak gerçekleşti. İhalede dönemsel faiz yüzde 7.88 olurken, ihale öncesi kamu kurumlarına ve piyasa yapıcılarına nominal toplam 285.5 trilyon liralık kağıt satıldı. İhalede satılan kağıtların geri ödemesi 14 Haziran 2006 tarihinde, ilk kupon ödemesi de 15 Eylül 2004 tarihinde yapılacak. 
     Yine aynı gün gerçekleştirilen, ihalede 385 gün vadeli Türk Lirası cinsinden iskontolu devlet tahvili satıldı. İhalede, nominal teklif 1 katrilyon 554.3 trilyon lira, nominal satış 676.9 trilyon lira, net satış 515 trilyon lira oldu. İhalede bileşik faiz yüzde 29.48, basit faiz yüzde 29.71 olarak tespit edilirken, kamu kurumlarına ve piyasa yapıcılarına ihale öncesi nominal toplam 265.4 trilyon lira tutarında kağıt satıldı. İhalede satılan kağıtların geri ödeme tarihi 6 Temmuz 2005 olarak belirlendi. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.34 ile yüzde 0. arasında gerçekleşti. 
     Mevduat faizlerinin ortalamalarında yarım puan dolayında artışlar oldu. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.35 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 22.7 dolayında bulunan haftalık reponun net getirisi de yüzde 0.33 oldu. 
     
</TEXT>
</DOC>
