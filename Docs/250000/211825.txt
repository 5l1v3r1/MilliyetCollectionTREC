<DOC>
<DOCNO> 211825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/siyaset/siy00.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türk' gibi sigara içince olanlar oldu 
</HEADLINE>
<TEXT>

   Ritz Carlton, Türk heyeti yüzünden son derece hareketli saatler geçirdi. Yasak mek nlarda içilen sigaralar yangın alarmını devreye soktu, müşteriler tahliye edildi 
      
   Başbakan Tayyip Erdoğan'ın ABD Başkanı George W. Bush'la yapacağı görüşme öncesi Türk heyeti heyecanlı bir gece geçirdi. Erdoğan, Washington'da gün boyu süren temasların ardından, önceki akşam Ritz Carlton'da hazırlık toplantısı yapmak için diplomatlarla bir araya geldi. Ancak sigara içme yasağına uymayanlar yüzünden toplantı başladıktan birkaç dakika sonra otelin alarm sistemi devreye girdi. Bunun üzerine tüm müşterilerin oteli terk etmesi için anonslar yapılmaya başladı. Alarmın devreye girmesinden 2 dakika sonra otele varan itfaiyeciler, ellerinde kazmalarla lobiye girdi. Bazı heyet üyelerinin oteli terk etmek istememesi ise tepkilere neden oldu. 
   
   Erdoğan dışarı çıkmadı 
   Başbakan Erdoğan'ın eşi Emine Erdoğan'ın da aralarında bulunduğu bir grup VIP konuk, önce kapı önüne çıkarıldı, daha sonra girişteki özel yemek odasına alındı. Bu sırada Başbakan Erdoğan'ın neden dışarı çıkmadığı ise anlaşılamadı. Yapılan inceleme sonucu alarmın, yoğun sigara dumanı nedeniyle devreye girdiği öğrenildi. Otel yetkilileri, 8. kat ve otelin lobisindeki barda sigara içilmesine izin verilmesine rağmen, Türk heyetinin yasak bölge ve odalarda da sigara içtiğini, dumanın da alarmı devreye sokmuş olabileceğini belirtti. 
   
   Alkışlayarak kutladılar 
   Bunun üzerine müşteriler yeniden içeri alındı. Türk heyeti, yapılan anonsun ardından alkışlarla otele girerek memnuniyetini gösterdi. Türk heyetindeki işadamlarından Hüseyin Bayraktar, olayın lobide bulunan yaklaşık 100 kişinin sigara içmesinden kaynaklandığını söylerken, Erdoğan'ın odasının da bulunduğu 9. katta kalan bir grup Türk, otelde gaz kaçağı meydana geldiğini iddia etti. Olay sırasında Ritz Carlton'da bulunan NBA takımlarından Washington Wizards oyuncuları da alarmla birlikte kendilerini dışarı attı. 
   
   
   
</TEXT>
</DOC>
