<DOC>
<DOCNO> 210426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sonspo12.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahmuti Treviso zaferini yorumladı Mücadeleyi bırakmadık... 
</HEADLINE>
<TEXT>

     Basketbolda Erkekler Avrupa Ligi C Grubu'nda dün gece deplasmanda İtalyan rakibi UC Benetton Basket Treviso'yu yenerek liderliğini sürdüren Efes Pilsen'de, antrenör Oktay Mahmuti, ''Maçta hiçbir zaman mücadeleyi bırakmadık'' dedi. 
     Maçta yalnızca 1 periyot kötü oynadıklarını ancak mücadeleyi sürdürdüklerini belirten Oktay Mahmuti, maçla ilgili değerlendirmesinde, ''Benetton Treviso'ya kolay sayı şansı tanımamamız, en önemli noktaydı. Maçın bizim kontrolümüzde gittiğine inanıyoruz'' diye konuştu. 
     İtalyan takımının, Euroleague'in maç başına sayı ortalaması en yüksek takımlarından biri olduğunu hatırlatan Mahmuti, sözlerini şöyle sürdürdü 
     ''Biz de en iyi savunma yapan takımlarından biriyiz. Yine bu yönümüzü sahaya yansıtarak galip geldik. Tüm planları hızlı hücum üzerineydi ve biz buna izin vermedik. Eksiklerimiz vardı. Prkacin'i getiremedik. Ender ve Kaya'yı kadroya almamıza karşın, şartlar ne olursa olsun oynatmayacaktık. Hiçbir zaman yenilgiyi de düşünmedik.'' Mahmuti, 12 sayı ve 18 ribauntla galibiyette önemli bir rol oynayan Goran Nikoliç için de, ''O da diğer oyuncularımız gibi görevini yaptı. Ama bazı maçlarda belli isimler ön plana çıkabilir'' dedi. 
     
</TEXT>
</DOC>
