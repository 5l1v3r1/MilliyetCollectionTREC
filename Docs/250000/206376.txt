<DOC>
<DOCNO> 206376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sondun28.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İran depreminin bilançosu 30 bin ölü, 14 bin 500 yaralı 
</HEADLINE>
<TEXT>

     İran İçişleri Bakanı Abdülvahid Musavi Lari, başkent Tahran'ın 1000 kilometre güneydoğusundaki Bem kentini harabeye çeviren depremde 30 bin kişinin öldüğünü söyledi. 
     Lari, düzenlediği basın toplantısında, dünkü verilere göre Bem'de 30 bin kişinin öldüğünü ve 14 bin 500 kişinin yaralandığını açıkladı. Lari, depremde ilk iki günde elde edilen verilere göre, 200 çocuğun kimsesiz kaldığını, ailelerini yitiren çocuklar konusunda ise şimdilik kesin bir rakam veremeyeceklerini söyledi. 
     Bu çocuklardan sağ olarak kurtarılanların yakınlarına teslim edilmeye çalışılacağını bildiren Lari, bazı kişilerin kimsesiz çocukların velayetini istediğini de kaydetti. 
     Bem kentini 18 ayda yeniden inşa etmeyi düşündüklerini söyleyen Lari, kentin yeniden yapılanmasına resmen tanımadıkları İsrail hariç bütün ülkelerin katılabileceğini, genel olarak insani amaç güdüldüğü sürece ABD dahil bütün ülkelerin kentin inşasına katılabileceğini belirtti. 
     Lari, Bem kentinde ABD'nin yardımına ihtiyaçları olduğu için kabul ettiklerini, ancak Amerikan yönetiminin İran'a göndermek istediği üst düzey bir heyetin İran'a gelmesi için zamanın uygun olmadığını kaydetti. 
     Bem kentinin bulunduğu Kerman eyaleti Devrim Muhafızları Kara Kuvvetleri Komutanı Yardımcısı Hüseyin Fettahi, depremde 35 bin kişinin öldüğünü ve 17 bin kişinin yaralandığını açıklarken, bazı yetkililer Bem'deki ölü sayısının 50 bini bulabileceğini tahmin ediyor. 
     
</TEXT>
</DOC>
