<DOC>
<DOCNO> 234014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/guncel/gun07.html </URL>
<DATE> 2004/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Herkesin köprüsü kendine 
</HEADLINE>
<TEXT>

   Arazi anlaşmazlığı yüzünden arası açılan iki kardeş, inat uğruna 100 metre arayla dere üzerine iki köprü yaptırdı 
      MUHAMMET KAÇAR Rize DHA 
   
   Rize'nin Ardeşen ilçesinde, birbirleriyle inatlaşan iki kardeş, Fırtına Deresi üzerinde 100 metre arayla iki köprü yaptı. Köprü köyünde yaşayan Ali 65 ve Yusuf Çayırcı 50 kardeşler arasındaki anlaşmazlık yıllar önce başladı. Arazi anlaşmazlığının alevlendirdiği tartışma, Yusuf Çayırcı'nın Kibaroğlu soyadını almasına kadar uzandı. Kibaroğlu, arazisinden anayola ulaşabilmek için iki yıl önce asma köprü yaptı. Ancak Kibaroğlu, köprüyü kullanmak isteyen ağabeyi ve köylülerden, arazilerinin büyüklüğüne göre 250 milyon liraya kadar varan miktarlarda para istedi. Kimse buna yanaşmayınca da köprüyü kullanmalarına izin vermedi. Köprü, geçen yıl kullanılmaz hale geldi. Köylülerin desteğini alan Çayırcı da 1.5 milyar liraya 60 metre uzunluğunda asma köprü yaptırdı. 
   
   'Köprüm de büyük olacak' 
   Çayırcı, "O köprüyü köye değil, kendisine yaptırdı. İstediği parayla 10 tane köprü yapardık" dedi. Bir süre önce ağabeyinin köprüsüne 100 metre uzaklıkta, yaklaşık 30 metre uzunluğunda bir asma köprü daha inşa ettiren Kibaroğlu, "O benim köprümden geçmedi, ben de onunkini kullanmadım. Şimdi aramız iyi. Ben büyüğüm, köprüm de büyük olacak diye tutturdu. Ayrı bir köprü yaptı. Ben de küçüğüm, kendime küçük bir köprü yaptırdım" diye konuştu. 
   
   
   
</TEXT>
</DOC>
