<DOC>
<DOCNO> 207455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/yazar/gunes.html </URL>
<DATE> 2004/01/09/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Eurotahviller kapış kapış 
</HEADLINE>
<TEXT>

   Hazine'nin önceki gün gerçekleştirdiği dolar bazında eurotahvil ihracı en uygun konjonktürde gerçekleşti ve beklenenin çok üzerinde talep gördü 
   
   Önceki gün Hazine 30 yıl vadeli, dolar bazında eurotahvil ihracına çıktı. Piyasalar talebin güçlü olacağını konuşuyordu. Çünkü dövizde kalmayı sevenler veya düşük kurdan TL'ye geçmek istemeyenler, hiç olmazsa bu tahvilleri alarak yüksek getiri kazanmak istiyorlardı. 
   Nihayet ihale, daha doğrusu halka arz süreci tamamlandı. Ve 1.5 milyar dolarlık 30 yıllık bu yeni eurotahviller kapış kapış gitti. Elimizde kesin bir rakam yok. Ama 6 milyar dolarlık bir talebin oluştuğu belirtiliyor. Biz bu rakamı pek ciddiye almıyoruz. Çünkü ihaleye girenler sonuç almak için fazlaca teklif verdiler. İhalede faiz 8.23 olacaktı. 97 dolar iskontolu fiyatla satılan tahvil daha sonra ikinci piyasada prim yaparak 100 dolar civarında alıcı buldu. Kısacası, operasyon başarıyla sonuçlandı. 
   
   En uygun zaman 
   Bu operasyonun en uygun zamanda yapıldığına kuşku yok. Çünkü ABD'de ve dünyada faizler gayet düşük bir düzeyde. Mesela 3 yıl önce ABD Hazinesi'nin borçlanma faizi neredeyse buna yakındı. Anlayın artık siz. Biraz da kısmet. 
   Ancak bizce bu durumda arz daha fazla olmalıydı. Uygun konjonktür daha fazla kullanılmalıydı. Üstelik euronun bu denli güçlü olduğu bir konjonktürde bir miktar da euro cinsinden borçlanılabilirdi. Gerçi malum, euronun faizi daha yüksek. 
   Eurotahvillerin farklı vadeleri var. Bildiğimiz kadarıyla en kısası 3 yıllıktı. Ve bunların vadeleri doldu. En uzunu ise 30 yıllık. Bu vadedeki ilk ihraç 2000 yılı başında olmuştu. Sonra bir daha bu kadar uzun vadeli borçlanma hiç yapılmadı. Ta ki bu haftaya dek . Birkaç kez 10 yıllık yapıldı. O kadar. 
   Hazine bugüne değin 21.5 milyar dolar kadar eurotahvil ihracı yaptı. Bunun yen cinsinden olanları kısa vadeliydi. Ve çoğu ödendi. Stokta 18 milyar doları aşan miktarda eurotahvil kalmıştı. Ve son ihraçla eurotahville borç stoku yeniden 20 milyar dolar oldu. 
   20 milyar dolarlık bu eurotahvil stokunun 12.2 milyarı dolar cinsinden, 6.4 milyar doları da euro cinsinden. Tabii euro yükseldikçe bu borç da artmış oluyor. Ama yine de euro ağırlığının, dolara göre az olması, son bir yıldır bayağı işe yaramış görünüyor. 
   
   Ucuz borçlanma 
   Eurotahvil borçlanması Hazine'nin borçlarının daha ucuz biçimde ve daha uzun vadeye yayılmasını sağlıyor. Bu adeta bir borç takası. Sağlıklı ve zamanlı biçimde yapıldığından da son derece yararlı. Demek ki, ABD'nin siyasal koşullu yardımına da gerek yok. 
   Hazine yetkililerini kutluyoruz. Daha önceki Hazine yönetimindeki yetersiz ve yeteneksiz bürokratlar işi gücü akademisyenlerle uğraşmaya vermişlerdi. Bu yönetim ise doğru zamanda, doğru biçimde borçlanma yaptı. Çünkü Türkiye'nin 30 yıllık eurotahvilleri ekonomik konjonktüre göre biraz abartılı fiyata sahip. Bunun bir nedeni de arz yetersizliği. 
   Keşke bu özellikle bu ara tekrarlansa. 
   
   İhraç tarihi Cinsi Miktar Vade ay Kupon 10 Ocak 00 USD 1.500.000.000 360 11.88 26 Ocak 00 Euro 750.000.000 120 9.25 08 Şubat 00 Euro 250.000.000 120 9.25 18 Şubat 00 Yen 35.000.000.000 36 3.50 30 Mart 03 Euro 600.000.000 60 7.75 02 Haziran 00 Euro 500.000.000 36 Euribor 200 bps 08 Haziran 00 USD 750.000.000 120 11.75 15 Haziran 00 Yen 55.000.000.000 48 3.25 13 Temmuz 00 Euro 500.000.000 84 8.13 19 Temmuz 00 USD 500.000.000 108 12.38 01 Eylül 00 Euro 200.000.000 84 8.13 05 Eylül 00 USD 750.000.000 120 11.75 02 Kasım 00 Yen 50.000.000.000 38 3.00 14 Şubat 01 Euro 500.000.000 36 8.25 19 Şubat 01 Euro 250.000.000 38 8.25 07 Kasım 01 Euro 500.000.000 39 11.00 27 Kasım 01 USD 500.000.000 60 11.38 12 Aralık 01 Euro 300.000.000 38 11.00 20 Aralık 01 USD 250.000.000 59 11.38 22 Ocak 02 USD 600.000.000 120 11.50 19 Şubat 02 USD 250.000.000 60 11.38 19 Mart 02 USD 600.000.000 72 9.88 08 Mayıs 02 Euro 750.000.000 60 9.75 13 Kasım 02 USD 500.000.000 63 11.50 26 Kasım 02 USD 250.000.000 63 11.50 09 Aralık 02 USD 400.000.000 109 11.50 14 Ocak 03 USD 750.000.000 120 11.00 24 Ocak 03 Euro 500.000.000 60 9.88 04 Şubat 03 USD 350.000.000 62 10.50 16 Mayıs 03 USD 750.000.000 120 11.00 18 Haziran 03 Euro 750.000.000 92 9.50 23 Haziran 03 USD 750.000.000 57 9.88 18 Eylül 03 USD 1.250.000.000 124 9.50 07 Ocak 04 USD 1.500.000.000 380 8.00 
   
      
   
</TEXT>
</DOC>
