<DOC>
<DOCNO> 210750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/ekonomi/eko01.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek hane tamam gibi 
</HEADLINE>
<TEXT>

   En son 1976'da tek haneli enflasyonu gören Türk halkı, ocakta enflasyon yüzde 1.8 veya daha düşük olursa toptan eşya fiyatlarında 28 yıl sonra yüzde 10'un altını görecek 
   TARIK YILMAZ 
   
   Enflasyonda tek haneli enflasyon heyecanı yaşanıyor. Ocak ayında toptan eşya fiyat endeksinin TEFE 28 yıl sonra tek haneye gerilemesi için aylık enflasyonun yüzde 1.8 çıkması yeterli olacak. DİE verilerinden yapılan hesaplamaya göre, ocakta enflasyon yüzde 2 çıkarsa yıllık enflasyon yüzde 10.1, 1.9 çıkarsa yüzde 10, yüzde 1.8 çıkarsa yüzde 9.9, yüzde 1.5 çıkarsa yüzde 9.5'a düşecek. 
   TEFE'nin Irak savaşı nedeniyle 2003'ün ilk üç ayında sırasıyla yüzde 5.6, 3.1 ve 3.2 çıkması, 2004'ün aynı döneminde enflasyonun bu aylarda hızla düşmesi bekleniyor. 
   
   TEFE yüzde 4.4'e bile düşebilir 
   Buna göre Devlet İstatistik Enstitüsü'nün 3 Şubat'ta açıklayacağı ocak ayı TEFE oranında aylık artış yüzde 1.8 ve altında gelirse 28 yıl sonra ilk kez tek haneli enflasyon görülecek. TEFE'de tek hane en son 1976 Mart ayında görülmüştü. Yapılan hesaplamaya göre, aylık enflasyon üç ay boyunca yüzde 2 çıkarsa mart ayı sonunda TEFE'de yüzde 7.6 görülecek. Eğer aylık artışlar üç ay boyunca yüzde 1.5 olursa TEFE mart sonunda yüzde 6'ya, yüzde 1 olursa yüzde 4.4'e düşecek. 
   
   TÜFE'de tek hane için binde 8 şart 
   Geçen yılı yüzde 18.4 ile tamamlayan tüketici fiyatları endeksinde TÜFE ise tek haneli enflasyon kısa zamanda mümkün görünmüyor. Tek hane için aylık enflasyonun mayısa kadar yüzde 0.8 çıkması gerekiyor. Bu seviye yakalanabilirse enflasyon mayıs sonunda yüzde 9.8'e gerileyebilir. 
   Bu arada Merkez Bankası'nın önceki gün yayımladığı beklenti anketinde TÜFE yüzde 1.4 olarak tahmin edildi. TÜFE, anketteki gibi ocakta yüzde 1.4 çıkarsa yıllık oran yüzde 17'ye gerileyecek. Yüzde 1.4'lük düzey mayısa kadar sürdürülebilirse TÜFE mayıs sonunda 13.1'e kadar düşecek. 
   Hatırlanacağı üzere hükümet 2004 yılı programında yıl sonu TEFE ve TÜFE hedefini yüzde 12 olarak açıklamıştı. 
   
   Düşüş terse dönebilir    Geçen yılın ilk üç ayındaki yüksek enflasyonun mayısta eksiyle dönmesiyle birlikte TEFE ve TÜFE'nin tekrar yükselmesi bekleniyor. TEFE geçen yıl mayısta yüzde 0.6, haziranda yüzde 1.9, temmuzda yüzde 0.5 ve ağustosta yüzde 0.2 eksi çıkmıştı. Enflasyondaki düşüşün sürmesi için bu aylarda fiyatların gerçekleşen oranın da altında çıkması gerekiyor. 
   
   Kötü hava artıracak    Ocak içinde Antalya'da 10 trilyon liralık hasara yol açan sel felaketi ile önceki gün başlayan ve yurdun genelinde etkili olan kar yağışının tarım fiyatlarını yükselteceği tahmin ediliyor. Analistler, kar yağışının fiyatlara etkisinin şubata kalabileceğini belirtirken sel felaketinin etkisinin bu ayki tarım fiyatlarına dolasıyla TEFE ile TÜFE'ye olumsuz yansımasına kesin gözüyle bakıyor. 
   
   Vakıfbank'tan bayram kredisi    Vakıfbank, Kurban Bayramı öncesinde halkın uygun koşullu alışveriş yapmasını sağlamak için düşük faizli bayram kredisi verecek. 
   Kurban alımlarının da dahil edildiği kredinin faizi 1 - 12 aylık vadede yüzde 2 olacak. Banka, kredinin üç net maaşa kadar olan kısmına kefil istemeyecek. 
   
   Babacan'dan AB'ye mesaj    Devlet Bakanı Ali Babacan, Irak savaşı, intihar saldırıları ve iç siyasi gerilimlere karşın Türkiye ekonomisinin AB üyeliği için belirlenen ekonomik kriterleri karşılama yolunda olduğunu söyledi. 
   Dünya Ekonomik Forumu toplantıları nedeniyle bulunduğu Davos'ta International Herald Tribune'e açıklamalarda bulan Babacan, "Avrupa'ya mesaj, Türkiye, üye olabilmek için tüm ekonomik beklentileri aşayacaktır" dedi. 
   
      
   
   
</TEXT>
</DOC>
