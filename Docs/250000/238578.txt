<DOC>
<DOCNO> 238578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/soneko03.html </URL>
<DATE> 2004/05/09/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Arçelik, Avrupa'nın en büyüğü... 
</HEADLINE>
<TEXT>

     Avusturya'daki Elektra Bregenz şirketinin ankastre fırın ve ocak üretim tesisini Bolu'da bulunan Pişirici Cihazlar İşletmesi'ne taşıyan Arçelik, Avrupa'nın tek çatı altında en büyük üretim kapasiteli pişirici cihazlar işletmesi oldu. 
     2002 yılında Avrupa'da üç şirket ve 6 markayı bünyesine katan Arçelik, rekabetçi pazar koşullarında karlı ve verimli büyüme hedefi doğrultusunda Elektra Bregenz fabrikasını Avusturya'dan 211 Tır'la 4 ayda Bolu'ya taşıdı ve Nisan ayının sonunda üretime aldı. 
     Arçelik böylece Bolu'daki pişirici işletmesine yıllık 400 bin adet ilave yaparak, toplam fırın üretim kapasitesini 1 milyon 600 bin adede çıkardı. Üretim bantlarından her 10 saniyede bir ürün çıkan Bolu İşletmesi'nde, Batı Avrupa başta olmak üzere üretimin yüzde 75'i ihraç ediliyor. 
     Arçelik Genel Müdürü Aka Gündüz Özdemir, Bolu Pişirici Cihazlar İşletmesi'nde düzenlenen basın toplantısında yaptığı konuşmada, Arçelik'in pişirici cihazların yanı sıra Avrupa'da tek çatı altında en çok buzdolabı ve çamaşır makinesi üreten tesise de sahip olduğunu belirterek, ''Son derece gururluyuz. En'ler Arçelik'in hedefleri arasında. Böyle olmaya devam edecek'' diye konuştu. 
     Hazır mutfak kullanımının bütün dünyada özellikle Avrupa'da hızla geliştiğine dikkat çeken Özdemir, Elektra Bregenz'in üretim tesislerini Türkiye'ye taşıyarak daha rekabetçi ve karlı üretim avantajı elde ettiklerini, Bolu'daki üretimin yüzde 78'inin dünyanın bütün ülkelerine satılacağını söyledi. 
     Almanya'da marka ile beraber satın aldıkları Blomberg fabrikasını da getireceklerini bildiren Özdemir, ''Batı Avrupa'da üretim yapmak oldukça zor ve pahalı. Bu fabrikayı da bu yıl içinde Türkiye'ye taşıyarak yeniden yapılandıracağız. Çamaşır makinası ve kurutucu üreten bu fabrikayı Arçelik'in Çayırova'daki tesisine taşıyacağız'' dedi. 
     
     ''BEYAZ EŞYA FİYATLARI ARTACAK'' 
     Özdemir, Türkiye'de beyaz eşya pazarının bu yıl ilk 4 ayda yüzde 60 civarında büyüdüğünü bildirdi. 
     Özdemir, geçen yıl Şubat ve Mart aylarında Irak savaşının etkisiyle tüketim ürünleri piyasasının durma noktasına geldiğini, bu nedenle yüzde 60'lık büyümenin reel olarak yüzde 30-35'e karşılık gelebileceğini ifade ederek, şunları kaydetti 
     ''Bu yıl beklentimiz programlarımızı yaparken yüzde 20 mertebesindeydi. Türkiye'de dayanıklı tüketim ürünleri pazarı hızla büyüdü. Bu bir süre daha böyle devam edecek. Bunun temel nedenlerine bakınca, faizler düşüyor, tüketici kredileri yüksek seviyelerde kullanılıyor. Bir yandan da son 1 yıldır özellikle önemli maliyet girdisi döviz olan bu ürünlerde fiyatlar epeyce ucuzlamış bulunuyor. Ama, tahmin ediyorum ucuzlamanın son noktasına geldik. Bundan sonra, fiyatların bir miktar artış sürecine gireceğini düşünüyorum. Yıl sonunda, bu pazar yüzde 25-30 büyüyecektir.'' Aka Gündüz Özdemir, Arçelik'in Nisan sonu itibariyle beyaz eşyada pazar payının yüzde 50'inin üzerinde olduğunu belirtti. 
     Bir gazetecinin bireysel kredilerdeki artışa dikkat çekerek, bu durumu riskli görüp görmediğini sorması üzerine Özdemir, ''Bizim, en ufak bir sıkıntımız yok. 50 yıllık bir firmayız. Banka kredileri olmasa da biz Türk tüketicisine taksitle mal satarız'' dedi. 
     Özdemir, son 3-4 yıldır çok hızlı büyüdüklerine dikkat çekerek, ''Yurtdışında büyümek, Arçelik'in çok önemli hedefidir. Marka veya firma satın alarak veyahut kendisi bir yerlerde yatırım yaparak büyümeye devam edecektir. Bizim ilgi alanımızda böyle firma epeyce var'' diye konuştu. 
     Arçelik'in mobilya satmasına ilişkin soru üzerine, Türkiye'de ve yurtdışındaki birçok mobilya üreticisinden ürün alarak pazarlayacaklarını söyleyen Özdemir, bu konuda üretim yapmayı düşünmediklerini, Kelebek'le de ortaklığın söz konusu olmadığını bildirdi. 
     Özdemir, Arçelik'in bu yılki ciro hedefinin 2.3 milyar euro olduğunu bildirirken, ''Konsolide yurtdışı satış hedefimiz 1.1 milyar euro. Bunda pişirici cihazların katkısı yüzde 10'' dedi. 
     
     BREGENZ FABRİKASI 10.5 MİLYON DOLARA TAŞINDI 
     Arçelik Pişirici Cihazlar Ürün Direktörü Adnan Tüfekçi de konuşmasında, Bolu işletmesinde 2003 yılında çeşitli model fırın, midi, mini ve set fırın, ocak, set üstü ocak, aspiratör olmak üzere toplam 1 milyon 450 bin adet üretim gerçekleştiğini, bunun yüzde 75'i olan 625 bin adet fırının Avrupa, Rusya ve Bağımsız Devletler Topluluğu ve diğer ülkelere ihraç edildiğini anlattı. 
     Tüfekçi, ''Bugün pişirici cihazlar işletmesi, 281 bin metrekare açık alanda kurulu 74 bin 500 metrekare kapalı alana sahip Avrupa'nın tek çatı altında en yüksek üretim kapasiteli işletmesi oldu'' dedi. 
     Bu yıl 787 bin fırın ihracı hedeflediklerini, ilk 4 aydaki satışlarına baktıklarında bunun 800 bini geçebileceğini kaydeden Tüfekçi, ''2004 yılı fırın üretimi iş programı 1 milyon 5 bin adet. Bu yıl ihracatımız yüzde 78'e çıkacak'' diye konuştu. 
     Tüfekçi, Elektra Bregenz fırın fabrikasını 211 Tır'la 4 ay gibi kısa sürede Avusturya'dan Bolu'ya taşıdıklarını ifade ederek, şunları söyledi 
     ''Fabrika binasının ve arsanın satın alınması, Elektra Bregenz'e ödenen para, nakliyesi, montajı ile bu fabrikayı buraya 10.5 milyon dolara taşıdık. 10.5 milyon dolar 400 bin adet ankastre fırın kapasiteli bir fabrika için düşük rakam. Böyle bir fabrikayı sıfırdan kurmaya kalksanız bunu bedeli 20-25 milyon dolar arasında tutardı.'' 
     
     ''FIRIN KAPASİTESİ 1.6 MİLYON ADEDE ÇIKTI'' 
     Bolu'da fırın üretim kapasitelerinin, 400 bini yeni tesisteki ankastre fırın ile birlikte 1.6 milyon adete çıktığını aktaran Tüfekçi, Elektra Bregenz'in üretim tesislerinin taşınması ile 32 olan ana ürün grubunu 42'ye ve 1,450 olan üretim modelinin 1,750 adede ulaştığını söyledi. 
     Ankastre ürünlerin toplam modeller arasındaki payının da yüzde 25'e çıktığını dile getiren Tüfekçi, tüketici tercihlerinin giderek ankastre ürünlere doğru kaydığını, 5 yıl içinde Avrupa pazarına paralel olarak yurtiçi ankastre pazarının yüzde 40'lar seviyesine ulaşılacağının tahmin edildiğini kaydetti. 
     Tüfekçi, ''Yurtiçi ankastre pazarındaki büyümenin yanı sıra Arçelik yurtdışında da aynı büyümeyi sürdürmektedir. Beko, Blomberg, Elektra Bregenz ve Leisure markaları ile Avrupa'ya ürün satışı artarak sürüyor'' diye konuştu. 
     Arçelik pişirici cihazlar işletmesinde 90 beyaz yakalı, 1,047 mavi yakalı ve 120 yardımcı sanayide yaklaşık 3,600 çalışanları olduğunu kaydeden Tüfekçi, ''Montaj bantlarında 10 saniyede bir fırın alıyoruz'' dedi. 
     Bu arada, basına gösterilen yeni reklam filminde Arçelik'in akıllı ürünleri fırın, ocak ve davlumbaz tanıtılıyor. Sevimli karakter robot Çelik, reklam filminde rol alan dünya güzeli Azra Akın'a aşık oluyor. 
     
</TEXT>
</DOC>
