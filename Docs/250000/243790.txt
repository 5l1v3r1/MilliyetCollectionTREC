<DOC>
<DOCNO> 243790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/soneko05.html </URL>
<DATE> 2004/05/29/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Bu halılar Erzurum'da üretilip dünyaya satılıyor... 
</HEADLINE>
<TEXT>

     Erzurum'daki bir halı dokuma şirketine ait atölyelerde, 1200 personelle, 1000 farklı desende yılda 20 bin metrekare el dokuması halı üretiliyor. 
     Has Halı Sanayi Erzurum Üretim Sorumlusu Hasan Nuhoğlu, AA muhabirine yaptığı açıklamada, 1995 yılından beri Erzurum'un Hınıs, Horasan, Tortum ve Narman ilçelerindeki atölyelerde el dokuması halı ürettiklerini belirterek, atölyelerinde 12-18 yaş arası 1200 bayan personelin çalıştığını söyledi. 
     Şehir merkezindeki Yenişehir, Sanayi, Abdurrahman Gazi ve Kavak Mahallesi semtlerinde de 5 atölyede, 12 ay boyunca el dokuması halı üretildiğini anlatan Nuhoğlu, şunları kaydetti 
     ''Erzurum merkez ve ilçelerde bulunan atölyelerimizde yılda 20 bin metrekare el dokuması halı üretiyoruz. Atölyelerimizde 1200'ün üzerinde personel bulunmakta. Şehir ekonomisine yılda 3 trilyon liranın üzerinde sıcak para girdisi sağlıyoruz. Ürettiğimiz halılar Amerika ve Avrupa ülkelerince büyük ilgi görüyor.'' 
     
     2003 EL DOKUMASI HALI OSKARI ÖDÜLÜ 
     Nuhoğlu, 2003 yılında Amerika'da yapılan Atlanta Halı Fuarı'nda kendi tasarımları olan ''Yakutiye'' isimli halının, yılın en güzel halısı ödülünü aldığını söyledi. 
     Aldıkları ödülün yılın halı oskarı sayıldığını ifade eden Nuhoğlu, ''Çin, İran, Hindistan ve Pakistan gibi ülkeleri geride bırakarak, dünya birincisi olduk'' diye konuştu. 
     Nuhoğlu, 1000'in üzerinde desenlerinin bulunduğunu belirterek, özellikle Osmanlı motiflerinin yurtdışından büyük rağbet gördüğünü söyledi. 
     Amerika ve Avrupa ülkelerine ihracat yaptıklarını dile getiren Nuhoğlu, en büyük sıkıntılarının ise, Türk pazarına giren ucuz Çin halıları olduğunu kaydetti. 
     
     HEDEF DÜNYANIN EN BÜYÜK TEK PARÇA HALISINI DOKUMAK 
     Yakutiye isimli halının tasarımıyla dünya birincisi ödülü almalarının kendilerini daha farklı üretimler yapmaya yönelttiğini anlatan Nuhoğlu, hedeflerinin 12 metre eninde, 25 metre boyunda dünyanın en büyük tek parça halısını üretmek olduğunu söyledi. 
     Dokunması planlanan halının tazgahının yaptırıldığını anlatan Nuhoğlu, şöyle devam etti 
     ''Hedefimiz dünyanın en büyük tek parça halısını üretmek. Bu projemizi yakında hayata geçireceğiz. Şu anda tezgahımızı yaptırdık. Bu tezgahta 15 işçi, 2 yıl sürecek çalışmanın ardından dünyanın en büyük tek parça halısını dokuyacak.'' Nuhoğlu ayrıca, Isparta, Kayseri ve Uşak gibi el dokuması halı üretimiyle özdeşleşen bölgelerin hızla sanayileşmesi nedeniyle, Erzurum ve Diyarbakır gibi doğu illerinin el dokuması halıda söz sahibi olduklarını kaydetti. 
     
</TEXT>
</DOC>
