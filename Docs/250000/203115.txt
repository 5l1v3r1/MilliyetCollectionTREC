<DOC>
<DOCNO> 203115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/spor/aspo.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener ıskalamadı 3-0 
</HEADLINE>
<TEXT>

   Sarı-Lacivertliler, ikinci ligde mücadele eden rakibi önünde Petkov ile öne geçti. Aurelio 2 skoru belirledi. Rebrov ve Semih'in birer şutu da direkten geri geldi 
      
   20 yıllık hasret 
   TÜRKİYE Kupası'na 20 yıldır özlem duyan Fenerbahçe, 2. Lig B Kategorisi temsilcisi Gaziantep Büyükşehir Belediyespor'u üç golle geçerek, üçüncü tura adını yazdırdı. İlk yarıda biraz tutuk gözüken Sarı - Lacivertliler, ikinci devrede daha tempolu ve istekli oynayarak farka gitti. Hafif sakatlığı bulunan Van Hooijdonk'un riske edilmediği karşılaşmanın ilk yarısını Fenerbahçe, 21'de Petkov'un golüyle 1 - 0 önde geçti. 
   
   Sambacı fırtınası 
   İKİNCİ 45 dakikaya daha hırslı başlayan Sarı - Lacivertli takım, rakibinin defanstaki açıklarını Aurelio ile değerlendirdi. 48 ve 73. dakikalarda sahneye çıkan Sambacı turu garantiye aldı. Konuk ekibin mücadeleyi bırakmayıp, direncini yitirmemesi gol sayısının artmasını engelledi. Özellikle Rebrov, Serhat ve Semih ile birçok pozisyon yakalayan Fenerbahçe, son vuruşlarda etkisiz kalınması nedeniyle farkı açamadı. 
   
   Kritik    Geçmişten alınan ders    YALÇIN TÜRK 

   Belli ki Daum, öğrencilerine sıkı sıkı tembihlemiş... Pendik ya da Konya kabusu yaşamak istemediğini anlatmış... Futbolcular da ürkekti. Bu yüzden özgürce hareket edemiyorlardı sahada... Fenerbahçe dörtlü savunmanın önünde kalabalık orta saha kurgusuyla maça başladı. Hücumda ise sadece Serhat vardı. Aurelio, Tuncay ve Yusuf'u sürpriz golcüler olarak defansın arkasına sarkıtmaktı amaç... Ama ilk 45 dakikanın genelinde Fenerbahçe'nin bu düşüncesi gerçekleşmedi. 
   Genelde orta sahada pas dolaştıran Sarı - Lacivertliler gol bölgelerinde çoğalamadı. Belki de futbolcuların üzerindeki psikolojik baskı rahat oynamalarına engel oluyordu. Fenerbahçe buna rağmen Rebrov, Ali Güneş ve Petkov'la önemli fırsatlar buldu ama değerlendiremedi. 
   Gaziantep Büyükşehir Belediye ise mücadeleyi hiç bırakmadı. Zaman zaman kontrataklarla Fenerbahçe'nin üzerine gitme cesaretini de gösterdi. 
   İkinci yarıda erken gelen gol, Fenerbahçe'nin üzerindeki baskının kalkmasına yol açtı. Sarı - Lacivertliler orta alandan daha çabuk çıkarken, kanatları da Rebrov ve Petkov'la sürekli kullanmaya başladı. İlk yarıdaki temposuz maç zaman zaman stadı dolduran az sayıdaki Fenerbahçeli taraftarların heyecanlı dakikalar yaşamasını sağladı. 
   Fenerbahçe korkak, biraz da stresli çıktığı kupa maçında İkinci Lig temsilcisi Gaziantep Belediyespor'u rahat bir skorla geçerek, bir üst tur için vize almasını bildi. 
   
   
   
</TEXT>
</DOC>
