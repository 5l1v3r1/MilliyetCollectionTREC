<DOC>
<DOCNO> 246249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sonsiy12.html </URL>
<DATE> 2004/06/08/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Baykal "İktidar hukuka, ayakbağı, bir engel anlayışı ile yaklaşıyor" 
</HEADLINE>
<TEXT>

     CHP Genel Başkanı Deniz Baykal, iktidarın, hukuka ''Ayakbağı, engel, gereksiz güçlük anlayışı'' ile yaklaştığını bildirdi. 
     Baykal, partisinin TBMM grup toplantısında yaptığı konuşmada, TÜPRAŞ'ın satışının iptaline ilişkin değerlendirmelerde bulundu. 
     Başbakan Recep Tayyip Erdoğan'ın bu olayın ardından yaptığı açıklamaların hukuk anlayışını bir kez daha ortaya koyduğunu ifade eden Baykal, şöyle konuştu 
     ''Gerçekten de üzüntü verici bir noktadayız. Açıklamalar, iktidarın ülke için, toplum için hukukun önemini, değerini kavrama noktasına gelemediğini ortaya koyuyor. Hukuka ayakbağı, bir engel, gereksiz güçlük anlayışı ile yaklaşma eğilimi kendisini gösteriyor. Hukuksuz olsa daha iyi olur, hukuka ne gerek var, madem biz iktidarız bizim dediğimiz olmalı. Bunu kaldırmak lazım anlayışı içinde yürüyorlar. Bu, hükümetin meseleyi kavrayamadığını, hukukun önemini, değerini, anlamını göremediğini bize gösteriyor. Hükümet sorunu hukukçulardan kaynaklanıyor diye düşünüyor. Aslında sorun hukukun kendisinden, hukuku iktidarın anlayamamasından kaynaklanıyor.'' TÜPRAŞ'la ile ilgili iptal kararında şaşılacak birşey olmadığını ifade eden Baykal, CHP sözcülerinin bu sonucu yaptıkları konuşmalarda defalarca ortaya koyduğunu söyledi. Baykal, iktidarın bunları göre göre, bunları yok sayarak yoluna devam ettiğini, sonuçta da ''Yargıya, yargıçlara saldırıldığını'' ifade etti. 
     Türkiye'nin dünya çapındaki rafinerisi olan TÜPRAŞ'ın ''Ne olduğu belirsiz, adresinde bulunulamayan şirketlere teslim edilmesinin kolay olmadığını'' bildiren Baykal, ''Yargıçlar kendilerine düşeni yapmışlardır. Başbakan'ın bunu anlamasına ihtiyaç vardır'' dedi. 
     
     SSK EMEKLİLERİ 
     SSK emeklileri enflasyon farkından doğan alacakları konusunda bir gelişme olmadığını da belirten Baykal, Hükümet'in bu konuya el koymasını istedi. 
     CHP'nin ''Alo Emekli'' hattı oluşturarak, başvuracak emekliler için yargı sürecinin başlamasına yardımcı olacağını bildiren Baykal, ''Emeklilerin arkasında CHP, kale gibi duracaktır. Şimdi idareye gerekeni yapması için makul bir süre tanıyoruz. Sonra harekete geçeceğiz'' diye konuştu. 
     Konuşmasında geçen hafta Ege Bölgesi'ne yaptığı geziye ilişkin izlenimlerini de anlatan Baykal, çiftçinin perişanlık içinde olduğunu söyledi. ''İncirin, zeytinin, zeytinyağının boynu bükük'' diyen Baykal, çiftçilerin bu hükümet döneminde kaderine terk edildiğini savundu. 
     Baykal, geçen hafta yaptığı konuşmada değindiği ''Elma ve patates ihracatının teşvikine'' ilişkin olarak da olayda yolsuzluk boyutu bulunduğunu öne sürdü. 
     
</TEXT>
</DOC>
