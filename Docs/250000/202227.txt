<DOC>
<DOCNO> 202227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sondun63.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam, El Kaide bağlantısı ve kitle imha silahlarını reddetti 
</HEADLINE>
<TEXT>

     Devrik Irak Devlet Başkanı Saddam Hüseyin'in, sorgusunda El Kaide ile bağlantısı olduğu ve ülkesinin kitle imha silahlarına sahip olduğu iddialarını reddettiği bildirildi. 
     Kimliğinin açıklanmasını istemeyen bir ABD yetkilisi, Saddam'ın Irak'ta devam eden direniş ve diğer konularda da çok az bilgi verdiğini belirtti. 
     Saddam, ayrıca 1. Körfez Savaşı sırasında Irak üzerinde uçağı düştükten sonra kaybolan Amerikalı pilot Scott Speicher'e ne olduğu konusunda bilgisi olmadığını da ileri sürdü. 
     Amerikalı yetkili, Saddam'ın sorgusunun ilk aşamasında bu konuları inkar etmesinin beklenen bir şey olduğunu kaydetti. 
     ABD istihbarat ve askeri yetkilileri, sorgudaki ilk önceliklerinin Irak'taki direniş ve eski Irak Devrim Komuta Konseyi Başkan yardımcısı İzzet İbrahim El Duri'nin yanısıra, halen kaçak olan diğer üst düzey eski Iraklı yetkililerin nerede olduğu konusunda bilgi almak olduğunu belirtiyorlar. 
     Amerikalı yetkililer, Saddam'ın saklandığı yerde hiçbir iletişim aracı, harita veya direnişe komuta ettiğini gösterecek bir şey bulmadıklarını belirtirken, Saddam'ın son dönemde iyice köşeye sıkıştırılmış olması ve çabasının büyük kısmını saklanmak için harcaması nedeniyle, direnişle ilişkisinin ne kadar olduğunun da belirsiz olduğunu kaydediyorlar. 
     Ancak Amerikalı Tuğgeneral Mark Hetrling, Saddam'ın verdiği bilgiler üzerine yakalananların sorgusu sonucu ve yanındaki valizde bulunan belgelerden elde edilen bilgilerin, eski Irak yönetiminin bazı önemli kişilerinin yakalanması ve başkent Bağdat'ta bazı direniş hücrelerinin ortaya çıkarılmasıyla sonuçlandığını söyledi. 
     Amerikan askeri sözcüsü de Saddam'ın sorgusu ve yanındaki valizdeki belgelerden elde edilen bilgilerin, üst düzey iki önemli eski Iraklının yakalanmasıyla sonuçlandığını açıklamıştı. 
     
</TEXT>
</DOC>
