<DOC>
<DOCNO> 219813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sonspo09.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'nın bitmeyen çilesi... 33 haftadır deplasmanda kazanamıyor 
</HEADLINE>
<TEXT>

     Bursaspor, hafta sonu Konyaspor ile oynayacağı maçı kazanarak, hem kümede kalma umutlarını sürdürmek hem de 728 gündür hasret kaldığı deplasman galibiyeti özlemini gidermek istiyor. 
     Geçen yıl ligde son hafta tutunan, bu sezon başı teknik direktörlüğe ''orta uzun vadede başarılı olmak için'' dünyaca ünlü ''Karpatların Maradonası'' olarak bilinen Gheorghe Hagi'yi getiren, ancak bir türlü kötü gidişini değiştiremeyen yeşil-beyazlı takım, deplasman maçlarındaki kısmetsizliğini renkdaşı Konyaspor karşısında yenmek istiyor. 
     Dış sahada en son galibiyetini 10 Mart 2002'de Kocaelispor karşısında 2-1'lik skorla alan Bursaspor, o tarihten sonra oynadığı 33 maçta bir daha galibiyet görmedi. 
     Kocaelispor galibiyetini Nejat Biyediç yönetiminde alan yeşil- beyazlı takım, daha sonra göreve gelen teknik direktörlerle deplasmanda 3 puanı unuttu. Biyediç sonrası görev alan Erdoğan Arıca, Gheorghe Hagi ve Ümit Kayıhan, Bursaspor'u hem arzu edilen hedefe götüremedi hem de deplasmanlardaki kötü sonuçlara son veremedi. 
     Bursaspor'da futbol oynadığı dönemde taraftarların ''imparator'' lakabını taktıkları Nejat Biyediç, 4'ncü kez göreve geldi. 
     Takımın başına ''kurtarıcı olarak'' getirilen teknik direktör Biyediç, bir taraftan ligde kalan 11 maçtan mümkün olduğu kadar fazla puan toplayıp takımı küme düşmekten kurtarmayı düşündüğünü, diğer yandan kulüp tarihinde ''kara bir leke'' gibi görülmeye başlayan 33 maçlık deplasman başarısızlığını aşmak istediğini söyledi. 
     
</TEXT>
</DOC>
