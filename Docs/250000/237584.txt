<DOC>
<DOCNO> 237584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonspo28.html </URL>
<DATE> 2004/05/05/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Gaziantepspor'da Elazığspor maçı hazırlıkları... 
</HEADLINE>
<TEXT>

     Gaziantepspor, deplasmanda yapacağı Elazığspor maçına 3 puan hedefiyle hazırlanıyor. 
     Celal Doğan Tesisleri'nde yoğun bir hazırlık döneminden geçen futbolcuların hırslı ve istekli oldukları ve Elazığspor maçı hazırlıklarının keyifli bir ortamda geçtiği gözleniyor. 
     Gaziantepspor Profesyonel Futbol Şube Sorumlusu Asım Atmaz, hedeflerinin ligi 57 puanla tamamlamak olduğunu ve Elazığspor maçını mutlaka kazanmayı düşündüklerini söyledi. 
     Uzun lig maratonunun sonuna geldiklerine dikkat çeken Atmaz, şöyle konuştu 
     ''Gaziantepspor, önemli başarılara imza atmış ve Türk futboluna büyük katkılar sağlamış büyük bir takım. Bu sezon da çok büyük hedeflerin mücadelesini yaptık. Şimdi, uzun lig maratonunun sonuna geldik. Önümüzde, mutlaka 3 puan almayı düşündüğümüz Elazığspor maçı var. 
     Tabii ki hedefimiz bu maçı mutlak kazanabilmek. Tüm hesaplarımız galibiyete yönelik. Futbolcularımız, tam kadro bu maç için hazırlanıyor. Elazığspor maçı sonrasında da Diyarbakırspor maçımız var. Bu zorlu maçı da kazanıp, ligi 57 puanla tamamlamak istiyoruz.'' 
     
</TEXT>
</DOC>
