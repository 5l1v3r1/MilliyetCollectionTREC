<DOC>
<DOCNO> 211249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/soneko20.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Rekabet Kurumu Tüpraş ile ilgili oluşturulmuş bir karar yok 
</HEADLINE>
<TEXT>

     Rekabet Kurumu, Tüpraş'la ilgili olarak, Kurul tarafından oluşturulmuş herhangi bir kararın mevcut olmadığını bildirdi. 
     Rekabet Kurumu'ndan yapılan açıklamaya göre, özelleştirme yoluyla yapılacak devralmalarda izlenmesi gereken usul ve esasların Rekabet Kurumu'nun ilgili tebliğlerinde ayrıntılı olarak düzenlendiği hatırlatıldı. 
     Açıklamada, tebliğlere göre, özelleştirme işlemlerinde bir ön bildirim, bir de izin aşaması bulunduğu kaydedilirken, ön bildirimin, ihale şartnamesinin hazırlanması aşamasında Rekabet Kurumu'nun şartnamede yer alacak hususlarla ilgili görüşünü içerdiği belirtildi. İznin ise ihale işleminin tamamlanmasından ve muhtemel alıcıların belirlenmesinden sonra ve Özelleştirme Yüksek Kurulu'nun onayından önce Rekabet Kurumu tarafından alınan nihai kararı ifade ettiği belirtilen açıklamada, Rekabet Kurulu'nun bu kararının, devir işlemi konusunda bağlayıcı nitelikte olduğu kaydedildi. 
     Açıklamada, Tüpraş'la ilgili olarak mevzuata uygun ön bildirim aşamalarının tamamlandığı ve Özelleştirme İdaresi Başkanlığı'nca 13 Ocak 2004 tarihinde yapılan ihalenin sona ermesinin ardından, aynı tebliğ uyarınca, bu kez izin istemiyle yapılan 14.1.2004 tarihli başvuruda, en yüksek teklifi veren firmaya ilişkin Rekabet Kurulu izninin talep edildiği ifade edildi. 
     Bu çerçevede, Kurum ilgili mesleki daire uzmanlarınca hazırlanmakta olan raporun Kurul'da görüşüldükten sonra nihai kararın verileceği belirtilen açıklamada, ''Dolayısıyla bu aşamada, konuyla ilgili olarak Kurul tarafından oluşturulmuş herhangi bir karar mevcut değildir'' denildi. 
     Kurul'un kararını hangi süreler içinde vereceğinin söz konusu tebliğlerde düzenlendiği kaydedilen açıklamada, buna göre Kurul'un kararını, söz konusu işlemle ilgili olarak gereken belge ve bilgilerin tamamlanmasından itibaren 15 gün içinde vereceği bildirildi. 
     Açıklamada, Tüpraş konusunda henüz Rekabet Kurulu kararı oluşmadığından, yapılacak her türlü haber, yorum ve değerlendirmelerde dikkatli olunması gerektiği de kaydedildi. 
     
</TEXT>
</DOC>
