<DOC>
<DOCNO> 213874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sondun15.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'dan Amerikalılara tepki Açıklamalar, içişlerimize müdahale 
</HEADLINE>
<TEXT>

     İran, bazı Amerikalı yetkililerin 20 Şubat'ta yapılacak 7'inci meclis seçimiyle ilgili açıklamalarının Tahran yönetiminin içişlerine müdahale olduğunu bildirdi. 
     Dışişleri Bakanlığı sözcüsü Hamid Rıza Asefi, düzenlediği basın toplantısında, Irak'ta seçimleri engellemeye teşebbüs eden Washington yönetiminin İran'da yapılacak milletvekili seçimiyle ilgili yaptığı açıklamaların, ABD'nin izlediği siyasetin ne kadar çelişkili olduğunu ortaya koyduğunu söyledi. 
     Asefi, ''Amerikalı yetkililerin meclis seçimiyle ilgili açıklamaları İran'ın içişlerine açık müdahaledir. İran halkı kavrayışı ve sezgisiyle çıkarının nerede olduğunu teşhis edebilecek güçtedir'' dedi. 
     İsrail Başbakanı Ariel Şaron'un Gazze Şeridi'ndeki Yahudi yerleşim birimlerini boşaltma kararına ilişkin Asefi, Filistin'deki son gelişmelerin Filistin halkının sabrı ve direnişinin zaferi olduğu değerlendirmesini yaptı. 
     Asefi, bazı Pakistanlı nükleer bilim adamlarının İran ile nükleer projelerinde işbirliği yapmasının İran ve Pakistan arasındaki ilişkileri etkileyip etkilemediği sorusuna, ''Medyada çıkanlar doğru değil. İran Pakistan ile ilişkilerine büyük önem veriyor'' yanıtını verdi. 
     Sözcü, Tahran yönetiminin perde arkasında olup bitenler konusunda bilgisi olmadığını belirterek, ''İslamabad yönetiminin kaygıları İran'ın kaygılarıyla aynı. Nükleer malzeme aldığımız kimselerin isimlerini Uluslararası Atom Enerjisi Ajansı'na UAEA verdik'' dedi. 
     
</TEXT>
</DOC>
