<DOC>
<DOCNO> 208001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/siyaset/siy03.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da bunlar konuşuluyor 
</HEADLINE>
<TEXT>

   Ayhan Aydemir 

   
   Babalar ve oğullar    Cezasının Yargıtay'da onaylanmasıyla, siyasal yaşamı sona eren Necmettin Erbakan'ın yerine SP Genel Başkanlığı için oğlu Fatih Erbakan'ın ismi konuşulmaya başlandı. Parti tüzüğüne göre, Yargıtay kararının partiye tebliğ edilmesinden itibaren, kongre yapılarak yeni genel başkanın seçilmesi gerekiyor. Kapatılan FP döneminde "Erbakan'ın prensi" olarak nitelenen Numan Kurtulmuş ile Mehmet Bekaroğlu, Erbakan sonrası dönemde birlikte hareket etme kararı aldı. Oğul Erbakan'ın askerlik probleminin, genel başkanlığa engel olduğu ifade ediliyor. Fatih Erbakan'ın Milli Gençlik Vakfı MGV saflarındaki çalışmalarının ardından, bir süredir SP'de İstanbul il delegesi olarak deneyim kazandığı belirtiliyor. Şimdilik geçici genel başkanla yola çıkılacağı, askerlik sonrası SP'de "2. Erbakan" döneminin başlayacağı söyleniyor. 
   
   12 valiye özel denetleme ekibi    İçişleri Bakanlığı Teftiş Kurulu Başkanlığı, halen görevdeki 12 vali için "özel denetleme ekipleri" oluşturdu. Zaman zaman mülki idare amirleri hakkında merkezden gönderilen müfettişlerin yaptığı "yerinde ve özel denetleme" çalışması, İçişleri Bakanı Abdülkadir Aksu'nun talimatıyla başlatıldı. 
   Talimatla harekete geçen Teftiş Kurulu Başkanlığı, haklarında herhangi bir soruşturma ve iddia bulunmayan 12 vali için mülkiye başmüfettişlerinden ikişer kişilik denetleme ekipleri görevlendirdi. Geçen haftadan itibaren görev bölgelerine giden müfettişler, haklarında inceleme yapacakları valilerin çalışmalarını ve vatandaşla diyaloğunu mercek altına alacak. 
   İzlenimler sonucu hazırlanacak raporlar, "gereği" için Aksu'ya sunulacak. Böylece 12 valinin görevde kalıp kalmayacakları belirlenecek. 
   
   Başmüfettiş'in bir bildiği varmış    İçişleri Bakanlığı'nda geçen hafta sessiz sedasız ilginç bir atama gerçekleşti. Bakanlıktaki dört müsteşar yardımcısı kadrosunda görev alan Şahabettin Harput müsteşar vekili, Can Direkçi de Burdur Valisi olunca iki kadro boşaldı. 
   Aksu, boş olan müsteşar yardımcılıklarından birine vekaleten Mülkiye Başmüfettişi Zekeriya Şarbak'ı atadı. Bakanlık kadrolarının pek tanımadığı isimlerden olan Şarbak, AKP iktidarının ardından Mülkiye Teftiş Kurulu'nun İzmir bölgesinden Ankara'daki kurul merkezine alındı. Ardından Başbakanlık Müsteşarı Ömer Dinçer'in başkanlığındaki Kamu Reformu Yasası'nın çalışmalarında aktif görev aldı. Öyle ki, bu görevi sırasında, mensubu olduğu Mülkiye Teftiş Kurulu olmak üzere, devletteki teftiş kurullarının kaldırılmasını öngören tasarıya imza attı. 
   
   Meslektaşları eleştirdi 
   Şarbak, tasarının TBMM'ye gönderilmesinden sonra yeniden müfettişlik görevine döndü. Meslektaşları tarafından eleştirilen Şarbak, "Benim haberim yok" şeklinde savunma yaptı. Ancak birkaç gün sonra Şarbak'ın sırrı ortaya çıktı, vekaleten müsteşar yardımcısı olmuştu. Asaleten görevlendirme kararnamesi henüz Sezer'in onayından geçmeyen Şarbak, Sezer'in tepki gösterdiği Harput'un bir anda sağ kolu oldu. Mahalli İdareler, İller İdaresi, Personel Genel Müdürlükleri ile Teftiş Kurulu Şarbak'a bağlandı. 
   
   
</TEXT>
</DOC>
