<DOC>
<DOCNO> 203526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/son/soneko07.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuşadası'nda 30 bin konut alıcı bekliyor... 
</HEADLINE>
<TEXT>

     Aydın'ın Kuşadası İlçesi'nde 30 bin boş konut bulunduğu, bu konutların satışından 1 milyar dolar gelir elde edilebileceği belirtildi. 
     Emlakçılar Odası 2. Başkanı Sebahattin Çelik, AA muhabirine yaptığı açıklamada, mevcut konutların satışından 1 milyar dolar döviz girdisinin sağlanabileceğini bildirdi. 
     Çelik, şöyle konuştu 
     ''Kayıtlarımıza göre Kuşadası'nda 30 bin boş konut var. Boşta bulunan konutların satışından 1 milyar dolar döviz girdisi sağlanabilir. Bunun için Kuşadası'nın tanıtımının her yönüyle iyi yapılması gerekiyor. Ancak yabancıların mülk edinmede yaşadıkları sorunlar nedeniyle istenilen satış oranı gerçekleşmiyor. Sahil sitelerinin tatil köyü haline dönüşmesiyle turist sayısında önemli artış kaydedilebilir.' Kuşadası Kale Emlak sahibi Yusuf Çelik de İstanbul'da meydana gelen bombalı saldırıların dış ve iç piyasada emlak satışlarını olumsuz etkilediğini ifade etti. 
     Çelik, ''Son beş yılda özellikle İngiliz, İtalyan ve Almanların Türkiye sahil bölgelerindeki yazlık konut talepleri oldukça artmıştı. Fakat Türkiye'de yaşanan terör saldırıları ve Irak savaşı bu rağbeti düşürdü. İlçede yazlık sitelerin bulunduğu bölgelerle birlikte 30 bin boş konut olduğu kayıtlı. Bu konutlar ölü yatırım olarak duruyor'' dedi. 
     
</TEXT>
</DOC>
