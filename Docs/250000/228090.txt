<DOC>
<DOCNO> 228090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonyas26.html </URL>
<DATE> 2004/04/02/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Türk hamamları İtalya'yı fethediyor... 
</HEADLINE>
<TEXT>

     Lütfullah Göktaş 

İtalyanlar arasında Türk hamamına gitme alışkanlığı giderek yaygınlaşıyor. 
     Corriere della Sera gazetesi, ''Öğle istirahatinde Türk hamamı. Doğu usülü rahatlama'' başlıklı haberinde, son yıllarda İtalya'da açılan hamam sayısının artmaya başladığına dikkati çekti. 
     İtalyanların yaşam tarzına ağır ağır yerleşme eğilimindeki hamam alışkanlığı, gazetede şu sözlerle özetlendi 
     ''Artık vücut bakımı, ama bir öğle istirahatinde, ama iş çıkışında bir akşam vakti, şehrin göbeğinde gerçekleşiyor. Trafiğin içindeki otobüsten inip kapıdan içeriye süzülmek yeterli. İki saat boyunca her şeyi unutabiliyorsunuz''. 
     İtalya'daki ilk Türk hamamının 1994'te Torino'da açıldığı belirtilen habere göre, ardından Milano, Cenova ve Roma'da Türk hamamları açıldı. Haberde, İtalya'da bazı firmaların arzu edenlere evdeki banyoyu Türk hamamı şeklinde inşa etme imkanı sundukları da belirtildi. 
     
     ÖZPETEK'TEN HAMAM DEĞERLENDİRMESİ 
     Corriere della Sera'daki haberde, Roma'da yaşayan Türk yönetmen Ferzan Özpetek'in değerlendirmesine de yer verildi. ''Bagno Turco'' Hamam filmiyle İtalyanların yakından tanıdığı Özpetek, hamamı İtalyan arkadaşlarıyla birlikte nasıl keşfettiğini şu sözlerle anlattı 
     ''İstanbul'a tatile gittiğim sırada beni hamam işleten Yunan bir kadınla tanıştırmışlardı. Hamamı o kadar da şık değildi. Halkın müdavimi olduğu bir mekandı. Yoksul insanlar oraya yıkanmaya, gevezelik yapmaya, çocuklarına kız aramaya gidiyorlardı. Artık tabii ki bu adetler kalmamış olsa da, hamam büyüleyici bir mekan olmaya devam ediyor. Kendinden geçme ve arınma yeri. Aynı zamanda çıplak bedene merak uyandıran bir mekan. Seyretmek tanışmaya da yardımcı oluyor.'' 
     
</TEXT>
</DOC>
