<DOC>
<DOCNO> 244693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/soneko05.html </URL>
<DATE> 2004/06/02/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Sıcak paranın getirisi yüzde 60'a yaklaştı... 
</HEADLINE>
<TEXT>

     Ekonomi ve siyasette belirsizlik algılamasıyla mayıs ayında hızlı kur artışına yol açan kısa vadeli yabancı sermaye çıkışı yaşansa da sıcak paranın son bir yıldaki getirisinin rekor düzeyde olduğu belirlendi. 
     Geçen yıl yurt dışından getirdikleri dövizi bozdurarak Türk Lirası araçlara yatıranlar, bir yıllık dönemde, dolar bazında yüzde 60'a yaklaşan oranlarda kar elde etti. Hesaplamalara göre, anılan dönemde sıcak para en yüksek getiriyi uzun uzun vadeli devlet iç borçlanma senetleri ile Borsa'dan elde etti. İMKB endeksi mayıs sonu itibariyle son bir yılda yüzde 50.1 artış kaydetti. Geçen yıl mayıs sonunda 1000 dolar bozdurularak elde edilen 1 milyar 419.8 milyon lira, bir yıl boyunca Borsa'da tutulduğunda bu yıl aynı tarihte 2 milyar 130.8 milyon liraya ulaştı. 
     Geçen yılın mayıs sonunda 1 milyon 419.8 bin lira olan dolar kuru ise bu yıl mart sonunda 1 milyon 310.2 bin liraya kadar indikten sonra, nisanda başlayan artışla mayıs sonunda artışla 1 milyon 492 bin lira oldu. Buna göre kur, son dönemdeki hızlı artışlara rağmen geçen yılın aynı tarihindeki düzeyinin çok üzerinde gerçekleşti. Böylece, geçen yıl mayıs sonunda 1000 dolar bozdurarak Borsa'ya giren yatırımcının portföyünün değeri, bu yıl aynı tarihteki kur üzerinden 1428 dolar etti. Diğer bir deyişle son bir yılda hisse senedinde tutulan her 1000 dolar, 428 dolar kazandırdı. Böylece dışardan döviz getirerek İMKB'de oynayanlar, bir yılda dolar bazında yüzde 42.8'le dünya borsalarında mümkün olmayan oranda bir getiri elde etti. 
     
     EN YÜKSEK GETİRİ UZUN VADELİ DİBS'TEN 
     Geçen yıl bozdurularak elde edilen 1 milyar 419.8 milyon lira altı ay vadeli kamu kağıtlarıyla çevrildiğinde 1 milyar 950 milyon, dokuz ay vadeli kağıtlarda 1 milyar 958 milyon, bir yıl vadeli kağıtlarda 1 milyar 946 milyon, 15 ay vadeli kağıtlarda ise 2 milyar 369 milyon lira oldu. Böylece 1000 dolar son bir yılda altı ay vadeli kamu kağıtlarında 1307 dolara, dokuz ay vadeli kağıtlarda 1312 dolara, bir yıl vadeli kağıtlarda 1304 dolara, 15 ay vadeli kağıtlarda 1588 dolara yükseldi. Buna göre sıcak para son bir yılda en yüksek getiriyi yüzde 59 oranıyla 15 ay vadeli devlet iç borçlanma senetlerinden elde etti. 
     
     TL MEVDUATTA TUTULAN 
     Geçen yıl bozdurulan 1000 dolar bir ay vadeli TL tasarruf mevduatı ile çevrildiğinde 1 milyar 419.8 milyon liradan 1 milyar 818 milyon liraya, üç ay vadeli mevduatta da 1 milyar 840 milyon, altı ay vadelide 1 milyar 881 milyon, bir yıl vadeli mevduatta 2 milyar 21 milyon liraya ulaştı. Buna göre bir ay vadeli mevduatla çevrilen 1000 dolar mayıs sonunda 1219 dolara, üç ay vadede tutulan 1233 dolara, altı ay vadelide 1261 dolara, bir yıl vadeli mevduatta da 1355 dolara yükseldi. 
     
     DTH'IN GETİRİSİ 
     Döviz tevdiat hesabında tutulan fonlar ise dolar cinsinden düşük oranlarda getiri sağlarken, kurların düzeyinde geçen yılla önemli bir fark olmadığı için bunların TL cinsinden tutarı da fazlaca değişmedi. Anılan dönemde 1000 dolar bir ay vadeli DTH'da 1027, üç ay vadelide 1031, altı ay vadelide 1035 dolar, bir yıl vadelide 1040 dolar olabildi. Son bir yılda dolar kurunda ise yüzde 5.1 oranında bir artış yaşandı. 1000 doların geçen yıl mayıs sonunda 1 milyar 419.8 milyon lira olan tutarı, bir ay vadeli DTH'la çevrildiğinde faiz getirisi ve kur artışıyla birlikte bu yıl mayıs sonunda 1 milyar 3 milyon liraya, üç ay vadelide 1 milyar 9 milyona, altı ay vadelide 1 milyar 545 milyona, bir yıl vadeli hesapta ise 1 milyar 552 milyon liraya yükseldi. Buna göre geçen yıl 1000 dolar bozdurularak döviz mevduatına yatırılan portföyün değeri TL bazında en fazla yüzde 9 getiri sağladı. 

ANKA 
     
</TEXT>
</DOC>
