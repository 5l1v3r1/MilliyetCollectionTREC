<DOC>
<DOCNO> 234169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sonsiy09.html </URL>
<DATE> 2004/04/23/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Gül'den Rumlar'a ''Küçük ayak oyunlarına itibar etmezler inşallah'' 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, yarın yapılacak referandum öncesi KKTC halkına ''küçük ayak oyunlarına itibar etmemeleri'' çağrısında bulundu. 
     Gül, TBMM Genel Kurulu'ndan ayrılırken gazetecilerin Kıbrıs'ta yarın yapılacak referanduma ilişkin sorularını yanıtladı. 
     Herkesin kararına saygılı olacaklarını ifade eden Gül, şöyle konuştu 
     ''Ama şu bir gerçek ki gerçekten çok çalıştık. İyi niyetlerle ortaya çıktık. Çözümün ve barışın gelmesi için uğraştık. Bunun Ada'da her iki taraf için de iyi olduğu kanaatindeyiz. 
     İlk kez bir Türk Dışişleri Bakanı olarak bir Rum gazetesine demeç verdim. Onlar hiç çarpıtmadan yayınladılar. Maalesef Türkiye'de bir gazete, bunu çarpıtarak yayınladı.'' Gül, ''Rum Kesimi'ne mesajınız var mı ' şeklindeki soruyu, ''Rumlar kalıcı barış istiyorsa şunun farkında olmalıdırlar Bu bir uzlaşmadır. Uzlaşma da Avrupa kültürünün bir parçasıdır. Dolayısıyla Türk tarafı nasıl uzlaşma niyetini ortaya koyuyorsa onların da koyması gerekir'' şeklinde yanıtladı. 
     Abdullah Gül, ''KKTC'de hayır oyu vereceklere bir mesajınız var mı '' şeklindeki soruyu yanıtlarken de şunları söyledi 
     ''Herkesin kararına saygı duyarım ama herkes oyunu verirken çok dikkatli olmalı. Alternatifleri düşünür, bu imkanlara iyi bakarlarsa kazanılanlara iyi bakarlar ve ona göre kararlarını verirler. Küçük ayak oyunlarına itibar etmezler inşallah. Referandum sonrası her türlü ihtimale karşı biz, tabii ki her türlü hazırlığı ve çalışmayı yapıyoruz. Referandumdan sonra geniş bir değerlendirmede bulunacağız. Bugün söylemediklerimi o gün söylerim.'' Gül, bir gazetecinin, ''KKTC'de evet çıkması durumunda Denktaş istifa etmeli mi '' sorusuna ''o yorumu siz yapın'' karşılığını verdi. 
     
</TEXT>
</DOC>
