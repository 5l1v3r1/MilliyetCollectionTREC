<DOC>
<DOCNO> 222330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/siyaset/siy08.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan, bu kez fırça atmadı 
</HEADLINE>
<TEXT>

      ABDULLAH KARAKUŞ 

   
   AKP mitinglerinde vatandaşlara "fırça atan" Başbakan Erdoğan Şanlıurfa'da bu kez farklı bir yorum yaptı. Erdoğan, "72 milyon fert benim canımdır, ciğerimdir, başımın üzerinde yeri vardır, asla ayırt etmeksizin" dedi. Valilik önünde ağaç diken ve açılış yapan Erdoğan sözlerini, Şanlıurfa yöresine ait, "Urfalıyım ağam ben, her derde ortağım ben, haber verin yarime ölmemişem sağım ben" hoyratını okuyarak bitirdi. Diyarbakır'da da kentin DEHAP'lı belediye ile 5 yılda çok şey kaybettiğini belirten Erdoğan, "Sakın ha, bir daha bu yanlışa düşmeyin" diye konuştu. 
   Kanal D'deki Teke Tek programında da İstanbul'daki "fişleme" olayını, "TSK'nın da böyle bir görevi yoktur" diye değerlendiren Erdoğan, mitinglerde vatandaşı azarladığı eleştirileri için de, "Halkın dilini yakaladığımı biliyorum. Devlet iş kapısı değil diyorum" şeklinde konuştu. 
   
   
   
</TEXT>
</DOC>
