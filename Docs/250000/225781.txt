<DOC>
<DOCNO> 225781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sondun39.html </URL>
<DATE> 2004/03/26/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
AB zirvesi sonuç bildirisinde Kıbrıs paragrafı... 
</HEADLINE>
<TEXT>

     AB zirvesi çerçevesinde yayımlanan sonuç bildirisinde, Kıbrıs sorununun çözümüne verilen önem vurgulandı. 
     AB Konseyi, BM Genel Sekreteri Kofi Annan'ın, sorunun çözülmesi için tarafların bu tarihi fırsatı değerlendirmesine yardıma yönelik çabalarını güçlü bir şekilde desteklediğini belirtti. 
     AB Komisyonu'nun, Kıbrıs sorununun çözümü halinde müktesebat uyumu açısından destek ve girişimlerini de memnuniyetle karşılayan konsey, komisyonun, 15 Nisan'da Brüksel'de, Uluslararası Bağış Konferansı toplanması önerisine de destek verdi. 
     Bildiride, Kıbrıs sorununun 1 Mayıs'tan önce adil ve kalıcı bir şekilde çözülebileceğine ilişkin inanç ve beklenti dile getirilerek, taraflar, Türk ve Yunan hükümetlerinin de katkılarıyla bu amaçla çaba harcamaya çağırıldı. 
     Belgede, AB Konseyi'nin, varılacak bir uzlaşmayı, AB temel ilkeleri çerçevesinde, AB bünyesinde uyarlama, koruma ve geçerli kılma iradesi bulunduğu mesajı yansıtıldı. 
     Yabancı diplomatlar, bu ifadelerin, Kıbrıs'ta çözüm arayışlarına destek içeren ''çok güçlü bir mesaj'' olduğunu, AB'nin, varılacak uzlaşmanın yasal alanda da arkasında duracağını veya bu amaçla ''elinden geleni yapacağını'' belirttiğini ileri sürüyorlar. 
     
</TEXT>
</DOC>
