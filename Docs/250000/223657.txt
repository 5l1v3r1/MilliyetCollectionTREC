<DOC>
<DOCNO> 223657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/yazar/guclu.html </URL>
<DATE> 2004/03/19/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
YÖK ile hükümet arasında ipler neden koptu 
</HEADLINE>
<TEXT>

   
   YÖK ile Milli Eğitim Bakanlığı arasındaki güven bunalımı doruğa çıktı. İplerin kopması da bu yüzden. Milli Eğitim Bakanı Çelik, bundan sonraki süreçte, nasıl bir tavır sergilerse sergilesin üniversitelerin yeniden güvenini kazanması, sanki mümkün değil. Esen rüzgar bu yönde. 
   Peki bu noktaya nasıl gelindi Güven bunalımı sadece YÖK ile MEB arasında mı, bundan sonra ne olur sorularına cevap aramadan önce, isterseniz gelin bir durum tespiti yapalım 
   Hükümet AKP iktidarı, her ne kadar değiştim dese de üniversiteye karşı tutumunda hiçbir değişiklik yok. Verdiği izlenim bu. İktidara gelmeden önce ne düşünüyorsa aynen devam ediyor. Üniversite deyince aklına türban ve imam hatipler geliyor. Onun ötesinde hiçbir sorunla ilgilenmiyor. Burs, araştırma fonları, kadroların dondurulması, ÖSS ve YÖK konularında ne söylediyse tam tersini yaptı. 
   YÖK Gürüz dönemindeki YÖK ne ise şimdi de o. Koltuğa oturan kendini imparator sanıyor. YÖK Başkanı Teziç, Milli Eğitim Bakanlığı ile sürdürülen görüşmelerden çekildiğini açıkladı. Ama bundan ne komisyon üyelerinin ne de rektörlerin haberi vardı. Önce karar alındı. Sonra onlar haberdar edildi. Üniversitelerarası Kurul, taslak nedeni ile YÖK Başkanı'na karşı zaten kırgındı bu da tuzu biberi oldu. Teziç'in yaptığı son açıklama yetersiz bulundu. Keşke bugün yapılacak Üniversitelerarası Kurul toplantısını bekleseydi deniliyor. 
   Üniversitelerarası Kurul ÜAK, Gürüz ve YÖK'ün yıpranma süreci hızlanınca, inisiyatifi ele aldı. Hükümete karşı ortaya koyduğu tavır takdir topladı. Yeni YÖK yasasının hazırlanması konusunda Başbakan Erdoğan ile mutabakata vardı. Ancak Teziç'in YÖK Başkanlığı'na gelmesi ile birlikte elindeki gücü ve inisiyatifi ona devretti. Teziç'in, hazırladıkları tasarıyı ciddiye almayarak, kendi taslağını hükümete sunmasına fena halde bozuldular. Sonraki gelişmelerde de seyirci konumuna düşünce, aralarında fikir ayrılıkları doğdu. Bugünkü ÜAK toplantısı yeni bir dönemin başlangıcı olabilir. 
   Üniversiteler YÖK'ten sonra, rektörlerin de hükümet karşısında sürekli gol yiyen durumuna düşmesi, öğretim üyeleri ve öğrencileri müthiş derecede rahatsız etti. Kendi seslerini ve duyarlılıklarını daha gür çıkarabilmek için arayış içerisine girdiler. 
   Muhalefet Başta CHP olmak üzere muhalefet partilerinin üniversitelere bakış açısı hep sınırlı kaldı. Olup bitenleri izlemekle yetindiler. Ana muhalefet partisi CHP'nin özellikle burslar konusunda çok daha duyarlı olması gerekirdi. Yasanın iptali için elindeki Anayasa Mahkemesi'ne gitme kozunu mutlaka kullanmalıdır. 
   Sivil toplum örgütleri TÜSİAD, öğretim üyeleri dernekleri ve diğer duyarlı kurumların, dayatmalara karşı tepkisi çok cılız kaldı. Açıkladıkları görüşlerinin takipçisi olmadılar. Hükümet üzerinde etkili olamadılar. 
   Üniversiteler ile iktidar arasındaki güven erozyonunu durdurmak için Başbakan Erdoğan'ın kontrolü ele alma zamanı geldi de geçiyor. Ancak bu kontrol bir dayatma şeklinde olmamalı. En önemlisi de söylediği ile yapılanların birbiri ile örtüşmesi gerekir. Rektörler, Başbakan'ın söylediklerine güvenemeyecek isek kime güveneceğiz noktasına geldiler. 
   Özetin özeti İktidar ile üniversiteler arasında doğacak olası bir gerginliğin kimseye bir faydası olmaz. Şu an için harcanacak çabalar, olası bir krizde yaşanacakların yanında solda sıfır kalır. 
   
      
   
   
</TEXT>
</DOC>
