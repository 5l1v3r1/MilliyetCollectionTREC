<DOC>
<DOCNO> 205844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sontur32.html </URL>
<DATE> 2004/12/31/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Kadıköy'de vapur kazası... 
</HEADLINE>
<TEXT>

     Eminönü-Kadıköy seferini yapan ''Şehit Karaoğlanoğlu'' adlı Şehir Hatları İşletmesi'ne ait vapur, Kadıköy İskelesi'ne yanaşırken ''tornistan'' sisteminde meydana gelen arıza sonucu yandaki çay bahçesine çarptı. Kazada ölen ya da yaralanan olmadı. 
     Alınan bilgiye göre, Eminönü 2 No'lu İskele'den hareket eden Kaptan Yüksel Orhan yönetimindeki yolcu vapuru, Kadıköy İskelesi'ne yanaşmak için yavaşlayarak geri manevra yapmak istedi. 
     Ancak bu sırada ''tornistan'' sisteminde gerçekleşen arıza üzerine geriye değil ileriye giden vapur, iskelenin bitişiğindeki Mahmut Gündüz'ün işletmeciliğini yaptığı ''Ecem Cafe'' isimli çay bahçesinin denize bakan cephesine çarptı. 
     Üzerlerine gelen vapuru gören çay bahçesinde oturan müşteriler, dışarı kaçtılar. 
     Çarpmanın etkisiyle, çay bahçesi içerisindeki masa ve sandalyeler devrildi, çatı direkleri kırıldı. 
     Daha sonra iskeleye yanaştırılan vapurun, kıyıdaki beton zemin ile çay bahçesinin demir direğine çarpması dolayısıyla burun kısmında delik ve hasar oluştu. 
     Vapur, yolcuların idirilmesinin ardından Sirkeci'deki bakım istasyonuna çekildi. 
     Kaza sırasında, çay bahçesinde bulunan müşteri ve personel ile gemideki yolculardan yaralanan olmadı. 
     Bu arada basın mensuplarına kaza anını anlatan ''Ecem Cafe''deki müşterilerden Hilal Yılmaz ile Derya Ayan Ercan, ''çay içtikleri sırada vapurun iskeleye yanaşmaya çalıştığını ve siren sesiyle üzerlerine geldiğini gördüklerini ve hemen dışarı kaçtıklarını'' söylediler. 
     
</TEXT>
</DOC>
