<DOC>
<DOCNO> 210597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/yazar/bila.html </URL>
<DATE> 2004/01/23/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Düğüm referandumda 
</HEADLINE>
<TEXT>

   
   Milli Güvenlik Kurulu bugün tarihi toplantılarından birini yapacak... Kıbrıs sorunu konusunda Türk tarafının tutumu bu toplantıda belirginleşecek. 
   MGK'nın hükümet ve asker kanadı, "Türk tarafının samimiyetle adil ve kalıcı bir çözüm istediği, masaya oturmak istemeyen veya masadan kaçan taraf olmadığı ve olmayacağı" konusunda görüş birliği içindeler. 
   MGK toplantısında oluşacak diğer görüşler Başbakan Erdoğan'ın, BM Genel Sekreteri Annan ve ABD Başkanı Bush'la yapacağı görüşmeler açısından önem taşıyor. 
   Dışişleri ve askeri uzmanların verdikleri bilgilere göre, Annan planı zemininde görüşmelerin başlaması "referandum koşulu"nda düğümleniyor. 
   MGK toplantısında BM Genel Sekreteri Annan'ın, "peşinen referandumun kabul edilmesi" koşulu ele alınacak. 
   Referandum koşulu konusunda hükümetle askeri kanat arasında da anlayış birliği bulunduğu söylenebilir. 
   Türkiye, üzerinde uzlaşılmamış hükümler taşıması halinde bile bir metnin referanduma götürülmesinin doğru olmayacağı görüşünde. MGK'da bu görüşün teyit edilmesi bekleniyor. Dışişleri ve Genelkurmay, yürüttükleri çalışmalarda, bu ortak yaklaşıma varmış oldular 
   "Annan'ın görüşmeleri başlatmak için öne sürdüğü otomatik referandum koşulunu Rum tarafı kabul etmedi. Papadopulos, Annan'a gönderdiği mektupta bu koşulu kabul etmeyeceklerini bildirdi. Aynı durum, Türk tarafı için de geçerlidir." 
   Bu görüşten hareketle Başbakan Erdoğan'ın, Annan'la ve Bush'la yapacağı görüşmelerde, Rum tarafının bu tavrına da atıfta bulunarak, peşin referandum koşulunun kaldırılması ve esnetilmesi talebinde bulunacağı, bunun kabul edilmesi halinde, Annan planı üzerinden görüşmelere başlanması ve sonuca varılmasının daha kolay olacağını vurgulayacağı, aynı kaynaklarca belirtiliyor. 
   MGK'nın bugünkü toplantısında Türk tarafının Annan planında değiştirilmesini istediği hükümler de detaylı olarak ele alınacak. Türk tarafının vazgeçilmez bulduğu değişiklerin amacı üç başlık altında toplanıyor 
   "1- İki kesimliliğin sağlamlaştırılmasına ilişkin değişiklik önerileri, 
   2- Siyasal eşitliğin sağlamlaştırılmasına ilişkin değişiklik önerileri, 
   3- Türkiye'nin garantörlüğünün devamını sağlamaya ilişkin değişiklik önerileri." 
   Türk tarafı, referandum düğümünü çözüp masaya oturmak istiyor. Bu yöndeki siyasi iradeyi Başbakan Erdoğan, Annan ve Bush'a yansıtacak. 
   
   Tezkere    Radikal Ankara Temsilcisi Murat Yetkin'in, "Tezkere" isimli kitabı, Remzi Kitabevi'nden çıktı. Tezkere, Irak krizinin öyküsünü perde arkasında kalan gerçeklerle anlatıyor. Türkiye'nin olduğu gibi Irak'ın da geleceğini etkileyen, özellikle Kuzey Irak'ta gelişmelerin seyrini değiştirebilecek nitelikteki ünlü, "1 Mart Tezkeresi" öncesinde ve sonrasında yaşananları Yetkin'in kitabında bulacaksınız. Yetkin, kitabında, ABD'nin Irak'ı işgal kararının, 1991 Körfez Savaşı'na kadar geriye giden, oğul Bush'tan önce Başkan Clinton'ın da gündeminde bulunan derinliğini bilgi ve belgelerle yansıtıyor. 
   Ankara'da Irak kriziyle ilgili olarak sivil ve askeri cephede yaşananları aktarıyor. Irak krizini ve Türkiye'ye etkilerini bütün yönleriyle anlayabilmek için "Tezkere" okunması gereken bir kitap. 
   
      
   
</TEXT>
</DOC>
