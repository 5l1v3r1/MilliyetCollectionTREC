<DOC>
<DOCNO> 246277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sonspo22.html </URL>
<DATE> 2004/06/08/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Aktuğ Yılmaz'ın Federasyon Başkanlığı'na adaylığından rahatsız değilim 
</HEADLINE>
<TEXT>

     Trabzonspor Kulübü Başkanı Atay Aktuğ, Mehmet Ali Yılmaz'ın Futbol Federasyonu Başkanlığı'na adaylığını açıklamasından rahatsızlık duymadığını söyledi. 
     Bugün bordo-mavili takımın yıldız oyuncusu Gökdeniz ile görüşmesi beklenen Atay Aktuğ, kulüp binasına geldi. 
     Gazetecilerin sorularını yanıtlayan Aktuğ, Futbol Federasyonu seçimleriyle ilgili yeni bir değerlendirme yapmak istemediğini belirterek, ''Mehmet Ali Yılmaz ile Haluk Ulusoy'un adaylığı hayırlı olsun. İkisi de değer verdiğimiz kişiler. Trabzonlu olmaları çok önemli'' dedi. 
     Her iki adayın Trabzonlu oluşunun, Trabzon'dan çok önemli spor adamlarının çıktığının göstergesi olduğunu dile getiren Aktuğ, ''Ben Yılmaz'ın adaylığından hiç rahatsız değilim. Hiçbir angajmanım yok'' diye konuştu. 
     
     GÖKDENİZ KONUSU 
     Aktuğ, Gökdeniz'in sözleşmesinin uzaması konusunda yönetim kurulunun kendisinden bu futbolcu ile görüşülmesi için dilekte bulunduğunu ifade ederek, ''Rakamsal konularda bir kesinlik yok. Son görüşmeyi yine transfer komitesi yapacak. Gökdeniz konusunda her zaman bir problem olmadığını söyledim. Gökdeniz bizim çocuğumuzdur ve bence bu iş bitmiştir. Endişeye gerek yok. Bu futbolcu Trabzonlu ve Trabzonsporlu'' şeklinde konuştu. 
     Gökdeniz ve Fatih'in transferinin bu hafta sonuna kadar netleştirmek istediğini kaydeden Aktuğ, görüşme günü konusunda ise bilgi vermedi. 
     
     TRANSFER ÇALIŞMALARI 
     Aktuğ, transfer komitesinin çalışmalarının sürdüğünü ve 15 Haziran'daki kamp öncesi bu konuyu kapatmak istediklerini de ifade ederek, şöyle konuştu 
     ''Transferleri kampa kadar yetiştirmek istiyoruz. Çünkü geçen yıl bunun sıkıntısını Maksim ve Augustine konusunda yaşadık. Takıma geç katıldılar ve özellikle ligin ilk yarısında istenileni veremediler. Erken sezon açacağımız için bir an önce oyuncuların katılımını sağlamak zorundayız. Dış transferde görüştüğümüz kimi oyuncuların transferi sonuçlanma aşamasında. Futbolcular bizi istiyor, kulüpleri veririz diyor. Ortada bazı pürüzler var ve bunları kulübün menfaatleri doğrultusunda çözümlemeye çalışıyoruz.'' Aktuğ, transferde adı geçen isimlerden Tayfun ve Serdar ile ilgilenmediklerini, Batista'yı ise alternatif olarak düşündüklerini sözlerine ekledi. 
     
</TEXT>
</DOC>
