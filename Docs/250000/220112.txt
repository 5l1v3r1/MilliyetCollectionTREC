<DOC>
<DOCNO> 220112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sontur26.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim'den açıklama İmam Hatiplerden liselere geçiş yok 
</HEADLINE>
<TEXT>

     Milli Eğitim Bakanlığı, İmam hatip liselerinden diğer liselere geçişe imkan sağlayan bir yönetmelik değişikliğinin kesinlikle yapılmadığını bildirdi. 
     Milli Eğitim Bakanlığı'ndan yapılan yazılı açıklamada, bazı basın yayın organlarında yer alan ''Milli Eğitim Bakanlığı Orta Öğretim Kurumları Sınıf Geçme Yönetmeliği Değişikliği ile İmam hatip liselerinden diğer liselere geçişe imkan sağlandığı'' yolundaki haberlerin ''tümüyle gerçek dışı'' olduğu kaydedildi. 
     ''Milli Eğitim Bakanlığı'nca böyle bir yönetmelik değişikliği kesinlikle yapılmamıştır'' denilen açıklamada, şunlar kaydedildi 
     ''Milli Eğitim Bakanlığı Talim ve Terbiye Kurulu tarafından yönetmelikte yapılan değişiklik, öğrencilerin devamsızlığını düzenleyen 3 maddelik bir çalışmadır. Bunun dışında bakanlığımızın sözü edilen kapsamda herhangi bir yönetmelik değişikliği bulunmamaktadır.'' 
     
     YAPILMASI DÜŞÜNÜLEN DEĞİŞİKLİK 
     Açıklamada, yapılması düşünülen yönetmelik değişikliğine de yer verildi. 
     Buna göre, Milli Eğitim Bakanlığı Orta Öğretim Kurumları Sınıf Geçme Yönetmeliğinde Değişiklik Yapılmasına Dair Yönetmelik ile ''devamsızlık süresini'' düzenleyen 55. madde yeniden düzenleniyor. 
     Mevcut yönetmeliğin söz konusu maddesinde, ders yılı içinde okula özür bildirmeden devam etmeme süresi 10 gün, özürlü ve özürsüz devam etmeme süresi ise 30 gün olarak yer alıyor. 
     Değişiklik, 10 günü 20 güne, 30 günü de 45 güne çıkarıyor. 
     Yönetmeliğin, 2003-2004 öğretim yılından geçerli olmak üzere yayımı tarihinde yürürlüğe girmesi öngörülüyor. 
     
</TEXT>
</DOC>
