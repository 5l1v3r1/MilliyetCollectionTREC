<DOC>
<DOCNO> 245780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sonsiy12.html </URL>
<DATE> 2004/06/06/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Antalya... Abdurrahmanlar Beldesi'nde 700 oy pusulası iptal edildi 
</HEADLINE>
<TEXT>

     Antalya'nın Serik İlçesi'ne bağlı Abdurrahmanlar Beldesi'nde, 28 Mart'taki seçimlerin iptali nedeniyle bugün yinelenecek belediye başkanlığı seçiminde, oy pusulasında DYP'den 2 adayın isminin bulunması üzerine, pusulalar yeniden basıldı. 
     Abdurrahmanlar'da bugün tekrarlanacak belediye başkanlığı seçimi öncesinde, oy pusulalarında DYP'nin, bir hafta önce çekildiğini açıklayan adayı Ahmet Tat ile yeni aday Ali Altınay'ın isimlerinin bulunduğu fark edildi. Bunun üzerine, yaklaşık 700 hatalı oy pusulası iptal edildi. Yeni oy pusulası basılarak sandıkların bulunduğu seçim merkezlerine gönderildi. 
     Abdurrahmanlar Beldesi'ndeki oy verme işleminin sorunsuz şekilde devam ettiği bildirildi. 
     Serik'te, 28 Mart yerel seçimlerinde de MHP'nin belediye başkan adayı Ramazan Özen, seçimlerden bir hafta önce rahatsızlanarak adaylıktan çekilmiş, Ramazan Özen'in yerine kardeşi Mustafa Özen aday gösterilmişti. 
     DYP ve AK Parti'nin, seçimde oy pusulalarının üzerinde hem Mustafa Özen'in hem de Ramazan Özen'in isminin bulunduğu yönündeki itirazları üzerine seçim iptal edilmişti. 

     
</TEXT>
</DOC>
