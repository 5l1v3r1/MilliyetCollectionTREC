<DOC>
<DOCNO> 219808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sonspo04.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih İlk yarıdaki 5-0 bizi kamçılıyor... 
</HEADLINE>
<TEXT>

     Trabzonspor'un takım kaptanı Fatih Tekke, ligin ilk yarısında aldıkları 5-0'lık yenilginin kendilerini kamçıladığını söyledi. 
     Fatih, yaptığı açıklamada, Beşiktaş maçında aldıkları farklı yenilgiyi unutmadıklarını belirterek, ''Bu yenilgi bizi kamçılıyor. Bundan önemlisi seyircimizin durumu ve bizim sıralamadaki durumumuz. İnsanlar bu maçı unutmadı. 5-0'lık mağlubiyet çok kötü mağlubiyetti. İlk önce biz taraftarlara galibiyeti tattırmak istiyoruz. Beşiktaş'ı yenebileceğimizi göstermek istiyoruz'' dedi. 
     Galip geldikleri takdirde şampiyonluk iddialarının olabileceğini de kaydeden Fatih, ''Rakibimizle fark 7 puandan 4'e düşer. Fenerbahçe'nin de bu hafta zor maçı var. Bence seyircilerimizin gayet sabırlı olması lazım. Biz gayet iyi çalışıyoruz, bize güvensinler. İnşallah Beşiktaş'ı buradan üzgün göndereceğiz'' diye konuştu. 
     Fenerbahçe için bazılarının kümeye düşmeye oynar diye söylediğini dile getiren Fatih, şöyle devam etti 
     ''Ama şimdi 11 puanlık farkı kapadı geldi öne geçtiler. Ligde her şey olabilir. Yeter ki her şey adil bir şekilde olsun. Yani saha dışında ve saha içinde her şey adaletli dağıtılsın. Eğer masadaki olaylar olmasın ligde her an her şey değişir. Biz Trabzonspor olarak her zaman şampiyonluğu kovalamak zorundayız. Çünkü hedef her zaman şampiyonluk, şahsım da dahil ikinciliği kabul etmiyor. Şampiyonlar Ligi'ne gitmemiz kurumsal olarak Trabzonspor'a belli bir katkı sağlayacaktır, ama ben şahsım çok fazla mutlu olmaz. Benim özlemim bütün insanların özlemi gibi şampiyon olmak. İşimiz zor ama şansımız var.'' Ligin ikinci yarısında hakemlerin performansının iyi olduğunu kaydeden Fatih, ''Herkese eşit dağıtıyorlar adaleti. Herkes birbirini yenebiliyor. Türk futbolunun bir yere gelebilmesi için böyle olması lazım. ilk yarıda saha içinde bariz haksızlıklar gözüküyordu. Şu an için geçirli değil. İnşallah Beşiktaş maçından sonra hakemler aynı bu şekilde istikrarlı tutarlı gördüğünü verir. Adaleti sağlarlarsa ligin tadı tuzu olur. Türk futbolu kazanır. Biz bunları istiyoruz'' diye konuştu. 
     
     ŞANSIZLIKLAR... 
     Bordo-mavili takımın kaptanı, ligin ilk yarısında çok şansızlıklar yaşadığını ve bazı hatalarının buna eklendiğini söyledi. 
     Sezon başında Avusturya kampında yan hakeme yaptığı hareketten dolayı ligin ilk 5 maçında ceza alarak oynayamayan Fatih, 17 haftadır Hüseyin Avni Aker Stadı'nda gol atamaması ile ilgili olarak da şöyle konuştu 
     ''Sezon öncesi arka tendonumun üstünde sakatlık vardı, hiçbir şey bulunamadı. Daha sonra geldik 5 hafta oynamadık. Sonra Samsunspor maçında gol attım ama oyun olarak kendimi beğenmedim, çünkü vücut olarak hazır değildim. İyi seviyeye gelirken Beşiktaş maçında kart gördüm. Kopukluklar oldu. İkinci devre ise sakatlık nedeniyle Çaykur Rizespor maçı haricinde oyun olarak ben elimden geleni yapıyorum, ama Trabzonspor olarak geçen yıl ki kadar pozisyona giremiyoruz. Geçen sene daha fazla pozisyona giriyorduk. 
     Bu sene 18'in içinde daha fazla topla buluşmam, vuruş pozisyonları bulmam lazım. Oyun genelinde çoğu zaman iyi işler yaptığımı düşünüyorum, ama topla fazla buluşamıyoruz. Bu sıkıntıyı forvet olarak Augustine, Mehmet Yılmaz olsun yaşıyoruz. Gökdeniz gibi sürpriz oyuncular gol atıyor. Buraya gelen takımların çoğu kapanıyor. Forvette Fatih'i tutuyor, iki adam veriyor. Bizim arkamız dönük olduğu için biraz sıkıntı yaşıyoruz. Hücum olarak daha fazla topla buluşabilsek, ben de diğer arkadaşlar da rahatlayacak. Dışarıda atıyor, içeride atamıyor tarzında bir şey yok.'' 
     
     TRANSFER KONUSU 
     Fatih, gelecek sezonun sonunda sözleşmesinin bittiğini ve bu konuda profesyonel davranacağını da ifade ederek, ''Benim buradan bir şekilde ayrılmam veya kalmamam beni kesinlikle çok üzer. Çünkü Trabzonsporluyum. Avrupa'ya da gitsem böyle olacak. Türkiye'de gitmek istediğim takım yok. Burada olmaktan mutluyum. Sadece ayrılacaksam, bana yapılacak bariz rahatsızlıklar olacak. Para ile alakalı olmaz'' dedi. 
     Fatih hayalindeki takımın Barcelona olduğunu da ifade ederek, ''Barcelona'nın rengi Trabzonspor rengiyle aynı olduğu için bu takıma karşı her zaman bir ilgim var. Barcelona'yı severim. Bu dönemlerde ne Avrupa'dan ne buradan teklif konusunda açıp bir şey söyleyen olmadı. Bu senenin başında Almanya ve İngiltere'den vardı. Fulham'dan teklif almıştım. Efes Cup'ta da Almanların efsanevi oyuncusu Beckenbauer, beni ve Gökdeniz'i beğenmişti'' diye konuştu. 
     Son olarak taraftarlara seslenen Fatih, ''Bütün herkesi maça bekliyoruz. Maça gelen herkes de takıma yardımcı ve destek olsunlar'' diyerek sözlerini tamamladı. 
     
</TEXT>
</DOC>
