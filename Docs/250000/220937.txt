<DOC>
<DOCNO> 220937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sondun21.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül, Yunan basınına konuştu "İlişkilerin gelişeceğine inanıyorum" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, önümüzdeki dönemde Türk-Yunan ilişkilerinin daha da gelişeceğine inandığını söyledi. 
     Gül, Atina'da yayımlanan Ta Nea gazetesine verdiği demeçte, geçen pazar günü yapılan seçimlerden zaferle çıkan Yeni Demokrasi Partisi YDP ve Genel Başkanı Kostas karamanlis'i kutladığını belirtti. 
     Gül, ''Şüphesiz Yunanlılar için yeni bir dönem başlıyor. Türk- Yunan ilişkilerinde de bugüne dek kaydedilen gelişmelerin güçlenerek süreceğine inanıyorum'' dedi. 
     Adalet ve Kalkınma Partisi'nin YDP ile iyi ilişkiler içinde olduğunu vurgulayan Gül, Karamanlis'in AK Parti kongresinde mükemmel bir konuşma yapmış olduğunu da hatırlattı. 
     Anamuhalefet partisi PASOK'un lideri Yorgo Papandreu'nun Türk-Yunan ilişkilerine büyük katkısı olduğunu ve PASOK ile de iyi ilişkiler içinde olduklarını belirten Gül, ''Sayın Papandreu'nun anamuhalefet lideri olarak Türk-Yunan ilişkilerindeki olumlu ve yapıcı katkısını sürdüreceğine inanıyorum'' diye konuştu. 
     YDP'nin seçim kampanyası sırasındaki Türk-Yunan ilişkileri konusundaki olumlu tavrının Ankara'yı cesaretlendirdiğini kaydeden Gül, iki ülke arasında yeni bir dönemin başlayacağı kanısında olduğunu belirtti. 
     Gül, şunları söyledi 
     ''Bölgemizdeki sorunları çözmeyi başarmamız ve dünyaya Avrupa'nın bu bölgesinin bir barış ve işbirliği bölgesi olduğunu göstermemiz gerekiyor. Kıbrıs konusunda da çözüme ulaşabileceğimizi umuyorum. Türkiye, Yunanistan ve Kıbrıs, AB içinde önemli rol oynayabilirler.'' Türk-Yunan ilişkileri konusunda her iki tarafın da iyi niyet taşıdığını ve bunun göstergesinin mevcut ilişkilerin düzeyi olduğunu belirten Gül, ''Her iki halkın da iyi ilişkiler içinde olma arzuları mevcuttur. Geçmişte düşmanlık hisleri ön plana çıkarıldı. Şimdi ise geçmişin tersine Türk-Yunan ilişkilerinin temel özellikleri barış, dostluk ve iyi ilişkiler içinde olmak olarak sıralanıyor. Bunu görmekten mutluyuz'' dedi. 
     
</TEXT>
</DOC>
