<DOC>
<DOCNO> 202177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sondun13.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu Kıbrıslı Türkler Annan Planı çözümü istiyor 
</HEADLINE>
<TEXT>

     AB Komisyonu, KKTC'deki seçimlerin ardından yaptığı yazılı açıklamada, seçim sonuçlarının Kıbrıslı Türklerin artan bir şekilde ve Annan planı temelinde çözüm istediklerini gösterdiğini belirtti. 
     KKTC'yi devlet olarak tanımayan ve dolayısıyla seçim sonuçlarını resmen tanımayacağını daha önce belirtmiş olan AB Komisyonu, açıklamasında, Kuzey Kıbrıs'ta ''seçimler'' kelimesini ''tırnak içinde'' kullandı. 
     Açıklamada, sonuçların, Kıbrıslı Türklerin 1 Mayıs 2004'te birleşmiş bir Kıbrıs'ın AB'ye girmesinden ve bu amaçla, Annan planının temel alınacağı bir çözümden yana istekli olduklarını yansıttığı ifade edildi. 
     Komisyon, açıklamasında, Kıbrıslı Türklerin Annan planı temelinde bir uzlaşma fırsatını yakalayabilmeleri için, mümkün olan en kısa zamanda yeni bir yönetim oluşturulması umudunu dile getirdi ve tüm tarafları, gecikmeden BM çerçevesinde müzakerelere tekrar başlamaya çağırdı. 
     Açıklamada, AB Komisyonu'nun, Annan planı çerçevesinde 1 Mayıs 2004 tarihine kadar tam bir çözüm bulunmasının, tüm Kıbrıslıların ve bölgenin menfaati gereği olacağına inancı vurgulandı. 
     Çözüme desteğe ve AB müktesebatının Kuzey Kıbrıs'ta da uygulanması için gerekli adımları düzenlemeye hazır olduğunu ifade eden AB Komisyonu, çözümün gerektireceği fonları sağlamak amacıyla uluslararası bağış konferansı düzenlemeye de hazır olduğunu belirtti ve çözüm halinde Kuzey Kıbrıs'a yardım için ek bütçe ayırdığını hatırlattı. 
     
</TEXT>
</DOC>
