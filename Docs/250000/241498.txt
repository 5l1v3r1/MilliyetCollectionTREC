<DOC>
<DOCNO> 241498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sontur24.html </URL>
<DATE> 2004/05/20/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Deniz kaplumbağalarına jandarma koruması... 
</HEADLINE>
<TEXT>

     Hatay'da İl Jandarma Komutanlığı'nca deniz kaplumbağalarının yuvalama ve yumurtlama dönemleri nedeniyle üreme bölgelerinden biri olan Samandağ İlçesi sahili, koruma altına alındı. 
     İl Jandarma Komutanlığı'ndan yapılan yazılı açıklamada, Muğla-Dalyan ile Suriye sınırı arasında kalan 1587 kilometre uzunluğundaki Akdeniz kıyılarında, kaplumbağaların 17 üreme bölgesi olduğu, yaşamsal ortamlarının korunması amacıyla çalışmalara başlandığı belirtildi. 
     Deniz kaplumbağalarının üreme bölgelerinden birinin de Samandağ İlçesi olduğu belirtilen açıklamada, şu ifadelere yer verildi 
     ''Nesli tükenmekte olan yeşil kaplumbağalar cheliona mydas Samandağ İlçesi'nin Kale ile Meydan bölgesi arasında kalan 14 kilometrelik sahile her yıl gelmektedirler. Deniz kaplumbağalarının geleceğini bıraktığı bu kumsallar, genellikle insan etkinliklerine dayalı tehditlere hedef olmaktadır. 
     Yeşil kaplumbağalar, turizm potansiyeli açısından kullanılması gereken tanıtıcı bir öğedir. Kaplumbağaların korunması yönünde kamuoyu oluşturmak ve yöre halkını bilinçlendirmek amacıyla sahile uyarıcı ve tanıtıcı levhalar ile ilçenin değişik bölgelerine bez afişler asıldı. Vatandaşlarımızdan, doğal değerlerimizi sonraki nesillere miras olarak bırakabilmek için 156 Jandarma imdat telefonuna bilgi vererek yardımcı olmalarını rica ediyoruz.'' Bu arada, öğrenciler ve askerler, sahilde temizlik çalışması yaptılar. 
     
</TEXT>
</DOC>
