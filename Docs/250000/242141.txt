<DOC>
<DOCNO> 242141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/soneko12.html </URL>
<DATE> 2004/05/23/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Aytap karpuzu, İran karpuzuna rakip... 
</HEADLINE>
<TEXT>

     Antalya'nın Gazipaşa İlçesi'nde çiftçilik yapan Bekir Gök, yılın ilk karpuzunu kendisinin yetiştirdiğini belirterek, bölgesinin altyapı sorunlarının çözümü için devletten destek istiyor. 
     Gök, Alanya ile Gazipaşa arasında bulunan Aytap mevkinde, yılın ilk turfanda karpuzunu yetiştirdiğini ve piyasaya sürdüğünü söyledi. 
     Yılın ilk turfanda mısırını da kendisinin piyasaya sürdüğünü belirten Gök, açık alanda yetiştirdiği turfanda karpuzları satışa sundu. 
     Gök, AA muhabirine yaptığı açıklamada, Nisan sonu Mayıs başında piyasaya sürülen ve ''İran Karpuzu'' adıyla satılan karpuzların hem pahalı hem de kalitesiz olduğunu öne sürerek, ''Üstelik bunların parası İran'a gidiyor. Türkiye önemli ölçüde döviz kaybediyor. Kaldı ki Türkiye bir sanayi ya da petrol ülkesi değil. Tarım ülkesiyiz ama karpuzu İran'dan alıyoruz. Türk çiftçisine imkan tanınsa çok şeyler başarır'' dedi. 
     Aytap'ın Türkiye'nin önemli mikroklima alanlarından biri olduğunu, bölgede kış mevsiminde açıkta domates bile yetiştirilebildiğini dile getirerek, şunları söyledi 
     ''Bölgenin özelliklerini göz önüne alınarak turfanda karpuz yetiştirmeye karar verdim. 15 Şubat'ta karpuz tohumunu fidan yastıklarına koydum l5 Mart'ta plastik tünellere fidanları diktim ve 15 Mayıs'ta da turfanda karpuzu piyasaya sürdüm. Üstelik İran karpuzu gibi 5-10 milyon değil, herkes yesin diye 1 milyon liradan sattım. Önümüzdeki sene hedefim Nisan ayında karpuzu piyasaya sunmak ve bu başarıyı Türk çiftçisine hediye etmek.'' Aytap bölgesinin sulama suyu problemi olduğunu da dile getiren Gök, sulama suyu probleminin çözümü için devletin destek vermesi gerektiğini kaydetti. 
     
</TEXT>
</DOC>
