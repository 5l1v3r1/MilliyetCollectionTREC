<DOC>
<DOCNO> 233672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/guncel/gun08.html </URL>
<DATE> 2004/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Onlar okulsuz kalmadı 
</HEADLINE>
<TEXT>

      
   "Kız Çocukları Okulsuz Kalmasın" adı altında düzenlenen kampanya çerçevesinde yapılan pilot uygulamayla Adana'nın Camili köyündeki tüm kız çocukları okullu oldu. Merkez Yüreğir ilçesine bağlı Camili köyündeki Camili Akarca İlköğretim Okulu'nda yapılan törende, kampanya kapsamında okula başlayan ve maddi durumu iyi olmayan 60 öğrenciye Milli Eğitime Destek Vakfı tarafından giyecek yardımı yapıldı. Vali Yardımcısı Turgut Serimer, törende Adana'nın köylerinde yaklaşık 9 bin kız öğrencinin, genelde maddi sebeplerden dolayı okula gitmediğini belirterek, ''81 ilimizde uygulanan bu kampanyayı, Camili köyündeki pilot uygulamanın ardından, Adana'nın tüm köylerinde yaygınlaştıracağız. Vatandaşlarımızı ikna ederek ve işbirliği yaparak, kız çocukların da okullu olmalarını sağlayacağız" dedi. Serimer, törene katılan köy muhtarından ve vatandaşlardan da kampanyaya destek sözü aldı. 
   
   
</TEXT>
</DOC>
