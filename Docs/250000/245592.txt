<DOC>
<DOCNO> 245592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sonsiy08.html </URL>
<DATE> 2004/06/05/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Rektörden milletvekiline tazminat davası .. 
</HEADLINE>
<TEXT>

     Gazi Üniversitesi Rektörü Prof. Dr. Rıza Ayhan, soru önergelerinde kişilik haklarına saldırıda bulunduğu iddiasıyla üniversitenin eski öğretim üyelerinden CHP Ankara Milletvekili Mehmet Tomanbay aleyhine 30 milyar liralık manevi tazminat davası açtı. 
     AA muhabirinin aldığı bilgiye göre, Ankara Nöbetçi Asliye Hukuk Mahkemesi'ne sunulan dava dilekçesinde, Prof. Dr. Ayhan'ın rektörlük seçimlerinde en çok oyu alan aday olduğu ve Cumhurbaşkanı Ahmet Necdet Sezer tarafından da rektörlüğe atandığı ifade edildi. 
     Tomanbay'ın, Gazi Üniversitesi'nde öğretim üyeliği yaparken 3 Kasım 2002'de milletvekili seçildiği anlatılan dilekçede, Tomanbay'ın, TBMM içtüzüğünün milletvekillerine tanıdığı soru önergesi hakkını kötüye kullanarak, çeşitli defalar Prof. Dr. Rıza Ayhan'ın kişilik haklarını ihlal ettiği ileri sürüldü. 
     Tomanbay'ın, Gazi Üniversitesi İktisadi ve İdari Bilimler Fakültesi iktisat bölümü için 2 doçentlik kadrosu açılmasıyla ilgili Milli Eğitim Bakanı'nın yanıtlaması istemiyle verdiği önergede, ''söz konusu kadro için iktisat bölümünden talep gelip gelmediğini, rektörlüğün bölüme danışıp danışmadığını ve atama yapılması düşünülen kişilerin Selçuk Üniversitesi'nden rektör Ayhan'ın yeğeni Serdar Altınok ile Merkez Bankası üyeliği döneminde danışmanlığını yapan Mehmet Günal olup olmadığını'' sorduğu ve ''Bu kişiler atanacak olursa, bu, eş-dost kayırmacılığının AKP iktidarındaki yeni örneği mi olacak'' şeklinde ifadeler kullandığı belirtildi. 
     Dilekçede, Tomanbay'ın bir önergesinde, ''Gazi Üniversitesi Rektörü döner sermayeden maaşının 9.5 katı para alıyor mu Odası 330 milyar lira harcanarak yeniden yapıldı mı '', bir başka önergede de Tıp Fakültesi'ndeki ihale yolsuzluğu iddialarıyla ilgili sorular yönelttiği kaydedildi. 
     TBMM içtüzüğünün 96. maddesine göre milletvekillerinin kısa, net, gerekçesiz, kişisel görüş ileri sürülmeksizin özel yaşama ilişkin konuları içermeksizin soru yöneltmeleri gerektiğine işaret edilen dilekçede, Tomanbay'ın sorularının bilgi isteme amacından uzak olduğu ve yetkinin kötüye kullanılmasının söz konusu olduğu ileri sürüldü. Dilekçede, Mehmet Tomanbay'ın, soru önergeleriyle rektör Prof. Dr. Ayhan'ı kamuoyunda küçük düşürmeyi amaçladığı iddia edilerek, sorularda birtakım olayların öğrenilmesinin amaçlanmadığı savunuldu. 
     Dilekçede, soru önergelerinde dile getirilen konuların asılsız ve hukuk dışı olduğu savunularak, Prof. Dr. Ayhan'ın kişilik haklarına saldırıda bulunduğu iddiasıyla Tomanbay'ın 30 milyar lira manevi tazminat ödemesine karar verilmesi talep edildi. 
     
</TEXT>
</DOC>
