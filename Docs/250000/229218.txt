<DOC>
<DOCNO> 229218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sondun06.html </URL>
<DATE> 2004/04/07/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Irak'tan dönen ABD askerlerinde radyoaktif zehirlenme şüphesi .. 
</HEADLINE>
<TEXT>

     Amerikan ordusu, Irak'tan döndükten sonra azaltılmış uranyum nedeniyle hastalandıkları ileri sürülen bazı askerleri tıbbi kontrol altında tutuyor. 
     New York yakınlarındaki Orangeburg'da konuşlu Ulusal Muhafız birliğinden 6 askerin muayenesinin yapıldığı belirtilirken, bunlardan 3'ünün müşahede altında tutulması kararlaştırıldı. 
     New Jersey'deki Fort Dix askeri üssünün yetkilisi, 3 askerin tıbbi kontrollerinin sürdüğünü belirtti. 
     New York Daily News gazetesi önceki gün yayınladığı haberinde, Ulusal Muhafız birliğinden 9 askerin sivil doktor tarafından muayenesi sonunda, 4'ünün Amerikan topçusu tarafından kullanılan ve azaltılmış uranyum içeren mühimmattan solumuş olabileceklerinin ortaya çıktığını yazmıştı. 
     Bu askerlerden 6'sı tedavi olmak için Amerikan ordusuna yaptıkları başvuruların geri çevrildiğini belirterek, tanısını koyamadıkları baş ağrısı, yorgunluk, nefes darlığı, kusma, eklem ağrısı ve sürekli idrara çıkma gibi şikayetleri bulunduğunu bildirmişlerdi. 
     Askeri üssün yetkilileri, müşahede altında tutulan askerlerin kimliklerini açıklamazken, şu ana kadar yapılan testlerde radyasyon veya hastalık etkisinin ortaya çıkıp çıkmadığını da belirtmediler. Esrarengiz hastalığın belirtilerinin daha çok Irak'ın Semaveh kentinde görev yapan ve çoğunluğunu New Yorklu polis, itfaiye ve cezaevi gardiyanlarının görev yaptığı 442. askeri polis birliğinin üyelerinde görüldüğü kaydedildi. 
     
</TEXT>
</DOC>
