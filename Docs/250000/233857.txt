<DOC>
<DOCNO> 233857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/soneko53.html </URL>
<DATE> 2004/04/22/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Bakan Coşkun IMF, Türkiye gerçeğini bizim zamanımızda öğrenmiştir 
</HEADLINE>
<TEXT>

     Sanayi ve Ticaret Bakanı Ali Coşkun, IMF ile ilişkilerde, geçmiş dönemde siyasi otorite eksikliği nedeniyle uygulanamayan programın, ülke gerçeklerine uyarlanarak uygulandığı bir dönem yaşandığını belirterek, ''IMF, Türkiye gerçeğini bizim zamanımızda öğrenmiştir'' dedi. 
     Türkiye Odalar ve Borsalar Birliği TOBB Deniz Ticaret Odaları Konsey Toplantısı, Antalya'nın Belek Tatil Beldesi'ndeki Cornelia Deluxe Otel'de yapıldı. 
     Bakan Coşkun, toplantının açılışında yaptığı konuşmada, denizciliğin yıllarca ihmal edilmiş bir sektör olduğunu ifade etti. Coşkun, Türkiye'nin, dünya denizcilik sektörünün yıllık 800 milyon ton taşıma kapasitesinin ancak yüzde birini, 300 milyar dolarlık cirodan yalnızca 3 milyar dolar pay alabildiğini bildirdi. 
     Denizcilik sektöründe geçmiş yılların ihmallerini ortadan kaldırmaya kararlı olduklarını kaydeden Bakan Coşkun, Hükümet'in bugünü yaşarken geleceğe hazırlık yapmaya kararlı olduğunu vurguladı. Coşkun, ''Üç tarafı denizle çevrili ülkemizde, Allah'ın verdiği bu nimetlerden yararlanabilmek için, denizcilik sektörünün önündeki bürokratik engelleri kaldırmaya kararlıyız'' diye konuştu. 
     Bugüne kadar yapılanların, yeni beklentileri gündeme getirmiş olabileceğine değinen Coşkun, Hükümetin çok büyük bir borç yükü altında iktidarı devraldığının unutulmamasını istedi. 
     O günlerde borçların çevrilip çevrilemeyeceği, moratoryum ilan edilip edilmeyeceğinin tartışıldığını hatırlatan Coşkun, şöyle devam etti 
     ''Ama bugün bunlar unutuldu. Unutulması da gerekir. Çünkü bu memleketin imkanları, bütün bu sorunları çözmeye yetecek seviyededir. Bütün girişimcilerin önündeki engelleri kaldırmaya çalışıyoruz. IMF ile ilişkilerimizde, geçmiş dönemde siyasi otorite eksikliği nedeniyle, uygulanamayan programın ülke gerçeklerine uyarlanarak uygulandığı bir dönemi yaşıyoruz. IMF Türkiye gerçeğini bizim zamanımızda öğrenmiştir. 
     2003 yılı, bozulmuş olan makro ekonomik dengelerin kurulduğu bir yıl olarak yaşandı. 2004, artık sürdürülebilir bir büyümenin elde edileceği, siyasi istikrarın, sosyal barışın ve istikrar içinde kalkınmanın sağlanabileceği bir yıl olarak hedeflenmiştir. 2004, tarihimizde önemli bir yıldır. 4 Aralık tarihinde, 40 yılı aşkın bir süredir kapısında bekletildiğimiz Avrupa Birliği'nin müzakere tarihinin başlayacağı bir tarih olacağı için, 2004 yılında dünya kamuoyunda Türkiye kendisini daha iyi tanıtma durumundadır. Bu bakımından da bütün sektörlere görev düşmektedir.'' 
     
     KONSEY BAŞKANI KAPTANOĞLU 
     Deniz Ticaret Odaları Konseyi Başkanı Gündüz Kaptanoğlu da, 2004 yılında ekonomik programın başarısını sürdürmesinin, programın sapma olmadan uygulanması ve yatırımların artmasına bağlı olduğunu bildirdi. 
     Kaptanoğlu, bunun için yerli sermayenin yatırım yapabilecek ve rekabet edebilecek duruma getirilmesi, bu amaçla işletme maliyetleri düşürülmesi ve yeni finans sistemleri oluşturulması gerektiğini bildirdi. 
     Kaptanoğlu, yabancı sermayenin Türkiye'ye doğrudan çekilebilmesi için de, başta yatırımla ilgili olmak üzere mevzuatın azami ölçüde sadeleştirilmesini istedi. 
     Vergi muafiyeti gibi benzeri teşvik sistemleri yaratılması, özelleştirme projelerinin tamamlanması gerektiğini de ifade eden Kaptanoğlu, şöyle devam etti 
     ''Diğer taraftan başta kamu yükleri olmak üzere ithalat, ihracat yüklerimizin gerçek anlamda uluslararası rekabet koşullarında Türk bayraklı gemilerle taşınmasına fırsat verilmeli, dahili yüklerimizin mümkün olduğunca deniz yoluna kaydırılması teşvik edilmelidir. Bu suretle filolarımızın yenilenmesine kolaylık sağlanmış olacak, ekonomimizin lokomotif sektörlerinden birisi olan denizciliğimizin önü açılacak ve kısa zamanda 15 milyar dolar döviz girdisi hedefine ulaşılacaktır. Denizci ülke, denizci millet olma yolunda büyük bir aşama kaydedilmiş olacaktır.'' Toplantı daha sonra basına kapalı olarak devam etti. 
     
</TEXT>
</DOC>
