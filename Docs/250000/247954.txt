<DOC>
<DOCNO> 247954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/siyaset/asiy.html </URL>
<DATE> 2004/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İKÖ'den KKTC desteği 
</HEADLINE>
<TEXT>


İKÖ toplantısının karar metnini Milliyet ele geçirdi. Taslak kararda, toplantılara bugüne kadar "Müslüman Türk toplumu" olarak katılan KKTC'nin artık "Kıbrıs Türk Devleti" olarak katılması benimsendi 

UTKU ÇAKIRÖZER, AYÇA ATAY 


KKTC'nin ilk kez "devlet" statüsü kazandığı İslam Konferansı Örgütü İKÖ toplantısı karar metnini Milliyet ele geçirdi. Yarın İKÖ'ye katılan dışişleri bakanları tarafından imzalanarak yürürlüğe girmesi beklenen taslak kararda, bugüne kadar İKÖ toplantılarına "Müslüman Türk Toplumu" olarak katılan KKTC'nin "Annan Planı'ndaki ismiyle Kıbrıs Türk Devleti " katılması benimsendi. Karar taslağı, üye ülkelere KKTC ile doğrudan ulaşım, ticaret turizm, yatırım ve sportif ilişkiler kurması çağrısını da içeriyor. 57 İslam ülkesinin temsilcisinin katıldığı İKÖ Dışişleri Bakanları toplantısı dün Cumhurbaşkanı Ahmet Necdet Sezer ve Dışişleri Bakanı Abdullah Gül'ün konuşmalarıyla İstanbul'da başladı. Açılışın ardından örgütün siyasi işler komitesi, Kıbrıs'la ilgili karar taslağını ele alarak kabul etti. Dışişleri bakanlarının onayını aldıktan sonra yarın dünyaya açıklanacak dokuz maddelik karar tasarısının sekizinci maddesinde şöyle denildi 
"Kıbrıs Müslüman Türk Toplumu, İKÖ'nün çalışmaları aktiviteleri ve toplantılarına BM Genel Sekreteri'nin barış planındaki ismiyle katılacaktır." 
Annan Planı'nda Kıbrıs Türkleri için "Kıbrıs Türk Kurucu Devleti" ismi kullanılmıştı. KKTC, İKÖ toplantılarına bundan sonra bu isimle gözlemci olarak katılacak. 

Kıbrıs'ta iki eşit taraf var 
Taslakta Türkiye ve KKTC açısından önem taşıyan diğer önemli kararlar da şöyle 
Kıbrıs'ta iki tarafın tam eşitliği prensibi geçerlidir. Bu prensip bir tarafın diğerini yönetmesini, baskı kurmasını ve tehdit etmesini engeller.İKÖ, uluslararası camiaya KKTC üzerindeki izolasyonun kaldırılması için acil somut adımlar atması çağrısı, üyelerine de, insanlık dışı izolasyondan kurtulabilmeleri için Kıbrıs Türkleriyle dayanışma çağrısı yapar. Bu kapsamda KKTC ile doğrudan ulaşım, ticaret, turizm, kültür, enformasyon, yatırım ve spor münasebetlerinin artırılması ve genişletilmesi çağrısı yapar. 

İslam Bankası'ndan yardım 
Kıbrıs sorunu çözülene kadar İKÖ, Kıbrıs Türklerinin sesinin, iki eşit taraf ilkesine göre dünyada duyulması ve tüm uluslara-rası platformlarda temsilini aktif biçimde destekleyecektir.İslam Kalkınma Bankası'nın Kıbrıs Türk tarafındaki projeleri desteklemesi de istenecek. 
Sezer de açılış konuşmasında İKÖ üyelerine, "Müslüman Kıbrıslı Türk kardeşlerine dostluk ve yardımlaşma elini uzatacağınıza inanıyoruz" dedi. 

Gül, İslam teknolojisi sergisi açtı 

Fotoğraf ERCAN ARSLAN 

Dışişleri Bakanı ve Başbakan Yardımcısı Abdullah Gül, İslam Konferansı Örgütü İKÖ 31. dönem toplantısında, "İslam ilim ve teknoloji" sergisini açtı. Sergiyi diğer katılımcılarla gezen Gül, yetkililerden bilgi aldı. Sergide, Frankfurt'taki Goethe Üniversitesi'ne bağlı Arap - İslam Bilimler Tarihi Enstitüsü Müzesi'nden gelen bazı aletler sergileniyor. 

İKÖ NOTLARI 
5 ülkenin dışişleri bakanı gelmedi 

Ortaköy'deki Feriye Restoran'daki akşam yemeğinde Osmanlı mutfağından menü hazırlandı. Mönüde, içki servisi yapılmadı, soğuk su ve meşrubat ikram edildi. Başlangıç olarak Osmanlı soğuk tabağı ve sebzeli baklava böreği yer aldı. Ana yemek olarak, 'ızgara kuzu kuş gömünün patlıcan üzerinde safranlı bademli pilav' ikram edildi. Tatlı olarak kireç kaymağında kabak tatlısı, bademli saray tatlısı veya portakallı baklava seçenekleri sunuldu.İKÖ'nün 31. Dışişleri Bakanları Konferansı'na Mısır, Birleşik Arap Emirlikleri, Ürdün, Suudi Arabistan ve Katar dışişleri bakanları gelmedi. Çarşamba günü sona erecek konferansta bu ülkeler, bakan yardımcısı düzeyinde temsil edildi.Toplantı, NATO Zirvesi'nin provası niteliğindeydi. NATO toplantısında görev alacak polisler, İKÖ'de de görevliydi. Zirve için daha önceden verilen yaka kartları, başta basın merkezi olmak üzere, birçok noktada kurulan noktalarda manyetik okuyuculara okutturuldu.Hilton'da büyük bir basın merkezi kuruldu ancak aksaklıklar yaşandı. Daha önce toplantıya giremeyecekleri duyurulan basın mensupları, önceki gün asılan bir duyuruyla 09.00'a kadar kayıt yaptırmaları halinde toplantıyı izleyebileceklerini gördü.Basın mensupları için kurulan ekrandan uzun süre ses gelmedi. Aksaklık giderildiğinde Türkçe, Arapça, İngilizce ve Fransızca konuşmaların simültane çevirileri kulaklıklardan duyulamadığı için bir çok gazeteci konuşmaları takip edemedi.KKTC'yi "Kıbrıs Müslüman Türk Toplumu" olarak KKTC Dışişleri Bakanı Serdar Denktaş temsil etti. n PINAR AKTAŞ 


</TEXT>
</DOC>
