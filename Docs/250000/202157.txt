<DOC>
<DOCNO> 202157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/yazar/cemal.html </URL>
<DATE> 2003/12/15/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Dönüm noktası 
</HEADLINE>
<TEXT>

   
   Saddam Hüseyin'in dün yakalanmasının anlam ve sonuçları konusunda neler söylenebilir Satır başlarıyla şu noktalar öne çıkıyor 
   1 Yeni Irak'a açılan yolda bir dönüm noktasıdır Saddam'ın yakalanması. İstikrar ve barış açısından çok önemli bir kilometre taşıdır. 
   2 Irak'ta Amerika'ya, koalisyon güçlerine karşı yürütülen direniş ve şiddet politikasının belkemiği çok büyük, hatta ölümcül bir darbe yemiştir. 
   3 Saddam'ın yakalanması direniş saflarında bir çorap söküğü etkisi yaratabilir. Lider konumundakilerin ele geçirilmesinin bundan sonra hız kazanması yakın ihtimaldir. 
   4 Bugünden yarına direnişin gerilemesini beklemek gerçekçi bir beklenti sayılmaz. Hatta ilk başlarda intihar eylemleri için düğmeye basılabilir. Umutsuzluğun körükleyeceği gözü dönmüş saldırılar yaşanabilir. 
   5 Geçen mayıs ve kasım aylarında Bağdat'ta, Irak'ta dolaşırken sokaktaki adam nezdinde sürekli olarak hep aynı propagandanın yapıldığına tanık olmuştum. "Ayağınızı denk alın, Saddam her an dönebilir " deniyordu. Özellikle Sünni Iraklılar arasında direnişçi eğilimleri güçlendiren bu propagandanın artık her hangi bir etkisi kalmayacak. 
   6 Irak'ın son yedi buçuk aydır en önemli sorunu güvenlik sözcüğünde düğümleniyordu. Saddam'ın yakalanması güvenlik alanında iyileşmeyi hızlandırabilir. Yakın ihtimaldir bu. 
   7 Güvenlikte düzelmeyle şiddet ve terör eylemlerinin iniş eğrisi çizmeye başlaması en başta ekonomiyi olumlu yönde etkiler. Irak'ta yeni düzene geçilmesinin önündeki en büyük engel olan ekonomik canlanma, özellikle dış yatırım çarkı dönmeye başlar. 
   8 Yine güvenliğin iyileşmesi, ülkede yönetimi Iraklılaştırma sürecine yeni bir ivme kazandırır. Yeni devlet çatısının, federasyonun oluşturulma mekanizmaları konusunda Şii, Kürt ve Sünni unsurlar arasındaki uzlaşma iklimini yeşertir. 
   9 Saddam'ın yakalanması hiç kuşkusuz Başkan Bush yönetiminin elini birçok bakımdan güçlendirecek bir gelişme... Washington bu gelişmeyi inşallah gerek BM ile, gerek AB ile ilişkileri tamir etmek ve uluslararası toplumla işbirliğini geliştirmek için de kullanır. 
   10 Saddam'ın yakalanmasının Arap dünyasında modernleşme ve demokratikleşme çizgisini güçlendiren bir gelişme olacağı söylenebilir. Bu gelişmeden en çok Suriye'nin, Şam'daki Esat rejiminin, sonra da İran'la Körfez ülkelerindeki rejimlerin ders çıkaracağı, ve otoriter arap ülkelerinde liberalleşme kapısının daha çok açılabileceği akla geliyor. 
   11 Saddam'ın yakalanması demin belirttiğim gibi bir dönüm noktası. Ama bunun böyle olabilmesi için Amerika'nın yeni yanlışlar yapmaması gerekiyor. Örneğin Irak'ta işlerin Şiilerle çatışma rotasına girmekten sakınmak bunlardan biri... 
   Kısacası 
   Saddam'ın, insanlığa ve ülkesine karşı suç işlemiş eli kanlı bir diktatörün yakalanmış olması, Irak'ta yeni, istikrarlı ve barışçıl bir düzenin kurulması açısından hiç kuşkusuz bir dönüm noktası... 
   Dileriz, sonu da iyi gelir. 
   
      
   
</TEXT>
</DOC>
