<DOC>
<DOCNO> 210439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sonspo25.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor'un Antalya kampı yarın bitiyor 
</HEADLINE>
<TEXT>

     Birinci Süper Lig'de ikinci yarı hazırlıklarını Antalya'da sürdüren İstanbulspor'un kampı yarın sona erecek. 
     Sarı-siyahlılar, 24 Ocak Cumartesi günü Fenerbahçe ile yapacakları maç için yarın İstanbul'a dönecek. 
     Antalya'da yapılan çalışmaların oldukça verimli geçtiğini belirten menajer Sinan Dinler, yaşanan sıkıntılara karşın ligin ikinci yarısına iyi bir başlangıç yapmak istediklerini söyledi. 
     Fenerbahçe maçının da bu bakımdan önemli olduğunu vurgulayan Dinler, ''Lige iyi bir başlangıç yapmak istiyoruz. Hedefimiz, Fenerbahçe karşısında kazanmak. Yaşadığımız sorunlardan sıyrılmak istiyoruz'' dedi. 
     Denizlispor ile anlaştığı bildirilen Elvir Boliç'in halen İstanbulspor'un kadrosunda yer aldığını ifade eden Dinler, Fenerbahçe ile anlaşan ancak henüz transferiyle ilgili sorunlar giderilemeyen Mehmet Yozgatlı ile ilgili gelişmeleri de izlediklerini bildirdi. 
     Dinler, sakatlığı bulunan Ferdi'nin dışında kadroda eksik futbolcu bulunmadığını da sözlerine ekledi. 
     
</TEXT>
</DOC>
