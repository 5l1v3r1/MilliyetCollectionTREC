<DOC>
<DOCNO> 216392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/siyaset/siy05.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargı sonunda başardı 
</HEADLINE>
<TEXT>

   Yargıtay 8. Ceza Dairesi, 259. turda nihayet başkanını seçebildi. Bir seneye yakın süren başkanlık yarışında Ebru Gündeş, Medyum Keto, Fatih Ürek gibi isimlere oy çıkmıştı 
      ANKARA Milliyet 

   
   Yargıtay 8. Ceza Dairesi Başkanlığı için yapılan seçim birinci yıldönümüne 35 gün kala, 259. turda sonuçlandı. Seçimi, önceki haftaya kadar yapılan turlarda genellikle 100 oyun altında kalan Yargıtay üyesi Zeki Aslan kazandı. Bu sonuç, seçimde birlikte hareket eden gruplardan birinin topluca Aslan'a oy vermesine bağlandı. 
   Seçim turları 26 Mart 2003'te başladı. Yargıtay üyeleri Yusuf Kenan Doğan, Serpil Çetinkol ve Zeki Aslan'ın aday olduğu seçimler, üyelerin haftada 5 kez sandık başına gitmek zorunda kalmaları nedeniyle, oy pusulalarına "Ebru Gündeş", "Medyum Keto", "Fatih Ürek" gibi isimleri yazarak tepkilerini göstermeleriyle de gündeme geldi. Yargıtay Başkanlığı, seçimin sonuçlandırılamaması nedeniyle Yargıtay Kanunu'nda da değişiklik yapılmasını sağladı. Her 5 tur sonucunda seçilen olmaması halinde, yeni adayların da başvurusuyla 5'li turların devam etmesini öngören sistemle devam eden seçimlerde, hiçbir üye gerekli 126 oyu alamadı. 
   Turlar sırasında başkanlığa en çok yaklaşan isim Yusuf Kenan Doğan oldu. Bir turda 125 oy alan Doğan, başkanlığı 1 oyla kaçırdı. Yargıtay Başkanlık Divanı, başkanın seçilememesi üzerine geçen hafta yaptığı toplantıda, seçimin nasıl bitirilebileceği formüllerini tartıştı ancak müdahale etme gereği duymadı. Yargıtay Başsavcısı Nuri Ok da bir başka daire başkanının başkanlığa atanması, boşalan yer için yeni seçim yapılması önerisini getirdi. 
   
   Oylar Aslan'a gitti 
   Pazartesi ve salı yapılan turlarda en yüksek oyu alan Aslan ve Doğan arasında, dün 5'li turların sonuncusu yapıldı. 259. turda Aslan 126 oyla başkanlığa seçilirken, Doğan 71 oyda kaldı. 17 boş, 14 de geçersiz oy kullanıldı. Aslan'ın seçilmesi, Çetinkol'a destek veren üyelerin oylarını Aslan'a atmasına bağlandı. 
   Seçimin çok uzun sürdüğünü, bu süreçte çok yıprandığını kaydeden Aslan, inişli çıkışlı dönemler yaşadığını ancak adaylıktan vazgeçmeyi hiç düşünmediğini söyledi. Aslan, seçim uzun sürse de seçilmek için gerekli 126 oy sınırında bir değişiklik yapılmaması gerektiğine inandığını belirtti. 
   
   
   
</TEXT>
</DOC>
