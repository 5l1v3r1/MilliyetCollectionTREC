<DOC>
<DOCNO> 229537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sondun04.html </URL>
<DATE> 2004/04/08/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
BM'de Kıbrıs için "yeni barış gücü" hazırlığı... 
</HEADLINE>
<TEXT>

     Birleşmiş Milletler'de Kıbrıs'ta yeni bir barış gücünün oluşturulması yönünde hazırlıklar sürüyor. 
     AA muhabirinin edindiği bilgiye göre, Kıbrıs'taki referandumlar öncesinde BM'deki gündem, ''Ada'daki yeni barış gücünün nasıl olacağı''. 
     BM kaynakları, 1964'te 186 sayılı kararla oluşturulan UNFICYP'in yerine geçecek yeni bir barış gücünün görev yönergesi konusunda çalışmaların sürdüğünü belirtiyorlar. Kıbrıs'ta görev yapacak BM Barış Gücü'nün ismi, kuvvet yapısı ve kuvvet düzeyinin değişeceği kaydediliyor. 
     BM Genel Sekreteri Kofi Annan'ın Kıbrıs Özel Temsilcisi Alvaro de Soto, Güvenlik Konseyi'ne 2 Nisan'da verdiği Kıbrıs brifinginde, Annan'ın önümüzdeki günlerde Konsey'e bir rapor sunacağını bildirmiş ve BM Barış Gücü konusunda Güvenlik Konseyi'nin referandumlardan önce harekete geçmesini istemişti. 
     Annan'ın bu talebi üzerine Konsey'in bu konuda yeni bir karar kabul edebileceği belirtiliyor. 
     Diplomatik kaynaklar, referandum öncesinde bu tür bir kararın alınmasının referandum sürecini daha da karmaşık hale getirebileceğini ve Konsey'de bu konuda tereddütlerin sürdüğünü ifade ediyorlar. 
     
</TEXT>
</DOC>
