<DOC>
<DOCNO> 205115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/soneko05.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Cep telefonunda riske girmeyin... Kaçaklar kayıtlılardan fazla... 
</HEADLINE>
<TEXT>

     Mobil İletişim Sistemleri ve Araçları İşadamları Derneği MOBİSAD Bölge Başkanı Uğur Çetindağ, Türkiye'de faturasız ve ikinci el cep telefonu satışlarının önemli bir sorun haline geldiğini ifade ederek, ''Maalesef kaçak telefonlar kayıtlılardan fazla'' dedi. 
     Uğur Çetindağ, Türkiye'ye kaçak yollardan, başta Dubai olmak üzere, Çin ve Tayvan'dan milyonlarla ifade edilecek rakamla fason ve kalitesiz cep telefonu ve şarj cihazının girdiğini, bu durumun tüm sektörü olumsuz etkilediğini söyledi. 
     Türkiye'nin adeta ''kaçak cep telefonu cenneti''ne dönüştüğünü ve istenilen verim alınmayınca da yakında ''hurdalık'' haline gelebileceğini ifade eden Çetindağ, bunu önlemek için dernek olarak çalışmalar yaptıklarını, ancak çözüm getirecek konuma ulaşamadıklarını, bu açıdan tüketicilere de büyük görev düştüğünü vurguladı. 
     Çetindağ, yakın bir gelecekte kaçak telefonların sistem dışı kalmasını sağlayacak teknolojinin uygulamaya konulacağına dikkati çekerek, tüketicileri uyardı. 
     Faturasız telefonlar ve ekipmanlarının garanti kapsamında bulunmamasının kullanıcı açısından da sıkıntılara neden olduğunu belirten Çetindağ, şöyle devam etti 
     ''Kaçak ve çalıntı cep telefonu satışı önlenmelidir. Bu konuda caydırıcı olmak gereklidir. Ancak, henüz bunu başaramadık. Bunun için kontrol ve denetim mekanizması yeni sektör içinden sağlanmalıdır. Ancak, öncelikle kayıtlı hale getirmek için bir defaya mahsus af getirmeli ve yüzde 8 olan ÖTV ile yüzde 18 olan KDV aşağı çekilmelidir.'' Orijinal olmayan telefon, şarj ve bataryaların yarattığı risklere de dikkati çeken Çetindağ, ''Daha çok radyasyon yayıyor, patlayabiliyor, yangınlara ve çeşitli zararlara neden olabiliyor. Ayrıca yaşanılan olası olumsuzlukların giderilmesi için işlem yaptırılamıyor. Çünkü, çalınması veya kaybolması durumunda faturalı olmadığı için yasal girişimlerde bulunulamıyor'' dedi. 
     
     MOBİSAD'IN ÇALIŞMALARI 
     Çetindağ, genel merkezi İstanbul'da olan derneğin Türkiye genelinde bin 100, 2 yıl önce kurulan Adana Bölge Şubesi'ne bağlı Niğde, Kahramanmaraş, Hatay, Gaziantep, Kilis, Osmaniye ve Mersin'de de toplam 151 üyelerinin bulunduğunu belirterek, ''Üyelik konusunda seçici davranıyoruz. Her başvuranı kabul etmiyoruz'' dedi. 
     
</TEXT>
</DOC>
