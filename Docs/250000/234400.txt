<DOC>
<DOCNO> 234400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sondun53.html </URL>
<DATE> 2004/04/24/ </DATE>
<TIME> 22.40 </TIME>
<AUTHOR>  </AUTHOR>
<HEADLINE>
De Soto, BM bürosunun kapatılacağını açıkladı 
</HEADLINE>
<TEXT>

     BM Genel Sekreteri Kofi Annan'ın Kıbrıs Özel Temsilicisi Alvaro de Soto, BM'nin Kıbrıs'taki bürosunun kapatılacağını açıkladı. 
     De Soto, ara bölgede düzenlediği basın toplantısında, Annan'ın referandum sonuçlarına yönelik değerlendirmelerini aktardı ve soruları yanıtladı. 
     Sonuçların kendisini hayal kırıklığına uğratıp uğratmadığı sorulan De Soto, şunları kaydetti 
     ''Kıbrıs halkına kendi geleceklerine ilişkin değerlendirme fırsatı verildiği için memnunum. Önümüzdeki günlerde bir dizi veda görüşmesi yapacağım. Daha sonra New York'a dönüp Genel Sekreter'e raporumu sunacağım. Burada kurulan büromuz da kapatılacak. Ben ve arkadaşlarımın Kıbrıs'ta çalışmaktan mutluluk duyduğumuzu aktarmak isterim.'' De Soto, planın yeniden müzakere edilip edilmeyeceğinin sorulması üzerine, Rum kesiminin zaman içinde derin bir değerlendirme yapacağına ilişkin Genel Sekreter'in görüşlerini hatırlattı ve kendisinin bu konuda başka bir yorum yapmayacağını söyledi. 
     
</TEXT>
</DOC>
