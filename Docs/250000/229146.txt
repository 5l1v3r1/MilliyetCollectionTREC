<DOC>
<DOCNO> 229146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/siyaset/siy03.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortak noktaları HAYIR 
</HEADLINE>
<TEXT>

   Annan Planı üzerinde bugüne kadar bir anlaşmaya varamayan Denktaş ve Papadopulos, ilk kez bir ortak noktada buluştu ve 24 Nisan'daki referandumda 'hayır' oyu verilmesi konusunda birleşti 
      YORGO KIRBAKİ, SEFA KARAHASAN 

   
   Kıbrıs sorunun çözümü için New York'ta yapılan müzakerelerde ilk kez bir araya gelen KKTC Cumhurbaşkanı Denktaş ve Güney Kıbrıs Rum Yönetimi lideri Papodopulos, Annan Planı üzerinde bugüne kadar bir anlaşmaya varamadı. Ancak iki lider sonunda ortak bir noktada yani, 24 Nisan'da referanduma sunulacak plana "hayır" oyu verme konusunda birleşti. Denktaş, planla ilgili olumsuz görüşlerini sürekli vurguluyor. Papadopulos ise kararını bugün açıklayacak. Son dakika sürprizi olmazsa, Rum lider halkından "hayır" oyu vermelerini isteyecek. 
   Denktaş, 2 Nisan'da referandumda "hayır" diyeceğini açıklamış ve "Eğer halka iyi anlatılırsa, referandumdan da 'hayır' çıkar" demişti. 
   
   Zirveye de katılmamıştı 
   KKTC'de aralıkta yapılan seçimlerde de, Annan Planı taraftarı Mehmet Ali Talat'a karşı, dönemin Başbakanı Derviş Eroğlu ve Başbakan Yardımcısı Serdar Denktaş'a açıkca destek veren Denktaş, plana karşı olan olumsuz tutumunu, iki hafta önce İsviçre'de yapılan zirveye katılmayarak da gösterdi. 
   Güney Kıbrıs Rum Yönetimi lideri Papadopulos da, 24 Nisan'daki referandumla ilgili kararını bu akşam Rum halkına hitaben yapacağı konuşmayla açıklayacak. Papadopulos'un Rumları referandumda "hayır" oyu kullanmaya davet etmesi bekleniyor. Papadopulos'un "hayır" demesi halinde Rum Yönetimi'nde kriz çıkması ihtimali bulunuyor. Papadopulos'u destekleyen ve "evet" sinyalleri veren komünist AKEL partisinin 14 Nisan'daki kararına göre hükümetin bile düşebileceğinden söz ediliyor. Papadopulos ile AKEL'in "anlaşarak boşanacakları" da iddialar arasında. Rum Yönetimi'nde AKEL'in yanı sıra "hayır" yanlısı sosyalist EDEK, DİKO ve Yeşiller Partisi yer alıyor. 
   
   
</TEXT>
</DOC>
