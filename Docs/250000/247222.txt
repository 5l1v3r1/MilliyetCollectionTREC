<DOC>
<DOCNO> 247222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sontur30.html </URL>
<DATE> 2004/06/11/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Tokat'ta terör örgütüne ait silah ve malzeme bulundu 
</HEADLINE>
<TEXT>

     Tokat'ın Reşadiye İlçesi'nde arazi araması yapan güvenlik güçleri, terör örgütü üyelerine ait silah, gıda malzemesi ve örgütsel doküman buldu. 
     AA muhabirinin aldığı bilgiye göre, Tokat İl Jandarma Komutanlığı'na bağlı ekiplerin Reşadiye İlçesi'ne bağlı Karlıyayla Köyü Irmak mezrasında yürüttükleri arazi arama-tarama çalışmaları sırasında, terör örgütü üyelerinin gizlediği malzemeler ile karşılaştı. 
     Yapılan aramalarda 2 adet M-16 marka otomatik tüfek, 2 adet kalaşnikof marka otomatik tüfek, bu tüfeklere ait toplam 410 adet mermi ile ilaç ve gıda malzemeleriyle terör örgütü TKP-ML'ye ait bol miktarda örgütsel doküman ele geçirildi. 
     Tokat ve Sivas bölgelerinin terör örgütü üyelerince Karadeniz'e açılma yolu olarak görüldüğünü hatırlatan yetkililer, son günlerde bu bölgelerde örgüt üyelerinin faaliyete geçtiği yönünde istihbaratların alındığını, bölgede operasyonların sürdürüldüğünü kaydettiler. 
     
</TEXT>
</DOC>
