<DOC>
<DOCNO> 235716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonyas13.html </URL>
<DATE> 2004/04/28/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Deri, tekstil ve hazır giyimde boya tehlikesi... 
</HEADLINE>
<TEXT>

     Sağlık Bakanlığı, kanserojen olması nedeniyle deri, tekstil ve hazır giyimde kullanımı yasaklanan ''azo-boyar'' maddeleri konusunda uyardı. 
     Sağlık Bakanlığı Temel Sağlık Hizmetleri Genel Müdürlüğü'nce illere gönderilen genelgede, kansere sebep olması nedeniyle, ''azo-boyar'' maddeleriyle üretilen deri, tekstil ve hazır giyim ürünlerinin bazı Avrupa ülkelerinde yasaklandığı belirtildi. 
     Genelgede, bakanlık tarafından yapılan araştırmalar sonucunda da belirlenen ''aril aminler'' ile bunları içeren ''azo-boyar'' maddelerinin, giyilecek eşya ve elbiselerin boyanmasında kullanılması halinde insan sağlığına zarar verebilen maddeler sınıfına girdiğinin saptandığı bildirildi. 
     Bunların deri, tekstil ve hazır giyim ürünlerinde kullanımının insan sağlığı açısından uygun olmadığı sonucuna varıldığı ifade edilen genelgede, söz konusu maddelerin deri, tekstil ve hazır giyim ürünlerinde ve bunların boyahanelerinde kullanılmalarının yasaklanmasına karar verildiği anımsatıldı. 
     Genelgede, konunun illerdeki deri, tekstil ve hazır giyim üretim yerleriyle bunların boyahanelerine duyurulması ve gerekli denetimler yapılarak sonucun bakanlığa bildirilmesi istendi. 
     Genelgede ayrıca, yasaklı boya listesine de yer verildi. 
     
     AZO-BOYAR MADDELER 
     Dünyada, çeşitli sektörlerde 100 bin ayrı tür boyar madde kullanılıyor. 
     Tekstil sanayinde kullanılan azo boyar maddeler, dünya pazarındaki tüm boyar maddelerin yüzde 60-70'ini oluşturuyor ve kullanılan boyar maddelerin yaklaşık yüzde 10-15'i atık sulara karışıyor. 
     Türkiye'de, deri tekstil ve hazır giyim ürünlerinin imalatında kullanılan azo-boyar maddelerinin kullanımı, üretimi ve ithali, kanserojen maddeler sınıfına girmesi nedeniyle 1 Mart 1995'te yasaklanmıştı. 
     Sağlık Bakanlığı, yapılan incelemelerde, Türkiye'ye çeşitli yollardan Uzak Doğu kaynaklı tekstil ürünlerinin girdiği ve bu ürünlerin bazılarında yüksek miktarda kanserojen boya bulunduğunu belirlemiş, 1997 yılında yayınladığı genelgeyle üreticileri ve halkı uyarmıştı. 
     
</TEXT>
</DOC>
