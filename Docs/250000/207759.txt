<DOC>
<DOCNO> 207759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sontur07.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ararat filmini Fransa'da ilk hafta 196 kişi seyretmiş 
</HEADLINE>
<TEXT>

     Gösteriminden vazgeçilen ve sözde Ermeni soykırım iddialarını işleyen ''Ararat'' filminin, Ermenilerin tepkisine bile neden olduğuna dikkat çekildi. 
     Süleyman Demirel Üniversitesi Fen-Edebiyat Fakültesi Öğretim Üyelerinden Yrd. Doç. Dr. Şenol Kantarcı, ikinci bir ''Geceyarısı Ekspresi'' iddiası ve planıyla çekilen ''Ararat'' filminin, ilk defa 55. Cannes Film Festivali'nde yarışma dışı olarak gösterildiğini hatırlatarak, filmin gösterilmesi halinde Türk-Ermeni ilişkilerini yaralayacağını ve iki toplum arasında arzulanan sağduyu ortamını zora sokabileceğini söyledi. 
     Cannes'de gösteriminin ardından filmin Toronto'da, Paris'te, Erivan'da gösterime girdiğini anlatan Kantarcı, ''ABD'de önce Kongre'de parlamenterlere özel gösterimi yapılan film, daha sonra sinemalarda vizyona girmiştir. Mısır'da da gösterime giren film, geçen yıl ocak ayında Yunanistan'da gösterilmişti'' dedi. 
     
     ''ERMENİLER BİLE TEPKİ GÖSTERDİ'' 
     Atom Egoyan tarafından çekilen ''Ararat'' filmi sinema eleştirmenleri tarafından ağır şekilde eleştirildiğini ve filmin ''Egoyan'ın fiyaskosu'' olarak değerlendirildiğini anlatan Kantarcı, Fransa'da 10 gün süreyle gösterime giren filmin büyük hayal kırıklığı yarattığını söyledi. 
     Fransa'da beklediği ilgiyi bulamayan filmi bir haftada sadece 196 kişinin izlediğine dikkat çeken Kantarcı, filmin birçok sinemada birkaç günün ardından gösterimden kaldırıldığını da hatırlattı. 
     Film izleyen Ermeni asıllı Alen Şirin'in, bir Türk gazetecisine filmle ilgili duygularını, ''İnanamıyorum iftira ve kin bir filmde bu kadar olur'' şeklinde dile getirdiğini, bir başka Ermeni'nin ise ''Film maalesef kin, nefret ve intikam kokuyor. Bazı sahnelerde arkamı döndüm. Atom Egoyan elmalarla armutları birbirine karıştırmış'' ifadelerin kullandığını kaydeden Kantarcı, şöyle devam etti 
     ''Türk-Ermeni ilişkilerinde böylesi filmler olduğu müddetçe ve bu dehşet salgılama dalgası devam ettikçe, iki toplum arasında sağduyudan, sağlıklı ilişkilerden bahsetmek oldukça zorlaşacak. Ararat, ırkçı ve düşmanlıkları körükleyen bir filmdir. Ararat filmi, müspet bilinç yaratma yerine bilinçsizce nefreti insanların beyinlerine nakşetmeyi hedefleyen Türkiye'ye yönelik sistemli Ermeni propagandasının bir parçasıdır.'' 
     
</TEXT>
</DOC>
