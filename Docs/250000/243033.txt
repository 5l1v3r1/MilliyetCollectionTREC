<DOC>
<DOCNO> 243033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonspo33.html </URL>
<DATE> 2004/05/26/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Keçeci, Lyon'un teknik direktörü Paul Le Guen ile prensipte anlaştı... 
</HEADLINE>
<TEXT>

     Beşiktaş'ta 30 Mayıs'ta yapılacak olağanüstü kongre öncesi, başkan adayları yönetim kurulu asil listelerini Divan Kurulu'na teslim ederken, adaylardan Affan Keçeci, teknik direktör olarak, Olympique Lyon'da görev yapan Fransız Paul Le Guen ile prensip anlaşmasına vardıklarını söyledi. 
     Divan Kurulu'na listesini verdikten sonra Akaretler'deki kulüp binasında basın mensuplarının sorularını yanıtlayan Keçeci, 39 yaşında ve altyapıya önem veren Le Guen ile görüşmeler yaptıklarını ve prensip anlaşmasına vardıklarını belirterek, ''Eğer seçilirsek, 1 Haziran'da burada olacak. Beşiktaş'a yarayan ve başarılı olacağına inandığımız bir teknik adamla anlaştık'' dedi. 
     Beşiktaş'ın kendisine ihtiyacı olduğunu savunan Keçeci, sessiz çoğunluğun kongrede başkanlık görevi kendisine vereceğine inandığını ifade etti. 
     
     DEMİRÖREN'DEN IVIC AÇIKLAMASI 
     Divan Kurulu'na listesini veren ve basın mensuplarına da açıklayan Yıldırım Demirören ise prensip anlaşmasına vardıkları Partizanlı Ivic'in, Galatasaray'la da anlaştığının hatırlatılması üzerine, ''Biz sadece başkan adayı olarak futbolcularla görüşüyoruz. Ivic'le anlaştık, ancak Galatasaray da görüşebilir. Biz aday olarak futbolcuyla görüşüyoruz. Demek ki doğru tercih yapmışız ki başkaları da bu futbolcuyla görüşüyor'' dedi. 
     Nihat Kahveci için ''Benim hayalim'' diyen Demirören, ''Beşiktaş'ın bağrından kopan bu futbolcuyu yeniden takımımızda görmek istiyoruz. Milli Takım'dan döndükten sonra görüşeceğiz'' şeklinde konuştu. 
     Beşiktaş'ın mevcut yönetiminin anlaşmaya vardığı Galatasaraylı Berkant, Gençlerbirliği'nden Veysel ve Atlaylı İbrahim Akın'a da değinen Demirören, ''Yönetimde devamlılık esastır. Bu 3 futbolcu da artık Beşiktaş'ın futbolcularıdır'' açıklamasını yaptı. 
     Öteki başkan adaylarının ön anlaşma yaptıkları oyuncuları, başkan olması halinde kabul edip etmeyeceğinin sorulması üzerine Demirören, ''Eğer teknik direktörümüz onay verirse, öteki adayların anlaştığı futbolcuları takımımızda görmek isteriz'' yanıtını verdi. 
     
     KAYNAR ''YILDIRAY, GELİRSE BEŞİKTAŞ'A GELİR'' 
     Başkan adaylarından Erol Kaynar ise Yıldıray'ın transferi için çalışmalarının sürdüğünü söyledi. 
     Milli futbolcunun, Galatasaray ve Fenerbahçe'den de ciddi teklifler aldığını ifade eden Kaynar, ''Yıldıray, Türkiye'ye gelecek olursa, anlaştığımız teknik direktör Toppmöller için Beşiktaş'a gelir'' dedi. 
     Bu arada, yarın İstanbul'da olacağı açıklanan Toppmöler'in, dişlerinin tedavisi nedeniyle gelişinin ertelendiği açıklandı. 
     
     ORMAN ''İSİM AÇIKLARSANIZ, ALTINDA KALIRSINIZ'' 
     Yönetim kurulu listesini Divan Kurulu'na verdikten sonra Çırağan Sarayı'nda basın toplantısı düzenleyen ve yönetim kurulu adaylarından 5'ini tanıtan Fikret Orman, altında kalacağı hiçbir yükün altına girmeyeceğini söyledi. 
     Basın mensuplarının, başkan adaylarından Demirören'in, anlaştığını açıkladığı Ivic ile Galatasaray'ın da anlaştığını belirtmeleri üzerine, ''O zaman isim açıklamayacaklar. Resmi sıfatı olmayan birinin, transfer yapması çok zordur. Açıklarsanız, bunun altında kalırsınız. Arkadaşlar da bunun altında kalmışlardır. Ön sözleşmelerin geçerliliği yoktur. Futbolcu adını açıklamanın Beşiktaş'a da bir yarar getireceğini sanmıyorum. Biz iki oyuncu açıklamıştık. Bunu da onların kulüp başkanıyla birlikte açıkladık. Ben, altında kalacağım hiçbir yükün altına girmem'' diye konuştu. 
     Orman, bir gazetecinin, Van Hooijdonk ve Hagi tipinde yıldız bir oyuncu alıp almayacaklarını sorması üzerine de şunları söyledi 
     ''Prensip olarak böyle transferler düşünmüyoruz. Yaşları daha genç ve gelecekte de Beşiktaş'a yarar sağlayabilecek futbolcular istiyoruz. Örneğin, Pancu'yu ucuza mal ettik, şimdi 3 milyon dolar veriyorlar. Zago 34 yaşında. İki yılda bize maliyeti 5 milyon dolar. Futbolu bırakacak birine bu kadar para vereceğime, genç oyuncu alır, ileride de istifade ederim.'' 
     
</TEXT>
</DOC>
