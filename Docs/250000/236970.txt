<DOC>
<DOCNO> 236970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonspo38.html </URL>
<DATE> 2004/05/03/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Hasan Arat Başkan adaylığım kesinlikle sözkonusu değildir... 
</HEADLINE>
<TEXT>

     Beşiktaş'ta başkan Serdar Bilgili'nin görevinden ayrılacağını bugün kesin bir dille tekrarlamasının ardından, olağanüstü genel kurul çalışmaları hız kazandı. Bilgili'nin 2000 yılındaki rakibi Hasan Arat ise kesinlikle başkan adayı olmayacağını açıkladı. 
     Arat, yaptığı açıklamada, bu seçimde işlerinin yoğunluğu nedeniyle aday olmayacağını, başkan Bilgili'nin ise görevi bırakacağını açıklarken sarfettiği sözlere tepki gösterdi. 
     Serdar Bilgili'nin, görevinden ayrılırken dile getirdiği ''Bana küfürleri edenler, başkan adaylarını da hazırlamıştır'' şeklindeki sözünü ''Beşiktaş'a yakışmayan ve tehlikeli'' olarak değerlendiren Hasan Arat, ''Bu sözler olabilecek başkan adaylarını zor durumda bırakır. Tüm adaylar açıklasın. Seçim demokratik bir olaydır'' diye konuştu. 
     
     ''TEK LİSTE ZORLAMASI YAPILMASIN'' 
     Hasan Arat, yapılacak seçimler öncesinde tek liste zorlamasının da yapılmaması gerektiğini söyledi. 
     Beşiktaş'ta muhalefetin de mutlaka olması gerektiğini vurgulayan eski yönetici Arat, ''Ocak ayındaki seçimlerde aday çıkmaması ve oluşan sessizliğin olumsuzluğunu belirtmiştim. Şimdi de aynı şey olmasın. Mutlaka muhalefet olmalı. Onun için herkes demokratik bir şekilde adaylığını koymalı'' dedi. 
     Hasan Arat, başkan Bilgili'nin yaptığı açıklamaları ve aradaki geçen dönemin Beşiktaş'ta bıraktığı yaranın artarak devam ettiğini de iddia ederek, ''Futbolda Adanaspor, baskette Darüşşafaka yenilgileri de bunu gösteriyor. Arkamıza bakmamamız lazım, arkaya bakmamız gerekiyorsa, zamanında Süleyman Seba'ya yapılan için de suçlu aramamız lazım'' şeklinde konuştu. 
     Kendisi ile zamanında birlikte olan arkadaşlarını seçimlerde serbest bırakacağını da anlatan Arat, sözlerini şöyle tamamladı 
     ''Beşiktaş, başkanların kontrolü altında bir dernek olamaz. Zorlamayla hiçbir şey olmaz, bırakın herkes arayışa girsin. Kimse aday işaret etmesin, ben arkaşlarıma Gidin kime inanıyorsanız ona oy verin diyeceğim.'' 
     
     AYAYDIN'DAN BİLGİLİ'YE ZİYARET 
     Beşiktaş eski yöneticisi Aydın Ayaydın, bugün Akaretler'deki Kulüp Binası'na gelerek bir süre başkan Bilgili ile görüştü. 
     Ayaydın görüşme sonrası yaptığı açıklamada, kendisinin ve camianın önde gelen bazı isimlerinin ortak arzusunun başkan Serdar Bilgili'nin geri dönmesinden yana olduğunu belirterek, ''Ben de sayın Bilgili ile görüşerek başkanlığı bırakmanın yanlış olacağını ve kararından dönmesi gerektiğini söyledim. Ancak Bilgili kararlı, izlenimlerime göre dönmeyecek'' dedi. 
     Aydın Ayaydın, bundan sonra Beşiktaş'ın birleşerek güçlü bir yönetim çıkarması gerektiğini de sözlerine ekledi. 
     
     BAŞKAN ADAYLARI KULÜPTE 
     Beşiktaş Kulübü Divan Kurulu Başkanı Şeref Nasır'ın isteği ile başkan adaylığı için isimleri geçen Nevzat Demir, Yıldırım Demirören ve Fikret Orman Kulüp Binası'na geldiler. 
     Nasır, üçlüyü kulüp girişinde karşılarken, Demirören ve Orman ile Divan Kurulu Lokali'nde biraraya gelerek, seçimde izlenecek strateji konusunda toplantıya girdi. 
     
</TEXT>
</DOC>
