<DOC>
<DOCNO> 220318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sontur10.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da kar yağışı bu akşamdan itibaren kesilecek... 
</HEADLINE>
<TEXT>

     İstanbul Meteoroloji Bölge Müdürü Mustafa Yıldırım, kar yağışının bu akşamdan itibaren kesileceğini ve hava sıcaklıklarının artmaya başlayacağını bildirdi. 
     Yıldırım, A.A muhabirine yaptığı açıklamada, İstanbul'da önceki gün başlayan aralıklı kar yağışının bugün de süreceğini, ağırlıklı olarak da kentin kuzey ve doğusunda etkili olacağını söyledi. 
     Geceyarısı etkili olan yoğun kar yağışı sonucunda kar birikmeleri olduğunu anlatan Yıldırım, kar kalınlıklarının Şile'de 2, Göztepe'de 4, Kumköy ve Sarıyer'de 10, Bahçeköy'de 12 santimetre olarak ölçüldüğünü kaydetti. 
     Kar yağışının akşam saatlerinde etkisini kaybedeceğini ve yarın kar yağmayacağını vurgulayan Yıldırım, ''Hava sıcaklıkları yarından itibaren artmaya başlayacak'' dedi. 
     Yıldırım, hava sıcaklıklarının bugün 4, yarın 7 ve Pazartesi günü 11 dereceye kadar çıkacağını dile getirdi. 
     İstanbul'da ısının bu gece 0 derecenin altına düşmesiyle don ve buzlanma olabileceğine de işaret eden Mustafa Yıldırım, özellikle sürücüleri dikkatli davranmaya çağırdı. 

     
</TEXT>
</DOC>
