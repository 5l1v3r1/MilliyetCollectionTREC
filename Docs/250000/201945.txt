<DOC>
<DOCNO> 201945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/yasam/ayas.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tiryaki' bebek tartışma yarattı 
</HEADLINE>
<TEXT>

   Günde bir paket sigara içen O. bebek için uzmanlar 'Aile sansasyon peşinde olabilir' görüşünde. Baba Ekinci ise, 'Yoksuluz, zaten sigara parasına bile yetişemiyoruz' diyor 
      
   Görele'de yaşayan Halil İbrahim Ekinci'nin 2 yaşındaki oğlu O.'nun günde yaklaşık bir paket sigara içtiğini söylemesi, tartışma yarattı. 
   Dokuz çocuğunun en küçüğü O.'nun bir yıl önce sigaraya başladığını öne süren baba Ekinci, "Attığım izmaritleri içiyordu. Çocuk diye üzerinde durmuyorduk" dedi. Ekinci, yevmiyecilikle geçimini zor sağladığını, bebeğin sigara tiryakiliğinin kendilerini ekonomik yönden de olumsuz etkilediğini söyledi. 
   Annesi Nazmiye Ekinci de, "Sigara içmezse krize giriyor. Emzik, biberon yerine sigara istiyor" dedi. 
   
   'Dava açılabilir' 
   Ancak ailenin bu açıklamaları, uzmanlar tarafından şiddetle eleştirildi. Karadeniz Teknik Üniversitesi Tıp Fakültesi Göğüs Hastalıkları ve Tüberküloz Anabilim Dalı Başkanı Prof. Dr. Tevfik Özlü, bu yaşta bir bebeğin ailesinin bilgisi dışında sigara bağımlısı olmasının mümkün olmadığını ileri sürerek, "Aile ya düzenli olarak çocuğa sigara verdi ya da sansasyon için böyle konuşuyor" dedi. Özlü, bir çocuğun günde içtiği bir paket sigaranın, bir yetişkinin 4 - 5 paket içmesiyle aynı anlama geldiğini belirterek, "Akciğer gelişimi 6 yaşına kadar sürer. Çocuk gerçekten bu kadar sigara içiyorsa, ileri yaşlarda akciğer kanserine yakalanma riski çok fazla" diye konuştu. 
   Hukukçular da, ailelerin çocuklarını kötü alışkanlıklara karşı koruyup gözetmekle yükümlü olduğunu belirterek, Ekinciler'in, TCK'nın 478. maddesi uyarınca 'Aile fertlerine kötü muamele'den dava edilebileceğini söyledi. 
   
   
</TEXT>
</DOC>
