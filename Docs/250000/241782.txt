<DOC>
<DOCNO> 241782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sontur29.html </URL>
<DATE> 2004/05/21/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Nejat Daş, Türkiye'ye iade edilmek istiyor 
</HEADLINE>
<TEXT>

     Adı, Akdeniz'in uluslararası sularında uyuşturucu yüküyle batırılan ''Kısmetim 1'' ve uyuşturucuyla ele geçirilen ''Lucky S'' gemileriyle anılan ve İspanya'da 70 kilo eroine ilişkin cezaevinde olan Nejat Daş, Türkiye'ye iadesini istiyor. 
     Daş'ın avukatı Ekrem Marakoğlu, İstanbul DGM Cumhuriyet Başsavcılığı'na konuya ilişkin bir dilekçe verdi. 
     Avukat Marakoğlu, dilekçesinde, İspanya'dan iadesi istenen Nejat Daş ile Madrit'te, başka bir suçtan tutuklu bulunduğu cezaevinde görüşmeler yaptığını belirtti. 
     Marakoğlu, aralarındaki görüşmelerde, kendi yaptığı açıklama ve uyarıları da dikkate alan Nejat Daş'ın, Türkiye'ye iadesini engellemek için İspanya adli makamlarına yaptığı bütün itirazlarını, Türkiye'deki savunma hakları saklı kalmak kaydıyla geriye çekme kararı aldığını kaydetti. 
     Daş'ın iade olayıyla ilgili olarak yüksek bir kefaletle tahliye edildiği ve bir süre önce İspanya'da ele geçirilen 70 kilogram eroin ile ilgili olarak yeniden tutuklandığı ifade edilen dilekçede, bu davadaki tutukluluğu devam eden Daş'ın, İspanya adli makamlarına karşı ''ben ülkeme dönmek istiyorum'' demeyi uygun görmediği ve ''bu talebin yanlış değerlendirilebileceğini düşündüğü'' anlatıldı. 
     Avukat Marakoğlu, dilekçesinde, Daş'ın, ''yıllardan beri Türkiye'ye iadesini engellemek amacıyla İspanya adli makamlarına yaptığı bütün itirazlarını geriye aldığı konusundaki istek ve talebini Türkiye'deki yetkili adli mercilere bildirmesi için kendisinden istekte bulunduğunu'' belirtti. 
     
     AVUKATIN AÇIKLAMASI 
     Konuyla ilgili bir de yazılı açıklama yapan avukat Ekrem Marakoğlu, 8 Kasım 1994 tarihinde İstanbul DGM'den çıktıktan sonra cezaevi aracından firar ederek yurtdışına kaçan Daş'ın, İspanya'da yakalandığını vurguladı. 
     Adalet Bakanlığı'nın, ''Lucky-S'' davasından 30 yıl, ''Kısmetim 1'' davasından da 5 yıl 10 ay cezaya çarptırılan Nejat Daş'ın İspanya'dan iadesini istediğini vurgulayan avukat Marakoğlu, Daş'ın ise iade talebini engelleyici gerekçeler ortaya koyduğunu belirtti. 
     Nejat Daş'ın Türkiye'ye iade edilmediğini, fakat 6 yıl süreyle cezaevinde tutulduğunu ve 100 bin euro karşılığı kefaletle serbest bırakıldığını ifade eden Marakoğlu, Daş'ın, kefaletle tahliyesinin ardından, İspanyol vatandaşı bir kişinin evinde bulunan 70 kilogram eroine ilişkin gözaltına alındığını kaydetti. 
     
     İSPANYA'DA DAYAK İDDİASI 
     Türk polisinden şikayet eden Nejat Daş'ın, İspanyol polisi tarafından yol ortasında, herkesin gözü önünde dövüldüğüne yer verilen açıklamada, Daş'ın eşi Hanife Daş'ın da bu sırada olaya müdahale ettiği anlatıldı. 
     Avukat Marakoğlu, açıklamasında, Türkiye'ye dönüşünün ardından, Adalet Bakanlığı'na da başvuru yaptığını kaydetti. 
     
</TEXT>
</DOC>
