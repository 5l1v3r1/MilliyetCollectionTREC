<DOC>
<DOCNO> 235658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sontur08.html </URL>
<DATE> 2004/04/28/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Vakıf üniversitelerinin ismi değişecek... 
</HEADLINE>
<TEXT>

     Dernek ve vakıfların kamu kurum ve kuruluşlarıyla ilişkilerini düzenleyen yeni kanun nedeniyle üniversite vakıfları, kurdukları okulların isimlerini değiştirmeye hazırlanıyor. 
     Üniversitelerin kurdukları vakıflar, Dernek ve Vakıfların Kamu Kurum ve Kuruluşları ile İlişkilerine Dair Kanun'daki değişiklik nedeniyle üniversitelerle yollarını ayıracak. 
     Bu kapsamda, artık üniversitelerin isimlerini taşıyamayacak olan vakıflar, bu isimlerle kurdukları ilköğretim okulları ile liselerin adlarını da değiştirecek. 
     ODTÜ Rektör Yardımcısı Prof. Dr. Canan Çilingir, AA muhabirine yaptığı açıklamada, ODTÜ Geliştirme Vakfı'nın ismini değiştirme çalışmalarının sürdüğünü söyledi. 
     ODTÜ Geliştirme Vakfı'nın kurduğu ilköğretim okulu ve lise bulunduğuna işaret eden Çilingir, vakfın ismi değişeceği için okulların isminin de bu doğrultuda değişeceğini kaydetti. Çilingir, okulların bulunduğu arazi vakıfa ait olduğu için okulların yerinin değişmeyeceğini söyledi. 
     
     ANKARA ÜNİVERSİTESİ GELİŞTİRME VAKFI OKULLARI 
     Ankara Üniversitesi Geliştirme Vakfı Genel Müdürü Sezai Yaman da vakfın adının Ankara Üniversiteliler Vakfı olarak değiştirilmesini önerdiklerini bildirdi. 
     Ankara Üniversitesi Geliştirme Vakfı İlköğretim Okulu ve Lisesi'nin isimlerinin de değiştirileceğini belirten Yaman, ''İsim değişikliğine ilişkin mahkeme kararı gelmediği için bu okulların ismini değiştiremedik. Mahkeme kararı gelir gelmez değiştireceğiz. Bu okulların ismi büyük bir ihtimalle vakfın yeni ismi olacak'' dedi. 
     Yaman, okulların bulunduğu arazinin üniversiteye ait olduğunu, bu yüzden taşınmasının gündeme gelebileceğini belirtti. Yaman, ''Bu konuda herhangi bir hazırlığımız yok. Öğretim döneminin sonunu bekliyoruz. Bu konuda kararı vakfımız verecek'' diye konuştu. 
     Dernek ve Vakıfların Kamu Kurum ve Kuruluşları ile İlişkilerine Dair Kanun'da, vakıfların, kamu kurum ve kuruluşlarının ismini alamayacağı, kamu kurum ve kuruluşlarının hizmet binaları veya müştemilatı içinde faaliyet gösteremeyecekleri hükmü bulunuyor. 
     Kanunda, mevcut dernek ve vakıflara, kanunun yürürlüğe girdiği tarihten itibaren altı ay içinde, dernek tüzüklerini veya vakıf senetlerini bu kanun hükümlerine uygun hale getirmeleri için süre tanınmıştı. Bu süre Haziran 2004'de sona erecek. 
     
</TEXT>
</DOC>
