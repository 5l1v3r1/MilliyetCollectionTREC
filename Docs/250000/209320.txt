<DOC>
<DOCNO> 209320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sontur11.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İki helikopter ve bir uçak düşen F-16 ve pilotunu arıyor 
</HEADLINE>
<TEXT>

     Balıkesir 9. Ana Jet Üssü'nden havalandıktan sonra Kütahya'nın Tavşanlı İlçesi yakınlarında düştüğü bildirilen F-16 savaş uçağı ile pilotunu arama çalışmaları sürüyor. 
     Uçağın enkazı ve Hava Pilot Üsteğmen Mehmet Karakuzulu'nun bulunmasına yönelik karadan sürdürülen arama çalışmalarına, bölgede dünden beri etkili olan yoğun sisin bu sabah kalkmasıyla iki askeri helikopter ve bir uçak da katıldı. 
     Helikopterler ve uçak bölgeyi havadan taramaya başlarken, askeri birlikler, Köy Hizmetleri, Orman Bölge Müdürlüğü, Kütahya ve çevre illerin Sivil Savunma arama ve kurtarma ekipleri ile yöre halkı, uçağın radar irtibatının kesildiği Yaylacık mevkii ile Elmalı, Şenlik, Arif ve Gümüşyeni köylerinin yakınları, Gelinalanı ve Ozan Deresi mevkilerine dağılarak arama çalışmalarını sürdürüyor. 
     Yoğun kar yağışı, tipi ve yoğun sis nedeniyle dün zor anlar yaşayan ekipler, bugün görüş mesafesinin iyi olması ve havanın yağışlı olmaması nedeniyle arama çalışmalarını daha rahat sürdürdüklerini bildirdiler. 
     
</TEXT>
</DOC>
