<DOC>
<DOCNO> 222287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sontur12.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye'nin Kamışlı İlçesi'nde gerginlik sürüyor... 
</HEADLINE>
<TEXT>

     Suriye'nin Kamışlı İlçesi'nde futbol maçında başlayan ve Arap-Kürt çatışmasına dönüşen olaylardan sonra gerginlik sürüyor. 
     Suriye'nin Kamışlı İlçesi'nde, Deyruzzor ilinin birinci lig takımı El Futuva ile Kamışlı'nın El Cihat takımları arasında oynanan maç sırasında, El Futuva taraftarlarının devrik Irak lideri Saddam Hüseyin'in posterini asmaları ve Kürtlere yönelik olumsuz slogan atmalarıyla başlayan olaylar nedeniyle çıkan gerginlik sürüyor. 
     Kısa sürede büyüyen ve çok sayıda kişinin ölümüne yol açan olaylar, Kamışlı, Amude ve Derbesiye'de Arap-Kürt çatışmasına dönüşmüş, Şam ve Haseki'den gönderilen takviye kuvvetleri, gruplara müdahale ederek sokağa çıkma yasağı ilan etmişti. 
     Gruplar tarafından ateşe verilen kamu binaları ve benzin istasyonları söndürülürken, sınır boylarında hala yangınların dumanı gözleniyor. 
     Kamışlı'da akrabaları bulunan Türk vatandaşlarının yakınlarıyla yaptıkları telefon görüşmelerinde, olayların kontrol altına alındığını ancak yer yer göstericilerle güvenlik kuvvetleri arasında gerginlik yaşandığını bildirdikleri öğrenildi. 
     
</TEXT>
</DOC>
