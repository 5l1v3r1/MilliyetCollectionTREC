<DOC>
<DOCNO> 249884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sondun09.html </URL>
<DATE> 2004/06/22/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Avrupa Merkez Bankası Başkanı İngilizce konuşunca... 
</HEADLINE>
<TEXT>

     Avrupa Merkez Bankası Başkanı Jean-Claude Trichet'nin, Avrupa Konseyi Parlamenterler Meclisi AKPM toplantılarındaki ''Euro ve Büyük Avrupa'' konulu oturum çerçevesindeki konuşmasını İngilizce yapmasına tepki gösteren Fransız heyeti salonu terk etti. 
     Salonu terk eden 9 kişilik heyetin yayımladığı bildiride, ''Fransız heyeti, Fransızcanın Avrupa Konseyi'ndeki iki resmi dilden biri olduğunu hatırlatmak ister ve kendilerine konuşma fırsatı tanınan Fransızlardan, konuşmalarını Fransızca olarak yapmalarını bekler'' denildi. 
     AKPM Başkanı Peter Schieder'in Trichet'ye bu fırsatı verdiği hatırlatılan bildiride, ancak Trichet'nin ''bilinçli olarak bu fırsatı kullanmadığına'' dikkat çekildi ve bu konunun Başbakan Jean-Pierre Raffarin'e aktarılmasına karar verildiği belirtildi. 
     Bu tepki üzerine Schieder'e başvuran Trichet'nin, iki dilden birini tercih edebileceği veya iki dili de kullanabileceği yanıtını aldıktan sonra, konuşmasının ilk bölümünü İngilizce, ikinci bölümünü Fransızca yaptığı kaydedildi. 
     
</TEXT>
</DOC>
