<DOC>
<DOCNO> 237389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/spor/spo02.html </URL>
<DATE> 2004/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hooijdonk Türk gibi 
</HEADLINE>
<TEXT>



HOLLANDALI futbolcu, önceki gece Fanatik muhabirlerinden Mehmet Demircan'ın, Gökçe Ersoy Demircan ile nikah törenine katıldı ve sempatik hareketleriyle takdir topladı. Eşiyle birlikte geldiği gecede, geline altın takan Hooijdonk piste çıkıp, göbek attı ve Türk usulüne ne kadar alıştığını kanıtladı. Demircan'ın nikahında Beşiktaş'ın Onursal Başkanı Süleyman Seba, Futbol Federasyonu Başkanı Haluk Ulusoy da yer aldı. 

Daum'un korkusu 

Fenerbahçe camiasında, iki puan kaybedilmesi halinde dahi şampiyonluğa ulaşılacağı rahatlığı Daum'u kızdırdı. Alman hoca, bu güvenin oyuncuları etkilemesinden çekiniyor 

YUSUF DURSUN 


Harekete geçti 
SARI - Lacivertli camiada, şampiyonluk yarışında Trabzonspor'a ikili averajda sağlanan üstünlüğün getirdiği rahatlık Christoph Daum'un canını sıktı. Fenerbahçe Teknik Direktörü, iki puan önde olmaları nedeniyle Denizlispor maçı öncesi camiada oluşan bu havanın takımı olumsuz etkileyeceği endişesini taşıyor. Bazı taraftar sitelerindeki anketlerde de şampiyonluğa garanti gözüyle bakılması Alman teknik adamı fazlasıyla tedirgin ediyor. 

Mesaj bombardımanı 
DENİZLİ maçı öncesi oyuncularının camiayı etkisi altına alan bu havadan uzak tutmaya çalışan Daum, Samandıra Tesisleri'nde seferberlik ilan etti. Sürekli toplantılar düzenleyen tecrübeli hoca, motivasyona ağırlık veriyor, gevşememeleri gerektiğinin altını çiziyor. Daum, elektronik posta yoluyla da oyuncularına mesaj göndererek, sadece Denizlispor maçını düşünmelerini istiyor. Bu şekilde takımı tartışmaların uzağında tutmayı hedefliyor. 

Alex karmaşası 

DAUM'UN istediği Alex'in, Fenerbahçe'ye sıcak bakmaması, bu transferde geri adım atılmasına neden oldu. Alman hocanın, Brezilyalı oyuncunun kulübüyle bir kez görüşeceği, Barcelona'nın da devrede olması nedeniyle olumsuz yanıt alması halinde, zaman kaybetmeden alternatiflere yöneleceği bildirildi. Daum'un, şampiyonluktan sonra kendine iki hafta süre verdiği, yönetime de "Alex işi zor, diğerlerine bakalım" dediği öğrenildi. 

Tren harek tı 

FENERBAHÇELİ taraftarlar, şampiyonluk şöleni için şimdiden kolları sıvarken, en ilginç plan Ankara'dan çıktı. Ankaralı taraftarlar, Malatya maçına gidecekleri treni, TCDD'den izin alarak sarı lacivert renklerle süsleyecek ve şampiyonluk vagonları oluşturacaklar. Öte yandan Malatyaspor maçındaki şampiyonluk turu olasılığı yüzünden bilet talebinde büyük patlama yaşandı. Özellikle Anadolu derneklerinin yoğun talepte bulunduğu bildirildi. 

Seat'a tam not 

Şükrü Saracoğlu Stadı'ndaki Fenerium'un yanına kurulan standda dün Seat Cup Türkiye'nin yarış aracı olan Seat Leon Cupra R'nin tanıtımı yapıldı. Yöneticiler Mahmut Uslu, Murat Özaydınlı ve İlhan Ekşioğlu otomobili yakından inceleme imkanı buldu. Aracı yakından inceleyen Serhat, "Futbolcu olmasaydım, büyük ihtimalle yarış pilotu olurdum" dedi. 


</TEXT>
</DOC>
