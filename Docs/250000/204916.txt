<DOC>
<DOCNO> 204916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sondun12.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'a uluslararası yardımlar sürüyor... 
</HEADLINE>
<TEXT>

     İran'ın güneydoğusundaki Bem kentinde meydana gelen deprem felaketinden sonra uluslararası yardımlar sürüyor. 
     İRNA'nın haberine göre, ABD'ye ait yardım malzemesi taşıyan bir C-130 nakliye uçağı bu sabah Bem kentinin bulunduğu Kerman eyaletinin başkenti Kerman'a indi. Uçakta yardım malzemesinden başka 140 kişilik arama-kurtarma timi de bulunuyor. 
     Çok iyi teçhizatla donatılmış ve eğitimli köpeklere sahip ABD'den gelen, daha önce Meksika, Türkiye ve Ermenistan'da depremler ile 11 Eylül saldırıları sonrasında arama-kurtarma çalışmalarında bulunan ekibin 10 gün kadar yetecek gıda malzemesini beraberinde getirdiği belirtildi. 
     Virginia eyaleti arama-kurtarma ekibi sözcüsü Den Smith, ''amaçlarının enkaz altında sağ olan kimseleri kurtarmak olduğunu'' söyledi. 
     İngiltere'den de 68 kişilik arama-kurtarma ekibi bir uçakla Bem'e ulaşırken, arama-kurtarma ekibinin beraberindeki İngiltere'nin Tahran Büyükelçiliği'nden yetkililerin deprem sırasında Bem'e gitmekte ya da Bem'de olduğu sanılan 30 İngiliz vatandaşının durumunu tespit etmeye çalışacağı belirtildi. 
     Belçika, Suudi Arabistan, Çin ve Almanya'dan da insani yardım taşıyan uçaklar Kerman havaalanına indi. 
     Bu arada, depremzedeler ikinci geceyi de soğukta geçirirken, güvenlik önlemlerinin yetersizliği nedeniyle yağmalama olaylarının meydana geldiği, kentte halkın, hasar görmeyen civar köylerden gelerek yardım malzemesini yağmalayanlara sopalarla saldırdığı kaydediliyor. 
     Bem'de arama-kurtarma ekipleri, eğitimli köpeklerle enkaz altında sağ kalan olup olmadığını belirlemek için ev ev dolaşırken, elektrik ve su şebekesinin onarılması için çalışmalar devam ediyor. 
     
</TEXT>
</DOC>
