<DOC>
<DOCNO> 213737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/son/sonspo09.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski milli futbolcu Birol Pekel öldü... 
</HEADLINE>
<TEXT>

     A Milli Futbol Takımı'nın yanı sıra Beşiktaş ve Fenerbahçe'de de forma giyen eski futbolcu Birol Pekel öldü. Fenerbahçe Kulübü'nün resmi internet sitesi, aynı zamanda sarı-lacivertli kulübün Yüksek Divan Kurulu üyesi de olan Birol Pekel'in vefat ettiğini duyurdu. 
     Birol Pekel'in cenazesinin yarın Fenerbahçe Camii'nde kılınacak öğle namazının ardından defnedileceği bildirildi. 
     Açıklamada, ''Merhuma Tanrı'dan rahmet, kederli ailesi ve yakınlarına başsağlığı dileriz'' denildi. 
     
     ''ŞENOL, BİROL, GOL'' 

     1938 yılında İstanbul'da doğan Birol Pekel, spora basketbol branşında başlayıp, Beylerbeyi Kulübü'nde futbola dönüş yapmıştı. 
     1959 yılında Beşiktaş'a transfer olan Birol Pekel, yan yana oynadığı Şenol Birol'a attırdığı goller nedeniyle siyah-beyazlı taraftarların yıllarca dilinden düşmeyen ''Şenol, Birol, Gol'' sloganının doğmasına neden olmuştu. 
     201 maç oynayıp, 44 gol attığı Beşiktaş'ta takım kaptanlığı da yapan ve siyah-beyazlı formayla 6 kez milli olan Birol Pekel, 1963'de Şenol Birol ile birlikte Fenerbahçe'ye transfer oldu. Sarı-lacivertli kulüpte de 4 kez milli formayı giydi. 1 kez genç, 4 kez B , 9 kez de A olmak üzere toplam 14 kez milli formayı giydi ve 1 de gol attı. Fenerbahçe'de oynadığı dönemde 154 maçta 24 gol kaydetti. 1968'de Fenerbahçe forması altında futbolu bıraktı. 1975-76 sezonunda Antalyaspor'da antrenörlük görevinde bulunan Birol Pekel, spor yazarlığı da yapmıştı. 
     
</TEXT>
</DOC>
