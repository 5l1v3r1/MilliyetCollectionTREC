<DOC>
<DOCNO> 236362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/magazin/yazdud.html </URL>
<DATE> 2004/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılın takımı zirvede buluştu 
</HEADLINE>
<TEXT>


Bebek'te Koru Kahve keyfi, Q Club'da özel geceler, Hasan'a yazık oldu, Romina'dan 'Dilek Şart Kipi', muhteşem bir oyun 'Sekiz Kadın', Dedeman'da yöresel tatlar, Bodrum'dan Asmalımescit'e Flamm... 



Efendim, insan işinde huzur ve mutluluk duyarsa başarıya ulaşır. Hele çevresine pozitif elektrik veriyorsa sevilir, sayılır ve zirveye oturur. Bu kural, her meslek için geçerlidir. Tıpkı Koru Kahve'nin yıldızı parlak patronları Oya-Macit Eflatun gibi. Onları bir pazar kahvaltısında tanıdım. Sadece bana değil, Koru'da bulunan herkese davranışları aynı içtenlikteydi. Sanki orada bulunanlar müşteri değil, evlerinin salonunda oturan konuklardı. Canım kalkmak istemedi valla. Yanımda sevgili kavalyem Ali Sayar, sosyetenin yardımsever iş kadınlarından sevgili Gülay Kamaz vardı. Kimya Mühendisi Macit Eflatun masalar arasında dolaşırken eczacı olan eşi Oya Hanım da her zamanki gibi ekibi denetliyordu. Sabah 09.00-24.00 saatleri arasında hizmet veren 7 yaşındaki Koru Kahve'nin müdavimleri arasında müptelalar var Zeki Alasya, Derya Baykal, Ali Sayar, Zeynep Tunuslu, Gülay Kamaz... Zaten o gün de tıklım tıklımdı. Hava da güzel olduğu için bahçede oturacak masa bulamadık, mecburen içerde takıldık. Açık büfe kahvaltı çok zengindi. Zaten bu açık büfe, ancak cumartesi, pazar ve tatilde oluyor. Ali diyette olduğu için yanaşmadı. Benim de canım menemen istedi. Evde beceremiyorum da. Gülay da kendine dikkat ediyor diye kahve aldı. Ama siz gittiğinizde özel yemeği olan Koru böreğinden mutlaka tadın Krep içinde sebzeli tavuk. Koru Kahve değişik salataları, birbirinden lezzetli ana yemekleri, tatlı çeşitleriyle de özellikle iş, sanat, medya dünyasının Bebek'teki favori yerlerinden biri. Köri soslu ananaslı tavuk, şarap soslu bonfile, deniz mahsullü makarna, elmalı tart, brownie çeşitleri yıkılıyor. Fiyatlara gelince keyifli bir yemek, içki dahil 50 milyondan başlıyor. Tabii ki yemek şart değil. Kahve, yanında pasta ya da tatlı isteyip 20 milyona da çıkabilirsiniz. Pırıl pırıl bir servis, güzel bir atmosfer isteyen Koru Kahve'ye gitmeli. Telefon numarası 0212 287 56 07. 

Hoşgeldin Seda 

Efendim, POSTA Ailesi'ne bugün bir yıldız daha katıldı. Türkiye'nin starı ve en çok sevilen sanatçısı, en çok okunan ve satılan gazetesi POSTA'da artık. Sanırım POSTA okuyucuları Seduş'umu da bizler gibi bağrına basacak. Bugüne kadar sahne ve sinema dünyasından pek çok kişi çeşitli gazetelerde köşecilik yapmaya kalkıştı. Şahsi fikrim, bir-iki isim dışında başarılı olan çıkmadı. Ama halkın starı Seda Sayan'ın yazıları ve röportajlarıyla kalıcı olacağına inanıyorum. Seda'nın bu şık ve sıcak köşesinin hazırlanmasında Yayın Yönetmenim Rıfat'ım Ababayım'ın dünya güzeli asistani Canan Yati'nin büyük emeği var. Sevgili Canan benim köşemin de takipçisi, sağolsun. O da tıpkı sayfamın görsel yönetmeni sevgili Filiz Sunci ve PAZAR POSTASI'ndaki köşemi hazırlayan sevgili Erol Suna kadar titiz çalışıyor. Gizli kahramanlarıma teşekkürlerimi sunuyorum. Ve hoşgelsin Seda diyorum. Hayırlı olsun canım arkadaşım. 

Hasan veda etti, Dedeman'da yöresel yemekler 

Çeşme Dalyanköy'de yaz-kış dolup boşalan Balıkçı Hasan, kış sezonunun başında İstanbul'a gelmişti. Arnavutköy'deki eski adıyla Azderoğlu, Deep Blue'nun bulunduğu mekana yerleşmişti. 'Balıkçı Hasan' olarak kısa sürede İstanbullular'ın gözbebeği oldu Hasan. İçten davranışı, kimseyi kazıklamaması nedeniyle pek çok ismin favori balıkçısıdır. Mesela Ahmet Hotiç, Filiz Akın-Sönmez Köksal, Muzi Karaata-Saffet Arıkan, Oya Başar-Levent Kırca, Canan-Mehmet Barlas, Ayşe-Adnan Polat, Osman Dürüst... Pazar günü Hasan'a uğradım. "Abla, burada son günüm, taşınıyoruz" dedi. Yanımda sevgili arkadaşlarım Aslı-Bekir Saçar ve sosyetenin güzel kadınlarından Sedef Bozok vardı. Hepimiz üzüldük. Sonra masaya Celal Eğriboz geldi. Birlikte yeni bir yer açacaklarmış. 25 yıldır Maksim Müesseseleri'nden tanıdığım Şef İsmail Ağabey Etike de üzgündü. Hasan'ın yaptığı deniz ürünleri makarnası, ızgara kalamar, ot çeşitleri, Ege'nin dev trançasından hazırladığı balık kebabı, sakızlı muhallebisini çok özleyeceğiz. Dilerim Hasan kısa sürede yeni bir yer bulur. Efendim, 5 Nisan'da Gayrettepe Dedeman Otel'de başlayan yöresel lezzetler devam ediyor. Esen Cafe'de gerçekleştirilen Yöre Mutfağı Günleri çerçevesinde çok özel mönüler açık büfe öğle yemeği olarak saat 12.00-15.00 arasında serviste. Karadeniz yemeklerinin tanıtıldığı gün gittim, bittim. Seba İnşaat'ın ortağı olan genç iş adamı Nedim Keçeli, Karadenizli'dir. Dostlarıyla giderken ben de onlara takıldım. Açık büfeye bakarken doyuyorsunuz. Sakızlı bakla çorbası, Trabzon peyniri, hamsi salamura, pazıköklü pilaki, zeytinyağlı karalahana dolması harika. Mıhlama, ömre bedel. Hamsili bakla fava, mantarlı köy böreği, turşu kavurması, laz böreği... Ay, ne yoktu ki açık büfede Bu arada Karadeniz ve Ege yemeklerini kaçıranlar için Doğu ve Güneydoğu yemek günleri 26 Nisan-7 Mayıs tarihleri arasında aynı otelde tanıtılacak. Fırsat bulursam gideceğim. Bence siz de kaçırmayın. Rezervasyon için telefon numarası 0212 274 88 00. 

Yılın takımı 'O Şarkılar'da buluştu 

Güçlü sesler ve geçmişte iz bırakan büyülü şarkılar bir araya geldi. Yapımcılığını Hakkı Yalçın ve Metin Özülkü'nün yaptığı 'O Şarkılar' adlı albüm müzik listelerini altüst etti. Birbirinin gözünü çıkaran insanların bulunduğu medya dünyasında yeri, dostluğu, delikanlılığı tartışılmayacak bir isim olan sevgili arkadaşım Hakkı Yalçın'ın son 10 yılda popüler olan şarkılarından oluşuyor kaset. İşte bu kasette 'Yılın Takımı'nın seslendirdiği şarkılar var Gökhan Özen 'Yalan mı ', Işın Karaca 'Sen Gittin mi Ben Ölürüm', Emrah 'Uçurum Çiçeği', Hakan Altun 'Dönüşüm Muhteşem Olacak', Seda Sayan 'O Bilmiyor', İzel 'Sevme Kızım Yanarsın', Sinan Özen 'Elveda İstanbul', Kibariye 'Son Kurşun', 'Petek Dinçöz 'Alışkanlık Yaparım', Niran Ünsal 'Kapına Gül Bıraktım', Ali Güven 'Yalanım Yok', Hakan Peker 'Gün Oldu' ve Metin Özülkü 'Hani'. Bu albümü mutlaka alın, tiryakisi olduğunuz sanatçılar ve şarkılar kulaklarınızın pasını silecek çünkü. Bugünlük de bu kadar. Sevinçleriniz okyanuslar, üzüntüleriniz ise kum tanesi kadar olsun sevgili okurlar. 

Siyah-beyaz geceler Q Club'ta 

Dr. Ferhat Göçer sahne aldığı Çırağan Q Club'da sizleri yeniliklerle buluşturuyor. Hani Yeşilçam'ın siyah-beyaz dönemine damgasını vuran şarkılar vardı ya. Tanınmamış şarkıcıların gizemli sesleri ve filmlerde seslendirdikleri o şarkılar yeni projenin ilham kaynağı oldu. Çarşamba günleri saat 22.00'den itibaren Ferhat Göçer renklendiriyor Q Club'ı. Tarihi atmosfer içinde, yüzlerce film ve film müziğinden 80 şarkılık bir repertuvar, filmlerden en çarpıcı kareler, programa ayrı bir güzellik katıyor. Kaçırmayın diyorum. Rezervasyon için telefon numarası 0212 236 21 21. 

Kültür turu ve Flamm Restaurant 

Efendim, Bodrum-Göltürkbükü'ndeki Maki Otel'in sahibi olan İrfan Kuriş, Asmalımescit Sofyalı Sokak'da Flamm adlı çok hoş bir restoran açtı. Mimar Bülent Güngör'ün dekorasyonunu yaptığı Flamm'da et ve balık yemeklerinin yanı sıra makarna, risotto, yani İtalyanlar'ın özel pirinçten yaptığı lapa pilav, soğuk etler, iddialı tatlılar var. Henüz yemedim, ilk fırsatta gideceğim. Niye köşeme aldığıma gelince çünkü Göltürkbükü'ndeki Maki'nin mutfağını ve İrfan Kuriş'in başarısını biliyorum. Flamm'in telefon numarası 0212 245 76 04. Gelelim bu hafta yaptığım kültür turuna. Radyo D'deki programını vakit buldukça keyifle dinlediğim, Türkiye'nin en iyi radyo programcılarından biri olan Romina sonunda hayallerine kavuştu. Romina'nın 'Dilek Şart Kipi-Üçü Bir Yerde' adlı şiir kitabı Nokta Yayınları'ndan çıktı. Kitabın çıkış aşamasında Romina'nın heyecanını paylaştığım için bu kitabın çok ama çok satmasını istiyorum. Romina hissettiklerini son derece güzel bir üslupla satırlara dökmüş. Onu yalnız bırakmayın lütfen. Bir kitap da sahnelerden tanıdığım sevgili Oya Germen Özyılmazel'den. Epsilon Yayınları'ndan çıkmış. Oya, sevgili Neco'nun karısıdır, malum. Mutlu çiftin Zeynep ve Ayşe adlı iki güzel evladı var. Oya'nın kitabının adı 'Ben Güzelim Ya Sen'. Adından da anlaşılacağı gibi Oya kitapta genç ve güzel kalmanın sırlarını anlatmış. Bu hafta film yerine çok güzel bir oyun izledim. İstanbul Büyükşehir Belediyesi Muhsin Ertuğrul Sahnesi'nde. Adı 'Sekiz Kadın'. Güzel arkadaşım Perihan Savaş, Rozet Hubeş, Demet Bozkaya, Tanju Tuncel, Esin Umulu Karabağ, Şebnem Köstem, Selin İşcan, Ayşegül İşsever'in performansına hayran kaldım. Oyunu izleyenler arasında İpek Günay, Gül, Ezo ve Ali Sunal, sinemanın güzel yüzü Oya Aydoğan, Nazan Ayaz, film yapımcısı İbrahim Mertoğlu, Udonya Sushi'nin patroniçesi Hülya Akal, kankam Yazgülü Aldoğan, kavalyem Ali Sayar, modanın duayeni Yıldırım Mayruk ve ortağı sevgili Barbaros Şansal vardı. Siz de kaçırmayın. 



</TEXT>
</DOC>
