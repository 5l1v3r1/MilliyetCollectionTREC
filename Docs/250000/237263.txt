<DOC>
<DOCNO> 237263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonspo20.html </URL>
<DATE> 2004/05/04/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Çaykur Rizespor, Bursaspor'un sahasının kapanmasını istiyor... 
</HEADLINE>
<TEXT>

     Çaykur Rizespor'un hukuk işlerinden sorumlu yönetim kurulu üyesi Remzi Kazmaz, Futbol Federasyonu'nun, Bursaspor'un sahasını kapatması gerektiğini savundu. 
     Kazmaz, yaptığı yazılı açıklamada, Bursaspor-Çaykur Rizespor maçında saha içinde ve dışındaki olaylarla ilgili maçın hakeminin 3 nolu anonsu yaptırmak istediğini ve bunu bildirdiğini belirterek, şöyle dedi 
     ''Saha dışındaki görevleri ne olduğu belli olmayan kişiler tarafından baskı yapılarak bu anonsun yapılmaması istendi. Sonuçta hakem yapılmasını istedi, bu kez stat hoparlörü bozuk dendi. Bu anons yapılamadı. Ardından Bursaspor golü atınca stat hoparlörü birden çalışıverdi. Yardımcı hakemin kafası yarıldı. Yoğun küfür, tehdit, cebir ve baskı altında oynanan bu futbol, spor tarihine kara bir lekedir. Hakem, maçı devam ettirerek kural hatası yapmıştır. Bursaspor-Çaykur Rizespor maçı iptal edilmeliydi.'' Federasyonun temsilcilerinin gözleri önünde futbolcularının ve genel kaptanlarının koridorda Bursaspor yöneticileri tarafından ölümle tehdit edildiğini savunan Kazmaz, şunları kaydetti 
     ''Ama Futbol Federasyonu'ndan hala bir ses yok. O zaman sorarlar Bu futbolun adaleti var mı diye. Biz Çaykur Rizespor olarak futbolun adaletini ve sorumlular hakkında işlem yapılmasını istiyoruz. Gerek Futbol Disiplin Talimatı'nın gerekli hükümleri madde 35 ve devamı , gerek Futbol Müsabaka Talimatı'nın madde 28 c fıkrası gereği maçın emniyet ve güvenliği, hakemlerin, futbolcuların güvenliği sağlanamadığından ve çıkan olaylar hakkında federasyon resen harekete geçip Bursaspor'un sahasını kapatmalı ve sorumlular hakkında derhal cezai soruşturma başlatmalıdır.'' 
     
     SAMSUNSPOR MAÇI 
     Öte yandan Çaykur Rizespor Antrenörü Erdoğan Yılmaz, hafta sonunda deplasmanda yapacakları Samsunspor maçını kazanarak ligde bulundukları sıkıntılı döneme son vermek istediklerini bildirdi. 
     Yılmaz, yaptığı yazılı açıklamada, Bursaspor ile hafta sonunda çok zorlu bir maç yaptıklarını belirtti. 
     Kazanma şanslarının ellerinden alındığı bu maçın oyuncular üzerinde yıkıcı bir etki bıraktığını savunan Erdoğan, takımımda fiziksel zarardan çok psikolojik yıkım olduğunu, bu hafta boyunca bu izleri silmeye çalışacaklarını ifade etti. 
     Zor bir dönemde olduklarını ve matematiksel olarak düşme potası içinde yer aldıklarını belirten Yılmaz, şunları kaydetti 
     ''Ancak takımımız her türlü güçlüğün altından kalkacak kapasitededir. Bu hafta oynayacağımız Samsunspor maçını kazanarak ligdeki bu sıkıntılı dönemimize son vermek istiyoruz. Tek temennimiz, sonuçların sahada oynanan futbol ile alınması, saha dışındaki etkenlerle maçlara gölge düşmemesidir.'' Samsunspor maçı hazırlıklarına bu akşam yapacağı çalışmayla başlayacak Çaykur Rizespor'da, Duro ve Şener'in sakatlıkları bulunuyor. 
     
</TEXT>
</DOC>
