<DOC>
<DOCNO> 224490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/soneko22.html </URL>
<DATE> 2004/03/22/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Babacan Türkiye, Avrupa'yı 'ağzı açık' bırakmıştır... 
</HEADLINE>
<TEXT>

     Devlet Bakanı Ali Babacan, Türkiye'nin 16 ayda demokrasi ve özgürlük alanında 10 yılda yapılamayanları yaptığını belirterek, ''Bugün Türkiye Avrupa'yı 'ağzı açık' bırakmıştır'' dedi. 
     Babacan, Polatlı'da AK Parti seçim irtibat bürosunda partililere yaptığı konuşmada, Türkiye Cumhuriyeti tarihinde Hazine'nin en düşük faizle işlem yaptığını, artık işadamlarının önünü görebildiklerini söyledi. 
     Bunun üzerine bir vatandaşın ''Sadece hortumcular güvenmiyor, biz güveniyoruz'' demesi üzerine, Babacan, ''Alışmışlar zor geliyor. Hortumların kesilmesi işlerine gelmiyor'' diye konuştu. 
     Türkiye'nin gelişmesi için yeterli kaynağının bulunduğunu vurgulayan Babacan, ''Yeter ki kaynak hortumlanmasın. Düzenli kullanılsın'' dedi. 
     
     KOMŞULARLA İLİŞKİLER 

     Türkiye'nin komşuları ile iyi ilişkiler geliştirdiğini anlatan Babacan, Türkiye'nin Yunanistan, Bulgaristan ve Suriye ile iyi ilişkiler kurduğunu, komşularla iyi ilişkilerin ticarete yansıyacağını, ticaretin de sınır bölgelerinde ekonomik alanda iyleşmelere neden olacağını kaydetti. 
     Babacan, çok çok mecbur kalmadıkça, hiçbir kamu ürününe zam yapmayacakları görüşünü yineleyerek, geçen yıl kamu ürünlerine yapılan zamların enflasyonun çok çok altında kaldığını bildirdi. 
     Türkiye'yi çok sevdiklerini anlatan Babacan, ''Biz sadece Türkiye için çalışıyoruz. Başka güçler, odaklar için çalışmıyoruz'' dedi. 
     Babacan, Polatlı Ürün Borsası'nda incelemelerde bulunduğunu belirterek, buradaki gelişmeleri Türkiye'ye örnek göstereceklerini söyledi. 
     AK Parti anlayışını, hizmet aşkını tüm Türkiye'ye yaymak istediklerini söyleyen Babacan, Ak Parti adayına destek istedi. 
     Babacan, daha sonra esnafı ziyaret ederek, sorunları hakkında bilgi aldı. 
     
</TEXT>
</DOC>
