<DOC>
<DOCNO> 220377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/ekonomi/eko09.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen 'detaya' takılmadı 
</HEADLINE>
<TEXT>

      GÜLÇİN ÜSTÜN Şam 
   
   Devlet Bakanı Kürşad Tüzmen, Suriye Petrol Bakanı İbrahim Haddad'ı ziyaretinde, kabul salonundaki petrol rezervi haritasında Hatay'ın Suriye sınırları içerisinde gösterilmesine, "Küçük detaylara takılmayalım. Ben ticaret hacmini nasıl genişletebilirim, ona bakarım" yorumunu yaptı. 
   Milletvekilleri ve işadamlarından oluşan bir heyetle Şam'a gelen Tüzmen, İmar ve İskan Bakanı, Sulama Bakanı, Tarım Bakanı ile Petrol Bakanı'yla temaslarda bulundu. 
   Suriyeli ve Türk işadamlarıyla bir araya gelen Tüzmen'in katıldığı özel petrol temsilcilerinin toplantısında ise dağıtılan broşür ve kitapçıklardaki Suriye haritası dikkat çekti. Petrol Bakanlığı'nda da benzer bir haritayla karşılayan Tüzmen, sert bir tepki vermekten kaçındı. 
   Tüzmen görüşmeden sonra yaptığı açıklamada, "Bölgede çalışan sadece biz değiliz. Sıkıntılı olduğu sanılan ülkelerin hepsi Suriye'de iş yapıyor. Ben en kritik zamanlarda firmalarımız için iş almaya çalışıyorum" dedi. 
   
   Hatay içlerinde kalmış 
   Türkiye'nin büyük bir ülke olduğunu kaydeden Tüzmen, şöyle konuştu "Burada gördüğümüz harita siyasi harita değil. Petrol rezervlerini gösteren bir harita. Hatay konusu içlerinde kalmış. Bu harita sadece bölge civarında ve kendi ellerinde hangi rezervler olduğunu ve çalışmaların ne durumda olduğunu gösteriyor. Ben burada büyük bir sorun görmüyorum." 
   
   
</TEXT>
</DOC>
