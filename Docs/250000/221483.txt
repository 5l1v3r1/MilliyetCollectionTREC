<DOC>
<DOCNO> 221483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sondun19.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
AP, Annan'a tam destek veren Kıbrıs raporunu kabul etti 
</HEADLINE>
<TEXT>

     Avrupa Parlamentosu AP , Kıbrıs'ta devam eden müzakerelerle ilgili olarak BM Genel Sekreteri Kofi Annan'ın girişimlerine tam destek veren raporu kabul etti. 
     AP'nin, AB'ye üye olacak ülkelerin hazırlıklarıyla ilgili raporları genel kurulda oylanarak kabul edildi. 
     Kıbrıs bölümü Lüksemburglu parlamenter Jacques Poos tarafından kaleme alınan raporda, AB Komisyonu'nun müzakereleri yakından takip etmesi isteniyor. 
     Raporda, adadaki sorunun nihai çözümü için tarafların kesin bir takvim belirlemesinden memnuniyet duyulduğu belirtildi. 
     Raporda, Kıbrıs'ta çözümsüzlüğün, Türkiye'nin AB üyelik hedefi için de ciddi sorun teşkil edeceği yolundaki AB Komisyonu görüşünün paylaşıldığı ifade edildi. 
     Poos'un raporunda, AB'nin birleşik Kıbrıs'ı AB'de üye olarak görme arzusu teyit edildi. 
     AB'ye üye olmak üzere olan Kıbrıslı Rumların iyi niyetlerini göstermesi gerektiği ifade edilen raporda, KKTC yönetiminin de AB'ye girebilmek ve adadaki sorunu çözebilmek için müzakerelerde BM planını temel alması gerektiği görüşü savunuldu. 
     AP raporunda, BM kararları çerçevesinde, tek bir uluslararası kimliği olan, iki kesimli federal bir devletin oluşmasına destek verildiği ifade edildi. 
     Adanın kuzeyindeki Türk halkının çoğunluğunun KKTC Cumhurbaşkanı Rauf Denktaş'ın tersine, birleşik Kıbrıs'ın AB'ye girmesini arzu ettiği öne sürülen raporda, son seçimlerde eski muhalefet partisinin daha fazla oy toplaması bu görüşe dayanak gösterildi. 
     KKTC'de basın yayın organlarının baskı altında tutulduğu ileri sürülen raporda, yetkililere, haberleşme özgürlüğü ve hukuk devleti ilkesinin garanti altına alınmasının yanı sıra siyasi partiler ve sivil toplum örgütleriyle ilişkilerin geliştirilmesi çağrısında bulunuldu. 
     
     TÜRKİYE'NİN ÜYELİĞİ İÇİN SORUN OLUR 

     Raporun Türkiye'ye ilişkin bölümünde, çözüm konusunda Ankara'nın ağırlığını koyması istendi ve Kıbrıs'ta çözüme ulaşılamamasının Türkiye'nin AB üyelik hedefi için de ciddi engel teşkil edeceği ifade edildi. 
     Kıbrıs'ta çözümün Türkiye'nin üyeliği için koşul olmadığı kaydedilen raporda, bununla birlikte, bu sorunun Türkiye'nin AB yolunda engel teşkil edeceği belirtildi. Raporda, ''Türk yetkililerin, tanımadıkları, topraklarının bir bölümünde askerlerinin bulunduğu, gemilerine boykot uygulayarak hava sahasını kapalı tuttuğu bir üye ülkenin de yer aldığı AB'ye girmeyi hayal etmenin zorluğunu anlamalarını umut ediyoruz'' ifadeleri kullanıldı. 
     Raporda, Kıbrıs'ta çözüm sağlanması halinde uluslararası yardım konferansı toplanmasına öncülük edileceği, AB'nin de ilave olarak 300 milyon euro'dan fazla yardımda bulunacağı ve Türkçeyi resmi dil olarak kabul edeceği bildirildi. 
     AP raporunda son olarak, AB Komisyonu'ndan iki toplum arasında kalıcı barış için güven artırıcı önlemleri güçlendirmek amacıyla programlar geliştirmesi istendi. 
     
</TEXT>
</DOC>
