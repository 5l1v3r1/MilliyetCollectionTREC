<DOC>
<DOCNO> 225507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/soneko44.html </URL>
<DATE> 2004/03/25/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Tatneft İlanla ilgili gerekli hukuki işlemleri başlatacağız 
</HEADLINE>
<TEXT>

     Tataristan Cumhuriyeti Türkiye Resmi Temsilcisi Ramil M. Mavlyutov, kaynağı belirsiz tam sayfa ilanla sadece Tatneft'e değil, Türkiye'nin özelleştirmeye dayalı ekonomi politikasına da zarar vermeye çalışıldığını savundu. 
     Mavlyutov, ''Tüpraş Hissedarları Dikkat'' başlığıyla basında tam sayfa yayımlanan ilana ilişkin yazılı bir açıklama yaptı. 
     İddiaların asılsız olduğunu belirten Mavlyutov, yıllık 5 milyar dolara yaklaşan cirosuyla Tatneft'in, Rusya Federasyonu'nun 6. büyük petrol şirketi ve en büyük 10 sanayi kuruluşundan birisi olduğunu kaydetti. 
     Yüzde 31'i Tataristan devletine ait olan Tatneft hisselerinin yüzde 20'sinin New York, Londra ve Frankfurt borsalarında işlem gördüğüne işaret eden Mavlyutov, Tatneft'in bütün önemli kararlarının düzenli şekilde ilgili ülkelerdeki sermaye piyasalarına yön veren kuruluşlara bildirildiğini, şirketin dış denetiminin de Ernst Young tarafından yapılmakta olduğunu belirtti. Mavlyutov açıklamasında şu görüşleri dile getirdi 
     
     ''SÜRECE GÖLGE DÜŞÜRMEYİ AMAÇLIYOR'' 
     ''Bu vesileyle, bir kez daha vurgulamak isteriz ki Tatneft, Rusya'nın yurt dışındaki en büyük yatırımı olma özelliği taşıyacak Tüpraş projesini, gelecek stratejisinin en önemli unsurlarından birisi olarak görmektedir. Tataristan Başbakanı sayın Rustam Minnihanov da, Türkiye ziyareti sırasında Tataristan hükümetinin Tüpraş yatırımı ile ilgili kararlılığını ve bu yatırımın geleceğine duydukları inancı dile getirmişlerdir. Söz konusu asılsız iddialar, sadece Tatneft'i değil, Tüpraş'ın özelleştirme sürecini büyük bir titizlik ve başarı ile yöneten ilgili tüm taraflara saldırı niteliğindedir ve sürece gölge düşürmeyi amaçlamaktadır. 
     Kim tarafından verildiği belli olmayan bu ilanla, sadece şirketimiz Tatneft'e değil, Türkiye'nin özelleştirmeye dayalı ekonomi politikasına da zarar verilmeye çalışılmaktadır. Oysa Tüpraş özelleştirmesi, tüm uluslararası hukuk ilkelerine uygun gerçekleştirilmiş önemli bir başarıdır. Kamuoyunun kaynağı bile açıklanmayan bu ilana itibar etmeyeceğine dair inancımız tamdır. Bazı çıkar çevrelerinin bir oyunu olarak değerlendirdiğimiz söz konusu ilanı veren kuruluş hakkında gerekli hukuki işlemleri başlatma kararı alınmıştır.'' 
     
     İLAN 
     Hürriyet gazetesinin bugünkü nüshasında ''Sayın Tüpraş Hissedarları Dikkat'' başlığıyla yayınlanan tam sayfa ilanda, Türkiye'nin en saygın kurumlarından olan Tüpraş'ın ''esrarengiz'' yeni yabancı sahibinin kontrolüne girmek üzere olduğu ifade ediliyor. 
     İlanda, ''Tatneft'in hissedarı olan Imanagement'in görüşüne göre Tüpraş'ın yeni sahibi olan Rus şirketinin, tıpkı Rusya'daki kendi şirketi Tatneft'e yaptığı gibi, Türkiye'de de Tüpraş'ın fonlamayla içini boşaltacağı açıktır'' iddiasına yer veriliyor. 
     İlanda, Efremov Kautschuk ve onun Virgin Adaları'ndaki ortağı Renix'in arkasında kimlerin olduğunun tespit edilip kamuoyuna açıklanması da isteniyor. Ayrıca çalışanların mağdur olacağı, vergi gelirlerinin de azalacağı görüşü öne sürülüyor. 
     
</TEXT>
</DOC>
