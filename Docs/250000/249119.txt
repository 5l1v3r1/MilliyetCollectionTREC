<DOC>
<DOCNO> 249119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonyas07.html </URL>
<DATE> 2004/06/18/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Yeni İngiliz vatandaşlarını 'kuyruklu yemin'ler bekliyor 
</HEADLINE>
<TEXT>

     İngiltere'de sonradan İngiliz vatandaşı olanları uzun ''vatandaşlık yemin töreni kuyruklarının'' beklediği açıklandı. 
     İngiltere'de sonradan vatandaşlığa alınan kişilere, 1 Ocak 2004 tarihinde yürürlüğü giren yasal değişiklikle ABD'de olduğu gibi törenle vatandaşlık yemini etme zorunluluğu getirildi. 
     İçişleri Bakanlığı'nın konuyla ilgili gizli belgesini ele geçiren BBC'nin haberine göre, bugüne kadar sadece 4922 göçmenin vatandaşlık yemin töreni yapılabildi. Yemin töreni için sırada bekleyen kişilerin sayısının 40560 olduğu belirtildi. 
     ''Yemin töreni kuyruğunun'', yasanın, gerekliği hazırlıklar yapılmadan yürürlüğe girmesi nedeniyle uzadığı kaydediliyor. 
     Yeni yasaya göre, sonradan İngiliz vatandaşı olmak isteyenler kraliçeye bağlılık ve vatandaşlık yemini etmek zorunda. Törenler, belediyelere bağlı dairelerde yapılıyor. Yeni vatandaşların ayrıca belirli bir ücret ödemesi gerekiyor. 
     Daha önce İngiliz vatandaşı olan kişiler bir noter ya da avukat huzurunda vatandaşlık yemini ediyordu. 
     
</TEXT>
</DOC>
