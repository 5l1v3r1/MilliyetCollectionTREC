<DOC>
<DOCNO> 229245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sondun33.html </URL>
<DATE> 2004/04/07/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Lefkoşa'da eylemli gün... 
</HEADLINE>
<TEXT>

     KKTC Kamu-İş Sendikası, 14 Aralık milletvekilliği genel seçiminden önce kamuda işe alınanların, yeni hükümetin ''işe alınmaları yasadışı'' olduğu gerekçesiyle işten çıkarmasını protesto amacıyla bugün eylem yaptı. 
     Kamu-İş binası önünde toplanan eylemciler, önce Başbakanlığa sonra da Dışişleri Bakanlığı'na giderek siyah çelenk bıraktı. Başbakan Mehmet Ali Talat ve Dışişleri Bakanı ve Başbakan Yardımcısı Serdar Denktaş ile görüşme taleplerine yanıt alamayan işçiler, ''hükümet istifa' sloganı attı. 
     Kamu-İş Başkanı Ahmet Çaluda, yürüyüş öncesi yaptığı açıklamada, ''Bankazedelerden sonra bu insanlar da Talatzede ve Serdarzede oldular'' iddiasında bulundu. 
     Çaluda, ''işten çıkarılanların Cumhuriyetçi Türk Partisi CTP ve Demokrat Parti DP kurbanları olduklarını, ihtiras ve kin uğruna sokağa atıldıklarını'' öne sürerek, Kamu-İş'in üyelerine sahip çıkmayı sürdüreceğini kaydetti. 
     Tepki göstermeye ve işten çıkarılanların haklarını sonuna kadar savunmaya devam edeceklerini ifade eden Çaluda, hükümetin sendikanın randevu istemini de karşılıksız bıraktığını ve diyalogdan kaçtığını söyledi. 
     
     EROĞLU'NDAN EYLEME DESTEK 
     Ana muhalefet Ulusal Birlik Partisi UBP Genel Başkanı Derviş Eroğlu, Kamu-İş binası önüne gelerek eylemcilere destek verdi. 
     Eroğlu, ''Geçmiş hükümet döneminde bugünkü koalisyon ortağı Demokrat Parti ile alınan ortak karar ve o kararın uygulanmasıyla istihdam edilen gençler bugün maalesef sokakta'' dedi. 
     Eroğlu, hükümetin işbaşı yapar yapmaz ilk icraatın ''yaratılan istihdamları durdurmak, gençleri sokağa atmak'' olduğunu söyledi. 
     ''Memlekette işsizlik sorunu olduğunu söyleyenler tarafından insanların işsiz bırakıldığını'' dile getiren Eroğlu, şöyle konuştu 
     ''Kendilerini tamamen ülkenin pazarlanmasına adapte etmişler, etrafı görmüyorlar, vatandaşın isyan noktasına geldiğinin farkında değiller. Bugün KKTC'nin geleceği tartışılırken bu gençler de elbette, ülkelerinin ve kendi geleceklerini düşünmek durumunda. Hem devletsiz kalıyorlar, hem işsiz kalmışlar... Bu şartlarda bu çocukların isyan etmesinden daha doğal bir şey olamaz. Yine de gençler disiplinli ve ölçülü hareket ediyorlar.'' Eyleme katılanlar, Başkanlık ve Dışişleri ve Başbakan Yardımcılığı binasından yeniden Kamu-İş Sendikası binasına yürüdü ve daha sonra dağıldı. İşten çıkarılanların cuma günü yeni bir eylem yapacağı açıklandı. 
     Öte yandan, Kıbrıs Türk Çiftçiler Birliği'nin Annan planına karşı Lefkoşa'da tarım araçlarıyla düzenlediği eylem de olaysız sona erdi. 
     
</TEXT>
</DOC>
