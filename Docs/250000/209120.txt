<DOC>
<DOCNO> 209120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sonspo26.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yavuz itiraf etti Kaza geliyorum demişti 
</HEADLINE>
<TEXT>

     Kuşadası'nda süren Birinci Süper Lig Hakemleri Ara Semineri'nde hakemlere ligin ilk yarısında disiplin uygulamaları konusunda yaptıkları yanlışlar gösterildi. 
     Futbol Federasyonu Eğitim Planlama Alt Komisyonu EPAK Üyesi, FIFA kokartlı eski futbol hakemi Oğuz Sarvan, ilk yarıdaki Birinci Süper Lig maçlarından seçilen pozisyonları hakemlere izlettirdi. Aynı hakemlerin benzer pozisyonlarda farklı kararlar vermesine dikkat çekildi ve bu konuda standart yakalanması gerektiği vurgulandı. 
     ''Fenerbahçeli Tuncay'ın çeşitli maçlarda yaptığı disiplin cezası gerektiren hareketlerine farklı kararlar verilmesi'', örnek olarak gösterildi. 
     Oğuz Sarvan, kart gösterme prosedürünün önemine dikkat çekerek, hakemlere ''sakin olmalarını'', ''tartışma ortamında kart çıkarmamalarını'', ''yerde yatan ve sedyeyle giden oyunculara kart göstermemelerini'', ''oyunculara kaba davranmamalarını'', ''sarı ve kırmızı kartların yerlerini karıştırmamalarını'', ''kartın kime gösterildiğini net olarak belli etmelerini'' söyledi. 
     Sarvan, ''Oyuncunun yüzüne vurur gibi kartı göstermeyin. Ben de böyle yapardım. Ama bu doğru değil'' dedi. 
     ''Ali Aydın'ın Ankaragücü-Fenerbahçe maçında kalabalık oyuncu topluluğu içinde Yılmaz'a gösterdiği sarı kartın Ümit Özat'a çıkarıldığının sanılması'', bu hataya örnek olarak hakemlere gösterildi. 
     
     FENERBAHÇE-ÇAYKUR RİZE 
     Merkez Hakem Kurulu MHK Başkanı Bülent Yavuz, kart gösterme prosedürü konusunda dikkatli olunması gerektiğini hakemlere anlattıklarını ve bir keresinde ''eğer dikkatli olunmazsa önemli bir sıkıntı yaşanabileceğini'' söylediklerini kaydetti. 
     Yavuz, Ali Aydın'ın Fenerbahçe-Çaykur Rizespor maçında yaptığı kural hatasına gönderme yaparak, şunları kaydetti 
     ''Bakın ne kadar büyük bir kaza yaptık. Bu geliyorum diyordu aslında. Maçlardan önce kendinizle konuşun. Yapılması gerekenleri kendinize tekrar edin diye söyledik ama unuttunuz. Aşırı güven, size bunları unutturdu. İkinci yarıda bu hataları gidermelisiniz.'' Seminerde, UEFA Hakem Semineri'nde belirlenen 16 pozisyon da salonda bulunanlara izlettirildi. 
     Pozisyonların tek tek yorumu yapılarak UEFA'nın karar vermede belirlediği kriterler, Oğuz Sarvan tarafından hakemlere aktarıldı. 
     Bu arada Akçaabat Sebatspor-Trabzonspor maçından sonra çeşitli eleştirilere uğrayan hakem Mutlu Çelik, seminerde Akçaabat Sebatspor Kulübü Başkanı Veli Sezgin ile biraraya geldi. 
     Sezgin'in görüşmede Çelik'e güvendiğini söylediği öğrenildi. 
     
</TEXT>
</DOC>
