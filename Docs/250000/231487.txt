<DOC>
<DOCNO> 231487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/ekonomi/eko01.html </URL>
<DATE> 2004/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınlar, erkekler için alışveriş yapıyor 
</HEADLINE>
<TEXT>

   Çarşı'nın araştırmasına göre kadınlar müşterilerin yüzde 60'ını oluştururken, ciro içindeki kadın kategorisinin payı yüzde 15 
      EKONOMİ SERVİSİ 
   
   Dün bir basın toplantısıyla 'değişim ve yenilenme programı'nı açıklayan Çarşı'nın yaptığı araştırmaya göre, Çarşı müşterilerinin yüzde 60'ını kadınlar oluşturuyor. Buna rağmen toplam ciro içinde kadın kategorisindeki ürünlerin payı yüzde 15. Yani kadınlar kendilerine değil, daha çok erkekler için alışveriş yapıyor. Uluslararası Department Store'larda ise durum farklı, toplam ciro içinde kadın kategorisinin payı yüzde 60 civarında. 
   Gençlerin gözünde Department Store'lar 'yaşlıların mağazası' olarak tanımlanıyor. Gençler, aradıkları giyim tarzını bulamadıkları Department Store'ları eğlencenin, heyecanın, müziğin, yaşıtlarının ve 'cool' satış elemanlarının bulunmadığı yerler olarak görüyorlar. 
   
   Çarşı gençleşiyor 
   Yenilenme programını tanıtan Boyner Holding Murahhas Azası Cem Boyner, "Artık yeni efsane Çarşı olsun istiyoruz" dedi. Department Store'ların son 10 yılda gençleri kaybettiğini belirten Boyner, "Department Store'lar daha çok annelerinin alışveriş yaptığı yerler olmaya başladı. Gençler eğlence istiyor, onu verememeye başladı" diye konuştu. 
   Boyner, eylüle kadar tamamlanacak değişim programını da şöyle açıkladı "Maslak ve Capitol mağazalarında tamamen konsept değişikliği yapacak olan firma İçerenköy Carrefour, Şaşkınbakkal ve Ankara Migros'ta renovasyon çalışmalarına hız verecek." 
   Ayrıca bu yıl Anadolu'da en az iki yeni şehirde mağaza açılması planlanıyor. Bunun dışında Rusya, Romanya ve Dubai'de mağaza açma çalışmaları üzerinde yoğunlaşılacak. Bursa Carrefour'da 4 bin 500 metrekare alan içerisinde Çarşı mağazası açılması ile ilgili görüşmeler devam ediyor. 
   2003 yılı cirosu bir önceki yıla göre yüzde 26.6 artışla 183.7 milyon dolar olan Çarşı'ya yapılan müşteri girişi de yüzde 24.3 artışla 26 milyon kişi olarak gerçekleşti. Satış alanı ise yüzde 18 büyüme ile 58 bin 31 metrekareye ulaştı. 
   
   'Krem için gerekli izni Sağlık Bakanlığı verdi'    Boyner, inceltici krem reklamına 45 milyar lira ceza verilmesine ilişkin soruyu yanıtlarken çok şaşırdığını, ilk duyduğunda şaka yapılıyor sandığını söyledi. 
   Türkiye'ye ithal edilen bütün kozmetiklerin imal eden şirketler tarafından en ileri laboratuvarlarda piyasaya çıkmadan araştırıldığını hatırlatan Boyner, ayrıca Türkiye'de satılan her kozmetik ürününün de Sağlık Bakanlığı'nın onayından geçtiğini vurgulayarak, şöyle konuştu 
   "Sağlık Bakanlığı'ndan onay prosesi en aşağı 6 ay sürer. Bakanlıktan geçmeden hiçbir kozmetik ürününün satılması mümkün değil. Sağlık Bakanlığı'nın onayı olan her ürünü satarız biz. Muhatabımız Sağlık Bakanlığı ve onun verdiği izinler tamam olduğu sürece... Elimize henüz tebligat gelmedi. Geldiği zaman konunun bütün muhataplarıyla ortak akıl arayışına gideceğiz." 
   
   En çok erkekler ve kozmetik için para harcanıyor Müşteri grupları Kategori A B1, B2 C1, C2 D Kadın 11 17 22 22 Erkek 21 19 17 16 Çocuk 3 5 12 13 Genç - Aktif - Spor 19 18 15 15 Ayakkabı - Çanta 10 12 10 9 Kozmetik 23 19 14 13 Ev 12 9 9 11 Diğer 1 1 1 1 Toplam 100 100 100 100 Ciro içindeki payı 16 38 35 11 
   Çarşı Anahtar ile 1 milyon 680 bin müşterinin alışverişleri ürün bazında analiz edilebilmektedir. 
   
</TEXT>
</DOC>
