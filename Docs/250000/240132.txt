<DOC>
<DOCNO> 240132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonyas09.html </URL>
<DATE> 2004/05/14/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Anne sütü, 'kalp' riskini düşürüyor 
</HEADLINE>
<TEXT>

     Anne sütünün, kalp hastalıkları riskini uzun süre düşürdüğü belirtildi. 
     Lancet dergisinde yayımlanan Londra'daki Tıp Araştırmaları Merkezi'nin ''Çocuklukta beslenme'' başlıklı araştırmasıyla, anne sütüyle beslenen bebeklerin ilerde daha sağlıklı yetişkinler olacağı bir kez daha kanıtlandı. 
     Bilim adamları, bebekken anne sütüyle beslenen kişilerin kanındaki kötü kolesterol düzeyinin, biberon mamasıyla beslenenlere göre yüzde 14 oranında daha düşük olduğunu tespit ettiklerini kaydettiler. 
     Kötü kolesterol seviyesindeki yüzde 10'luk azalmanın, kalp hastalıkları riskini yüzde 25 oranında düşürdüğüne işaret eden bilim adamları, İngiltere'de yaklaşık 5 milyon kişinin kalp ve damar hastası olduğunu söylediler. 
     ''Anne sütü, sadece bizim ülkemizde kalp krizlerinden ölümleri yüzde 13-14 oranında azaltır ve bu da yılda 30 bin insanın hayatının kurtulması demektir'' diyen bilim adamları, ''Anne sütünün tercih edilmesiyle batı ülkelerinde her yıl yüz binlerce ölüm engellebilir'' diye konuştular. 
     İngiltere'de yapılan araştırmalara göre, yeni doğum yapan kadınların yaklaşık 3'te 1'i, bebeklerini anne sütü yerine biberon mamasıyla besliyor. 
     
</TEXT>
</DOC>
