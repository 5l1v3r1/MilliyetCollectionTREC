<DOC>
<DOCNO> 218623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/dunya/dun04.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bush, Bin Ladin'i gizliyor' iddiası 
</HEADLINE>
<TEXT>

      DIŞ HABERLER SERVİSİ 

   
   İran devlet radyosu, terör örgütü el Kaide'nin lideri Usame Bin Ladin'in uzun süre önce Pakistan'da yakalandığını ileri sürdü ancak hem ABD, hem de Pakistan iddiayı yalanladı. 
   AP'nin Washington'da bağlantı kurduğu Amerikalı bir yetkili, Bin Ladin'in yakalandığı haberini yalanladıklarını söyledi. Pakistan ordu sözcüsü General Şevket Sultan da AP'ye yaptığı açıklamada, haberin "tamamıyla gerçekdışı olduğunu" söyledi, "bilgi yanlış" dedi. 
   Tahran Radyosu dünkü yayınında, Peştunca servisinin Pakistan'ın Peşaver kentindeki muhabirine dayanarak, Bin Ladin'in Pakistan'ın Afganistan sınırındaki aşiretler bölgesinde yakalandığını duyurdu. Peşaver muhabiri, "Bin Ladin uzun süre önce yakalandı, ama ABD Başkanı George W. Bush, onu başkanlık seçiminde bir propaganda manevrası olarak kullanmak istiyor" dedi. 
   İranlı muhabir, haberin kaynağının Peşaver'deki çok güvenilir bir kaynak olduğunu savundu, ancak bu kaynağın kimliğini açıklamadı. 
   Tahran Radyosu ayrıca, ABD Savunma Bakanı Donald Rumsfeld'in bölgeye yaptığı son ziyaretin Bin Ladin'in yakalanmasıyla ilgili olduğunu iddia etti. 
   
   
   
   
</TEXT>
</DOC>
