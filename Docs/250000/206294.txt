<DOC>
<DOCNO> 206294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/magazin/mag02.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Maksim'in gözü Seki'de 
</HEADLINE>
<TEXT>

   Popstar jürisini terk ederek şöhretini iyice pekiştiren Deniz Seki'ye, bir teklif de Fahrettin Aslan'dan geldi 
      Yaşar Çakmak 
   
   Popstar'daki jüri üyeliği görevini bıraktıktan sonra gündeme gelen Deniz Seki, yarışmayla kazandığı ekstra şöhretinin nimetlerinden yararlanmaya devam ediyor. Dizi yapımcılarından sonra, eğlence kulüplerinin de favori ismi Seki oldu. Seki'ye son olarak Maksim Gazinosu'nun sahibi Fahrettin Aslan teklif götürdü. 
   Aslan, 16 Ocak'ta açılacak Maksim Gazinosu'nda, Seki'nin Sibel Can ve Yavuz Bingöl ile birlikte sahne almasını istedi. Aslan, "Sibel Hanım ile anlaştık, Yavuz Bingöl ile de görüşmelerimiz sürüyor. Bu sanatçıların yanında Deniz Seki'nin de sahne almasını istiyoruz. Teklif götürdük, yanıt bekliyoruz" dedi. 
   
   'Gazino şarkıcısı değil' 
   Son dönemde çok sayıda teklif aldıklarını belirten Seki'nin menajeri Taylan Güçeli, "Uygun bulduğumuz teklifleri kabul ediyoruz. Fahrettin Bey de Deniz'in Maksim'de sahne alması için teklif getirdi. Ancak henüz kabul edip etmeyeceğimize karar vermedik. Benim fikrim, Deniz'in Maksim'de çıkmaması yönünde. Çünkü Deniz gazino şarkıcısı değil" diye konuştu. 
   
   
</TEXT>
</DOC>
