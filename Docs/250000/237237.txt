<DOC>
<DOCNO> 237237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonsiy32.html </URL>
<DATE> 2004/05/04/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
ABD'nin İstanbul Başkonsolosu Iraklılar'a yapılanın özrü yok 
</HEADLINE>
<TEXT>

     ABD'nin İstanbul Başkonsolosu David L. Arnett, Irak'taki tutuklulara işkence yapılması olayına ilişkin, ''Bazı ABD askeri polisinin yaptığı davranışlar utanç verici. Yaptıklarının bir özrü yok, ben de bir mazeret vermeyeceğim'' dedi. 
     Cibali'deki Kadir Has Üniversitesi'nde düzenlenen ''Türk-Amerikan İlişkileri Dünden Geleceğe Bakış'' adlı forumda konuşan Arnett, Türkiye'nin ABD için çok önemli bir ülke olduğunu söyledi. 
     Kıbrıs'ta referandumun sona erdiğini, yeni bir gerçeğin ortaya çıktığını anlatan Arnett, ABD'nin Kıbrıs'a ilişkin yeni adımlar atacağını söyledi. 
     Arnett, Kıbrıslı Türklerin dışarıda bırakılmayacağını, şartlarının iyileştirilmesi için Avrupalı meslektaşlarıyla çalıştıklarını bildirdi. 
     11 Eylül olaylarının ülkesinin yaşam biçimini değiştirdiğini, uluslararası terörizme karşı savaştıklarını belirten Arnett, teröristlerin, ABD ve modern dünyayı yok etmek istediklerini kaydetti. 
     
     TERÖRE KARŞI MÜCADELE 
     Arnett, teröre karşı birlikte mücadelenin önemine değinerek, Türkiye'nin bu konuda kendilerini yalnız bırakmadığını ve bunu hiçbir zaman unutmayacaklarını vurguladı. 
     Ülkesinin Irak'ta güvenliği tesis için çalıştığını, okullar açtığını, hastaneler kurduğunu ve bu şekilde Irak halkına yardım ettiğini ifade eden Arnett, konuşmasında, Irak'taki tutuklulara işkence yapılması olayına da değindi. 
     Arnett, şunları kaydetti 
     ''Bazı ABD askeri polisinin utanç verici davranışlarından bahsetmeden, Irak hapishanelerinden bahsedemem. Bazı ABD askeri polisinin yaptıkları davranışlar utanç verici. Yaptıklarının bir özrü yok, ben de bir mazeret vermeyeceğim. Bir kısım Amerikalının yaptığı ayıptan dolayı diğerlerinin utanç duymaları, özgür toplumlarda demokrasinin önemini gösterir. Bir avuç Amerikalının utanç verici davranışını diğer Amerikalılar ortaya çıkarmış ve bu durum ABD medyası tarafından dünyaya dağıtılmıştır. 
     Bu söz konusu 6 asker hakkında Mart ayında soruşturma açılmıştır ve yargılanmaktadırlar. Büyük bir ihtimalle kendileri hapishaneye gidecekler. Olayla direkt ilgisi olmayan 6 askeri polis ise askeri yaşamlarını bitirecek ihtari uygulamalara tabi olmuşlardır. Bununla birlikte Saddam zamanında tutuklular, psikolojik ve fiziki işkencelere maruz kalmış, hatta öldürülmüşlerdi. Bundan dünyanın bile haberi olmuyordu. Şimdi bulunan toplu mezarlar bunun en büyük kanıtıdır.'' 
     
</TEXT>
</DOC>
