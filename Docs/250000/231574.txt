<DOC>
<DOCNO> 231574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sondun02.html </URL>
<DATE> 2004/04/15/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Amerikan askerleri arkadaşlarını kurtarmak için 20 Iraklıyı öldürdü 
</HEADLINE>
<TEXT>

     Amerikan deniz piyadelerinin Salı günü Irak'ın Felluce kentinde isyancıların açtığı ateşe maruz kalan arkadaşlarını kurtarmak amacıyla 20 Iraklıyı öldürdükleri bildirildi. 
     Amerikan deniz piyadelerinden Jason Smith, Salı günü yerel saatle 16.00 sularında kentte isyancılara yönelik operasyon başlatıldığını, operasyon sırasında isyancıların arasına düştüklerini anlattı. 
     Kentin güneydoğusundaki nişancıları etkisiz hale getirmeye çalışırken, kendilerine ait iki aracın isyancıların fırlattığı RPG roketiyle vurulduğunu ve görevlerinin bu şekilde sona erdiğini belirten Smith, saldırıdan kaçmaya çalışırken hiçbir askerin gitmeye cesaret edemeyeceği bir bölgeye düştüklerini ve 50-100 kadar isyancının araçlarını RPG yağmuruna tuttuklarını söyledi. 
     Araçlara hafif silahlarla da ateş açıldığını ve araçlardan birinin motorunun alev aldığını belirten Smith, 20 kadar deniz piyadesinin oradaki bir eve sığındığını, M-16 ve otomatik silahlarıyla burada mevzi aldığını, bu sırada isyancıların kendilerine ateş açıp el bombası attıklarını aktardı. 
     Yanan araçtan çıkan dumanı gören 30-40 kadar Amerikan askerinin 6 Humvee ve 4 tankla kuşatılan askerleri kurtarmak için olay yerine geldiğini belirten Smith, deniz piyadeleri çekilinceye kadar sokak çatışmasının sürdüğünü, operasyon sırasında 20 kadar Iraklının öldüğünü, Amerikan saflarından kayıp olmadığını kaydetti. 
     
</TEXT>
</DOC>
