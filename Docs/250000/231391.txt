<DOC>
<DOCNO> 231391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonspo35.html </URL>
<DATE> 2004/04/14/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Gençlerbirliği, Ankaragücü maçı hazırlıklarını sürdürüyor... 
</HEADLINE>
<TEXT>

     Gençlerbirliği, ligde yapacağı Ankaragücü maçı hazırlıklarını, bugün yaptığı antrenmanla sürdürdü. 
     Beştepe İlhan Cavcav Tesisleri'nde, teknik direktör Ersun Yanal yönetiminde yapılan çalışma, yaklaşık 2 saat sürdü. Antrenmanda, hafif sakatlıkları bulunan Ali Tandoğan ve Deniz, takımdan ayrı koşu yaparken, diğer futbolcular ise yarım alanda çift kale maç yaptı. 
     Ersun Yanal, antrenman öncesi yaptığı açıklamada, başkent derbisinin her 2 takım açısından da büyük önem taşıdığını belirterek, ''Her 2 takım da birbirinin üstünde ligi tamamlamak istiyor. Bu bakımdan başkent derbisinin her 2 takım açısından da önemi büyük. Fair-play içinde keyifli bir maç olmasını diliyorum. Üst sıralara tırmanmak istiyoruz. Onun için bu maçı kazanmak zorundayız. Hafta sonunda Ankaralı taraftarlara seyir zevki veren bir maç izlettirmek arzusundayız. İnşallah taraftarlar futbola doyacaklar'' diye konuştu. 
     
</TEXT>
</DOC>
