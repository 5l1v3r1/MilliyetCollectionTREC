<DOC>
<DOCNO> 222030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sonsiy15.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağar İmam Hatipleri açan biziz, onlara bütün haklarını biz verdik 
</HEADLINE>
<TEXT>

     DYP Genel Başkanı Mehmet Ağar, imam hatip liselerini partisinin siyasi geleneğinin açtığını belirterek, ''Onlara bütün haklarını biz verdik. Yüreğinizin yetmediği işlere girmeyin'' dedi. 
     Ağar, seçim gezileri çerçevesinde Denizli'de belediyenin yaptığı yolun açılışını yaptı, şehir merkezinde halka hitap etti. 
     Adım adım Anadolu'yu dolaştığını ve vatandaşları dinlediğini ifade eden Ağar, hükümetin teşvik uygulamalarını eleştirdi. Ağar, ''Komşu illeri birbirine düşman etmenin ne anlamı var '' diye sordu. Hükümeti ''enteresan'' sözüyle nitelendiren Ağar, meydanlarda iş isteyenlerin kovulduğunu, seçime şantaj ve tehdidin karıştığını iddia etti. Ak Parti'nin ''Türkiye kararını verdi'' şeklindeki seçim sloganını eleştiren Ağar, ''Allah, Allah... Nereden biliyorsun Türkiye'nin kararını verdiğini. Denizli'nin ne karar verdiğini nereden biliyorsun. Türkiye kararını verdi, size ihtar verecek'' diye konuştu. 
     Hükümetin uyguladığı dış politikayı da eleştiren DYP Lideri, Türkiye'yi aşağılayan ifadelere ve tavırlara hükümetin sesini çıkarmadığını öne sürdü. Ağar, ''Askerin başına çuval geçirdiler, sesiniz çıkmadı. Sizin gücünüz zavallı esnafa, çiftçiye yetiyor'' dedi. 
     
     ''BİAT GELENEĞİNDEN GELİYORSUNUZ'' 
     Ağar, Ak Partililer'in arada bir Demokrat Parti'nin devamı olduklarını söylediklerini belirterek, ''Oysa siz 30 senedir biat geleneğinden geliyorsunuz. Yani tek adama bağlı kalmadan geliyorsunuz. Bir adam ne demişse onu yapmışsınız. Şimdi gerçi onu da beğenmiyorsunuz. Adam sizi belediye başkanı, mebus yaptı, ama onu da bıraktınız şimdi. Sizin demokrasiye inancınız yok'' diye konuştu. 
     
     İMAM HATİP LİSELERİ 
     DYP Genel Başkanı Ağar, hükümetin uyguladığı politikaları eleştirirken, şu görüşleri dile getirdi 
     ''İmam Hatip liselerini açan biziz. Onlara bütün hakları biz verdik. Ama siz bütün haklarını kaybettirdiniz. Şimdi seçime 15 gün kala onlara haklarını vereceğinizi söylüyorsunuz. 15 aydır elinizi tutan mı vardı Masum insanların yakasını bırakın. Yüreğinizin yetmediği işlere girmeyin. Kendisine merkez sağ süsü verenler iktidarlarında işleri ellerine yüzlerine bulaştırdılar.'' Makamı ve görevi ne olursa olsun hiç kimsenin demokrasiye aykırı sözler söyleyemeyeceğini kaydeden Ağar, bir bakanın, ''Bizden olan belediye başkanları yardım alır, olmayanlar düşer'' dediğini öne sürdü. Ağar, ''Benim adım Mehmet Ağar hangi babayiğit benim belediye başkanıma yardım etmeyecekmiş görelim'' diye konuştu. 
     
</TEXT>
</DOC>
