<DOC>
<DOCNO> 212575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/son/sonspo06.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Çulcu, yarın İran derbisini yönetecek... 
</HEADLINE>
<TEXT>

     İran Birinci Futbol Ligi'nde yarın İstiklal ve Persepolis takımları arasında yapılacak Tahran derbisini, FIFA kokartlı Türk hakemi Mustafa Çulçu yönetecek. 
     İran Futbol Federasyonu'ndan gelen talep üzerine Türkiye Futbol Federasyonu Merkez Hakem Kurulu'nca görevlendirilen Mustafa Çulcu'nun, İstiklal ve Persepolis takımları arasındaki derbide yardımcılıklarını Adil Sinem ile Erhan Sönmez yapacak. 
     İran'da son yıllarda bu iki ezeli rakip arasındaki derbiler için yurtdışından hakemlerin getirilmesi gelenek halini alırken, Çulcu'nun yöneteceği başkentin 2 güçlü ekibi İstiklal ve Persepolis arasındaki 56'ıncı derbi maçı, Tahran'ın batısındaki 100 bin kişilik Azadi Stadı'nda oynanacak. 
     Başkentin mavi-beyaz formalı ekibi İstiklal ile kırmızı-beyazlı takımı Persepolis arasındaki ezeli rekabet, 16 Mart 1968 tarihinde başlamış ve ilk maç 0-0 berabere sonuçlanmıştı. 2 takım şimdiye dek 55 kez karşılaşırken, bu maçlardan 18'inde İstiklal ve 15'inde ise Persepolis sahadan galibiyetle ayrıldı, 22 maç da berabere bitti. 
     2 takım arasındaki maçlarda en farklı skorlu galibiyeti ise 7 Eylül 1973 tarihindeki maçta Persepolis, İstiklal'i 6-0 yenerek elde etti. Persepolis'te Türk futbolseverlerin yakından tanıdığı bir isim olan Ali Deai oynarken, İstiklal'de de Fenerbahçe'nin bu sezon başında İstanbul'a getirdiği, ancak daha sonra gönderdiği Ali Rıza Nikbeht Vahidi bulunuyor. 
     Persepolis Kulübü Halkla İlişkiler Müdürü Mecid Ferrohzadi, derbiye Çulcu'nun getirilmesiyle ilgili olarak yaptığı açıklamada, hakem konusunda yorumda bulunamayacaklarını, bu karara saygı duymaktan başka birşey yapamayacaklarını söyledi. 
     Ferrohzadi, ''İran Futbol Federasyonu, böylesi büyük bir maç için bu hakemi kişisel yeteneklerini gözönüne alarak seçmiştir. Persepolis ve İstiklal arasındaki maçın İran ve İran halkı için hayırlı olmasını diliyoruz'' dedi. 
     İstiklal Kulübü Sözcüsü Kamran Monzevi de Türklerin, duyguları açısından İran halkıyla benzeştiğini, bu gibi büyük maçlarda İranlılar'ın karşılaştığı sorunun Türkler'inkinden daha aşağıda olmadığını bildirdi. 
     Çulcu'nun yönettiği bazı maçları izlediğini ifade eden Monzevi, ''Çulcu, çok kararlı ve keskin bir hakem. Federasyon, Çulcu'nun bu özelliklerini gözönüne alarak bu büyük derbi için onu seçti. Bizim için hiçbir şey fark etmez, çıkar sahada maçımızı oynarız'' diye konuştu. 
     2 takım arasında yarın yapılacak maçtan önce 14 takımdan oluşan İran Birinci Futbol Ligi'nde İstiklal 37 puanla lider, Persepolis ise 31 puanla 3. sırada bulunuyor. 
     
</TEXT>
</DOC>
