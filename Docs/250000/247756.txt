<DOC>
<DOCNO> 247756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/soneko20.html </URL>
<DATE> 2004/06/14/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Radisson Sas Ankara, hizmete giriyor... 
</HEADLINE>
<TEXT>

     Emek Otelleri Yenileme ve Modernizasyonu Projesi kapsamında işletmesi Radisson Sas Hotels'e verilen Ankara Stad Oteli, Radisson SAS Otel Ankara adıyla önümüzdeki ay hizmete giriyor. 
     Emekli Sandığı Genel Müdürlüğü'nden yapılan açıklamada, 18 ay önce yenileme ve modernizasyonu için işletmeye kapatılan Stad Oteli'nin, 2002 yılında yapılan bir işletme anlaşması ile 30 yıllığına Radisson SAS Hotels'e verildiği hatırlatıldı. 
     Geçmiş yıllarda sürekli zarar eden Stad Oteli'nin yeni işletmecisi Radisson SAS Hotels'in standartları dikkate alınarak yenilendiği ve müşterilerinin her türlü ihtiyacına cevap verecek şekilde son teknoloji ile donatıldığı kaydedilen açıklamada, ''otelden yeni dönemde, ilk yıl için 1 milyon 800 bin dolar gelir beklenmektedir'' denildi. 
     Emekli Sandığı Genel Müdürlüğü açıklamasında, Radisson SAS Otel Ankara'nın yenileme ve modernizasyon projesi sonrasında kazandığı yeni konuk odaları, restoranlar, toplantı odaları ve en son teknoloji ile donatılmış iş merkezi ile Ankara'da konaklayacaklar ve işadamlarının ihtiyaçlarına cevap verebilmeyi hedeflediği vurgulandı. 
     
</TEXT>
</DOC>
