<DOC>
<DOCNO> 206643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sontur28.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay'dan Kıbrıs ile ilgili haberlere açıklama... 
</HEADLINE>
<TEXT>

     Genelkurmay Başkanlığı, Türk Silahlı Kuvvetleri'nin TSK , ''Kıbrıs sorununa görüşmeler yoluyla adil ve kalıcı bir çözümün bulunmasının önemine ve gerekliliğine inandığını'' bildirdi. 
     Genelkurmay Başkanlığı Genel Sekreterliği'nden yapılan açıklamada, bugün bir gazetede yer alan ''Askerden Çekince'', ''Genelkurmay'ın Hükümete De İlettiği Annan Planı'na Yönelik İtirazlarını Açıklıyoruz'' başlıklı haberin, gerçekleri yansıtmadığı ifade edildi. 
     Açıklamada, ''Milli bir dava olan Kıbrıs konusunda görüşmecilerin gücünü olumsuz etkileyecek bu gibi haberlerden kaçınılmasının ve halkımızın sadece resmi açıklamalara itibar etmesinin uygun olacağı değerlendirilmektedir'' görüşüne yer verildi. 
     TSK'nın Kıbrıs sorununa görüşmeler yoluyla adil ve kalıcı bir çözümün bulunmasının önemine ve gerekliliğine inandığı vurgulanan açıklamada, ''Bu kapsamda, ilgili kurumlar arasında, görüşlerin uyumlaştırılması ve somutlaştırılması maksadıyla, çalışmalar ve görüşmeler, demokratik ve modern bir ülkede olması gereken şekilde bir süreç içerisinde devam ettirilmektedir'' denildi. 
     
</TEXT>
</DOC>
