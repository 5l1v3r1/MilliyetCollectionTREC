<DOC>
<DOCNO> 214493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/soneko22.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Genel Müdür Sümerval Beko Grundig ile Avrupa'nın parçası oldu 
</HEADLINE>
<TEXT>

     Beko Elektronik Genel Müdürü Ali Sümerval, Beko'nun Grundig'i satın alarak Avrupa'nın bir parçası olduğunu belirterek, ''Bu bir kilometre taşı. İlk defa bir Türk şirketi dünyaca ünlü bir markayı satın aldı'' dedi. 
     Sümerval, düzenlenen basın toplantısında yaptığı konuşmada, Grundig'in satın alınmasının arkasında büyük, önemli ve adım adım izlenen bir strateji bulunduğunu kaydetti. 
     Almanya'da 29 Ocak'ta yapılan devir anlaşmasıyla toplam 80 milyon Euro karşılığında Alba Plc. ile satın aldıkları Grundig sayesinde büyüme stratejilerinde önemli bir etabı tamamladıklarını anlatan Sümerval, bu satınalma ile büyük markalarla stratejik işbirliği yaparak büyüme hedefini hayata geçirdiklerini söyledi. 
     Ali Sümerval, değişen Türkiye koşullarında daha çok Avrupalılaşmak gerektiğini vurgulayarak, ''Beko Grundig'den önce de Avrupalı'ydı Grundig ile Avrupa'nın bir parçası oldu. Bu bir kilometre taşı. İlk defa bir Türk şirketi dünyaca ünlü bir markayı satın aldı'' dedi. 
     Grundig'in 2003 yılı Nisan ayında iflas ettiğini anımsatan Ali Sümerval, Beko Elektronik olarak Grundig'i iflas sürecinde de terketmediklerini ve bu süreçte mal vererek çalışmaya devam ettiklerini kaydetti. 
     Beko Elektronik'in Alba ile Grundig'in marka, 717 adet patenti, AR-GE, satış sonrası hizmet teşkilatı, Almanya'daki ürün stokları ve uluslararası satış şirketlerini satın aldığını belirten Sümerval, yüzde 50-50 ortaklıkla gerçekleştirilen satınalmada Beko'nun üretim kapasitesi, yenilik, teknoloji ve tasarımı ile Alba Plc.'nin uluslararası ticaret ve iş yapma deneyimini birleştirdiklerini söyledi. 
     
     2 ŞİRKET KURULACAK 
     Alba'nın İngiltere'de kurulu ve yılda ortalama 2-2.5 milyon adet televizyon olmak üzere 5 milyon adet toplam satış gerçekleştiren bir şirket olduğunu bildiren Sümerval, 2003'de 835 milyon Euro ciro elde eden Alba ile gerçekleştirdikleri satınalma sonrasında 2 yeni şirket kurulacağını duyurdu. 
     Sümerval, bu şirketlerden birinin Almanya merkezli Avrupa'da 30 bin satış noktası bulunan bir şirket, diğerinin ise Avrupa'da 16 bin servis noktası bulunan ve 15 ülkeyi kapsayacak satış sonrası hizmet şirketi olacağını kaydetti. 
     Ali Sümerval, ''Grundig'in halen yüzde 3.1 olan Avrupa pazar payını Beko Elektronik-ALBA Plc. ortaklığıyla 2007 sonunda yüzde 9.6'ya, şu anda 340 milyon Euro olan cirosunu ise 1 milyar 135 milyon Euro'ya çıkarmayı hedefliyoruz'' dedi. 
     
</TEXT>
</DOC>
