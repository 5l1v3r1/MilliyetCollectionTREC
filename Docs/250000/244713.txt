<DOC>
<DOCNO> 244713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/soneko25.html </URL>
<DATE> 2004/06/02/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Sayısal Loto'dan 2.8 trilyon kazanan talihli çekini aldı... 
</HEADLINE>
<TEXT>

     Sayısal Loto'nun geçen haftaki çekilişinde, 6 sayıyı tek başına bilen talihli belli oldu. 
     Sayısal Loto'nun 394. hafta çekilişinde, toplam 2 trilyon 8 milyar 994 milyon 450 bin liralık ikramiyeyi kazanan talihli adına çekini, Koçbank Çankaya Şube Müdürü Nevzat Sümer, Milli Piyango İdaresi Muhasebe Daire Başkanı Şener Varol'dan aldı. 
     Sümer, talihlinin gizliliğe önem verdiğini belirterek ikramiye kazanan hakkında bilgi vermekten kaçınırken, kuponun Yozgat'ın Boğazlıyan ilçesinde oynandığını söyledi. 
     Talihlinin oynadığı Sayısal Loto'da rakamları kendi belirlediğini anlatan Sümer, talihlinin ikramiyeyi Banka ile birlikte karşılıklı değerlendireceğini kaydetti. 
     Loto Daire Başkanı Ergin İnce de, bu çekilişte verilen ikramiyenin 11 Kasım 1996 yılında başlayan Sayısal Loto'da bir kişiye verilen ikinci büyük ikramiye olduğuna dikkati çekti. 
     Loto tarihinde en büyük ikramiyenin 1999 yılında verildiğini hatırlatan İnce, söz konusu ikramiye tutarının ise 2 trilyon 876 milyar 742 milyon 605 bin olduğunu kaydetti. 
     Yozgat'ın Boğazlıyan ilçesine daha önce de büyük ikramiye verildiğini ve ilçenin şanslı bir mevki olduğunu belirten İnce, lotonun Cumartesi akşamı oynandığını ve 8 kolonunun da doldurulduğunu söyledi. 
     İkramiyenin yaklaşık 1 milyon 700 bin dolara yakın olduğunu belirten İnce, kazanılan paranın ekonomiye ve yatırıma katkı sağlayacak şekilde değerlendirilmesini arzu ettiklerini dile getirdi. 
     
</TEXT>
</DOC>
