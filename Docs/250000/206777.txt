<DOC>
<DOCNO> 206777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sondun39.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan ile Pakistan tarih yazıyor .. 
</HEADLINE>
<TEXT>

     Pakistan Devlet Başkanı Pervez Müşerref, Hindistan ile gelecek ay masaya oturma konusunda alınan ortak kararla ''tarih yazıldığını'' söyledi. 
     Müşerref, düzenlediği basın toplantısında, ''Görüşmelere devam edilmesi konusunda Hindistan ile anlaşmaya vararak tarih yazıldı. Keşmir sorununun çözümü çerçevesinde iyi bir başlangıç için şartlar oluşturuldu'' dedi. 
     Hindistan ve Pakistan, aralarında Keşmir sorununun da bulunduğu tüm sorunları içeren barış diyaloğuna gelecek ay başlayacaklarını açıkladılar. 
     Güney Asya ülkeleri zirve toplantısının ardından, iki ülke tarafından benimsenen ortak bildiriyi okuyan Hindistan Dışişleri Bakanı Jaswant Sinha, ''Normalleşme sürecini ilerletmek için, Pakistan Devlet Başkanı ile Hindistan Başbakanı'nın, Şubat 2004'de kapsamlı diyalog sürecini başlatma konusunda anlaşmaya vardıklarını'' söyledi. 
     
     KEŞMİR SORUNUNUN TARİHÇESİ 

     Devlet Başkanı Pervez Müşerref ile Müşerref'in 1999'da askeri müdahale yoluyla devirdiği Başbakan Navaz Şerif'in arasının açılmasına, Keşmir sorununun çözümüne bakış açılarındaki farklılıklar yol açtı. 
     Şerif'in ABD'nin isteklerine boyun eğdiği gerekçesiyle, Müşerref tarafından askeri müdahaleyle görevinden alınmasına sebep olan Keşmir sorunu, Hindistan ile Pakistan'ın iki kez savaşmasına neden oldu. 
     Pakistan ile Hindistan'ın, bağımsızlıklarını elde ettikleri 1947 yılında, iki ülke arasında kalan bir bölge durumuna düşen Keşmir, bir mihrace tarafından yönetiliyordu. Kuzeyde, nüfusun yüzde 70'ini oluşturan Müslümanlar, güneydeki Cammu kentinde Hindular, doğuda da Tibet kökenlilerin yaşadığı Keşmir'de ilk savaş, mihracenin Hindistan'ın egemenliğini kabul etmesiyle başladı. 
     Savaş sonucunda Keşmir'in yüzde 37'si Pakistan'a, yüzde 63'ü Hindistan'a bağlandı. Ancak sorun bitmedi. İki ülke arasında birçok çatışma oldu ve gerginlik, taraflar arasında 1966 ve 1972'de imzalanan anlaşmalara rağmen devam etti. 
     Hindistan, Birleşmiş Milletler'in, ''bölgenin geleceğine halk karar vermeli'' şeklindeki kararına rağmen Keşmir'de bir referandum düzenlemedi. 1990'dan bu yana 50 binden fazla kişinin ölümüne sahne olan Keşmir'de, binlerce Müslüman Pakistan bölümüne, binlerce Hindu'da Cammu'ya kaçarak mülteci kamplarında yaşamak zorunda kaldı. 
     Hindistan'ın, Pakistan'ı militanları eğitmek ve silahlandırmakla suçlaması ve Pakistan'ın da suçlamaları reddetmesiyle bugüne uzanan sorun, bölgedeki çatışmalarla kana bulanmaya devam etti. 
     Nükleer güç gösterisi yapmaktan kaçınmayan taraflar, bugün tarihi bir karar alarak, sorunu barış yoluyla çözmek amacıyla Şubat ayında masaya oturacaklarını açıkladılar. 
     
</TEXT>
</DOC>
