<DOC>
<DOCNO> 230331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/spor/spo02.html </URL>
<DATE> 2004/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Siz işinize bakın' 
</HEADLINE>
<TEXT>

   Teknik Direktör Daum, Rize maçından sonra Cem Papila ve yardımcılarının üzerine yürüyen futbolcularına sert çıktı, "Yaptığınız yanlış. İtirazlarınız neyi değiştirecek ki" ifadesini kullandı 
      YUSUF KOBAL 

   
   Yasak koydu 
   FENERBAHÇE Teknik Direktörü Christoph Daum, oyuncularının hakemleri eleştirmesini yasakladı. Alman teknik adam Rizespor maçından sonra Cem Papila ve yardımcılarının yanına koşan futbolcularının yaptığının yanlış olduğunu söyleyip, bu konuda ihtarda bulundu. Daum, hakem hatalarını maçlardan sonra Samandıra'da bile konuşmadıklarını hatırlatıp, "Bu sizi yanlış yönlendirir. Hakem işlerine kimse karışmasın" dedi. 
   
   24 saat süre 
   RİZESPOR karşılaşmasında attıkları golün sayılmaması üzerine bir değerlendirme yapmanın yalnış ve gereksiz olacağını savunan Daum, "Şimdi biz çıkıp da, golümüzü vermediniz onun için böyle oldu, yenildik desek, ne değişecek" diye konuştu. Futbolcularına her zaman olduğu gibi yine 24 saat süre tanıyan Alman hoca, yarın akşam gerçekleştirilecek antrenmana herkesin üzüntüsünü yaşayıp bitirmiş olarak gelmesini de istedi. 
   
   'Bizim elimizde' 
   DAUM dün sabah da Samandıra Tesisleri'nde bir toplantı yaptı. Alman teknik adam sürpriz bir şekilde futbolculara maçın teknik ayrıntılarını anlatmadı. Hiç bir oyuncusunu eleştirmeyen Daum, Sarı - Lacivertli oyunculara "İşin özü, ligin kaderi bizim elimizde. Sadece bunu düşünün. Bizim istediğimiz ve yaptığımız olacak. Herkes psikolojisini düzeltsin. Ve eğer istersek bu sezon ligde ne yapabileceğimizi de düşünün" diye konuştu. 
   
   Samandıra sus pus    Takım moralsiz 
   SARI - Lacivertliler, Samsunspor maçının hazırlıklarına ara vermeden başladı. Teknik Direktör Daum yenileme idmanını sonuna kadar izleyerek moralsiz olan oyuncularını destek verdi. Van Hooijdonk ve Nobre düz koşudan sonra tesislerde masaj yaptırırken, dünkü maçta forma giyen oyuncular bir süre çift kale maçta yer alıp, daha sonra içeriye girdi. 
   
   Karadeniz yaramadı 
   SAKAT olan Kemal'in katılmadığı idmanda, Mehmet Yozgatlı ise Dr.Gunnar Gerisch yönetiminde özel olarak çalıştı. Daum, antrenmanın ardından futbolcularına bir günlük izin verdi. Bu arada Fenerbahçe'ye bu sezon Karadeniz takımlarıyla oynadığı maçlar yaramadı. Sarı-Lacivertliler, deplasmanda kaybettiği 14 puanın 8'ini Sebat, Samsun ve Rize'ye verdi. 
   
   Operasyon kapıda    UZUN bir aradan sonra yenilgi ile tanışan Fenerbahçe'de, Teknik Direktör Daum'un kadroda değişiklikler yapması bekleniyor. Alman hoca iki haftadır ceza verdiği Tomas'ı, sakatlığı düzelen Mehmet Yozgatlı'yı ve genç Mahmut Hanefi'yi Samsun karşısında 11'de sahaya sürmeyi planlıyor. Tecrübeli çalıştırıcı, Petkov, Serhat, Ali Güneş ve Fatih'i ise yedeğe çekecek. 
   
   Şaşırtan karşılama    Nobre ile van Hooijdonk, Rize yenilgisi sonrası taraftarların havalimanına akın etmesini "fantastik bir olay" diye yorumladı 
   
   Konvoy oluştu    RİZESPOR yenilgisi sonrası Fenerbahçeli futbolcuları Sabiha Gökçen Havalimanı'nda karşılayan yüzlerce taraftar takıma güven aşıladı. Kafile, Samandıra Tesisleri'ne kadar 60 araçlık bir konvoy ile takip edildi. Bu durum en çok Hollandalı oyuncu Hooijdonk ile Brezilyalı Nobre'yi şaşırttı. 
   
   'Böylesini görmedim' 
   NOBRE, durumu "fantastik" bulurken, takım arkadaşı Hooijdonk yaşamında ilk kez böyle bir şeyle karşılaştığını vurguladı. Hollandalı oyuncu yanındakilere, "Bunca yıllık futbolcuyum, böyle şey görmedim. Yenildik ama gece yarısı bizi karşılamaya bu kadar insan geliyor. Üstelik övüyorlar" dedi. 
   
   Yıldızlar şampiyon    FENERBAHÇE Yıldız Futbol Takımı, Bulgaristan'da katıldığı 3. Rakovski Uluslararası Çocuklar Turnuvası'nın finalinde, ev sahibi Triana takımını 1-0 yenerek şampiyon oldu. Sarı-Lacivertliler, final maçında İnan'ın attığı golle birinciliği elde etti. Fenerbahçe, geçen yıl yapılan turnuvada da finalde Milan'ı 2-1 yenerek mutlu sona ulaşmıştı. 
   
   Tam destek    İkinci Başkan Nihat Özdemir, takıma güvendiklerini ve kalan beş maçlarını da kazanacaklarını ifade etti 
   
   Özdemir'den güvenoyu 
   İKİNCİ Başkan Nihat Özdemir, Rizespor'a karşı kötü futbol oynayıp yenilmelerine karşın kalan beş maçta beş galibiyet alacaklarını iddia etti. Özdemir, Daum ve futbolculara güvendiklerini belirtip, "İnönü'de Beşiktaş'ı yeneceğiz. Diğer maçlarımızı da kazanıp, şampiyon olacağız. Asla moralimiz bozulmadı. Çünkü ligin en iyi takımı biziz" diye konuştu. 
   
   Papila'ya övgü 
   MAÇIN orta hakemi Cem Papila'yı başarılı bulan Nihat Özdemir, "Ancak yardımcı hakemler ciddi hatalar yaptılar. Bu hataların tekrarlanmamasını istiyoruz. Hakemler adalet dağıtan insanlar. Bu nedenle daha dikkatli olmaları gerekiyor. Fenerbahçe, Rizespor karşısında aldığı yenilgiye karşın yoluna devam edecektir. Bizim bundan şüphemiz yok" ifadelerini kullandı. 
   
   
</TEXT>
</DOC>
