<DOC>
<DOCNO> 203124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/spor/spo02.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım kapıyı araladı 
</HEADLINE>
<TEXT>

   Fenerbahçe Başkanı, Ortega'yı ikinci yarıda takımda görmeyi istediğini, kesin kararın pazartesi günü verileceğini söyledi 
      
   FENERBAHÇE Başkanı Aziz Yıldırım, Ariel Ortega'nın geri dönüşüne yeşil ışık yaktı. Bir televizyon programına katılan Yıldırım, "Benim gönlümde Ortega'nın, alacağımız yeni Brezilyalı oyuncularla birlikte Türkiye'ye gelerek şampiyonluğumuza katkıda bulunması yatıyor. Bu konudaki kesin kararımızı pazartesi günü yapılacak yönetim kurulu toplantısında vereceğiz" dedi. 
   SARI - Lacivertliler'e, Avrupa kulüplerinin peşinden koştuğu Alex de Souza için eski hocası Parreira ile Cruzeiro kulübüne yakın bir iş adamının yardımda bulunduğu ve görüşmelerin son aşamaya geldiği öğrenildi. Alex'in de ilk onbir garantisi istediği için Milan ve Real Madrid gibi büyük kulüplerin tekliflerine sıcak bakmadığı ve Fenerbahçe'ye daha yakın olduğu bildirildi. 
   
   Tuncay şoku    Ameliyat edildi 
   FENERBAHÇE'NİN genç yıldızı Tuncay'ın, 15. dakikada rakibiyle girdiği ikili mücadelede elmacık kemiği kırıldı. Apar topar Acıbadem Hastanesi'ne götürülen Tuncay'ın çekilen filmleri sonrasında elmacık kemiğinde ezilmeye bağlı çökük tespit edildi. Doktor Raffi Gülünlüoğlu, hemen ameliyata alınan bu oyuncunun iki hafta sahalardan uzak kalacağını açıkladı. 
   
   Malatya alarmı 
   DAUM, Tuncay'ın sakatlığı nedeniyle galibiyete sevinemediklerini belirtip, "Ona buradan geçmiş olsun diliyorum" dedi. Alman hoca, "Sergilediğimiz performans kazanmak için yeterliydi. Ama Malatya maçında iki sınıf daha iyi olmamız lazım. Bizim için inanılmaz önemli bir sınav" diye konuştu. Öte yandan Fenerbahçe'nin Antalya kampı 7-14 Ocak tarihlerinde yapılacak. 
   
   
   
   
</TEXT>
</DOC>
