<DOC>
<DOCNO> 228902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sondun26.html </URL>
<DATE> 2004/04/06/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Mafya yine ses getirdi Slavia kulüp başkanının oğlu kaçırıldı 
</HEADLINE>
<TEXT>

     Bulgaristan'ın başkenti Sofya'da, Slavia adlı futbol kulübünün de başkanlığını yapan Ventsislav Stefanov adlı işadamının oğlu kaçırıldı. 
     İçişleri Bakanlığı'ndan yapılan açıklamaya göre, 23 yaşındaki Dimitar Stefanov, Sofya'nın Pliska semtinde sahibi olduğu bardan çıkarken, aralarında polis üniformalıların da bulunduğu 4 kişi tarafından silah tehdidiyle götürüldü. 
     Dimitar Stefanov'un fidye amacıyla kaçırıldığı tahmin ediliyor. 
     İçişleri Bakanlığı yetkilileri, olayla ilgili soruşturmanın çok yönlü olarak sürdürüldüğünü ve görgü tanıklarının ifadelerinden yola çıkılarak eşkalleri belirlenen fidyecilerin yakalanması için operasyonlara başlandığını açıkladı. 
     Ventsislav Stefanov, Slavia kulübünün başkanı olmasının yanı sıra mafya gruplarıyla olan yakın ilişkileriyle de tanınıyor. Stefanov'un adı Sofya Belediyesi'ne bağlı Sofiyiski İmoti adlı şirketin yasalara aykırı olarak satmaya çalıştığı büyük bir araziyle ilgili yolsuzluk olayına karışmıştı. 
     Polis, kaçırılma olayının mafya grupları arasındaki bir hesaplaşma olduğu ihtimali üzerinde de duruyor. 
     
</TEXT>
</DOC>
