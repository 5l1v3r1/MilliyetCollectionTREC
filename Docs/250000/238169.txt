<DOC>
<DOCNO> 238169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonspo07.html </URL>
<DATE> 2004/05/07/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Milli olamadılar ama Avrupalı oldular... 
</HEADLINE>
<TEXT>

     Hentbol Federasyonu'nun liglerde hiçbir maçta görev vermediği genç bayan hakem ikilisi Mehtap Şimşek ve Pınar Ünlü'ye, Avrupa Hentbol Federasyonu EHF tarafından ilk kez ''Genç Uluslararası EHF Kokartı'' takıldı. 
     İtalya'da, 8 ülkenin katılımıyla 28 Nisan-2 Mayıs tarihleri arasında gerçekleştirilen Uluslararası Çalenç Tropy Turnuvası'nda EHF tarafından görevlendirilen Türk bayan hakem ikilisi Şimşek ve Ünlü, A.A muhabirine yaptıkları açıklamada, bu turnuvadan hem federasyonun, hem de merkez hakem komitesinin 2 ay önce bilgisi olmasına karşın, Türkiye'de hiçbir maçta görevlendirilmediklerini savunarak, şöyle konuştular 
     ''Bu turnuva, Hentbol Federasyonu'na ve bizlere mart ayının ilk haftasında bildirildi. Federasyon, 8 Mart'ta EHF'ye uçuş programımızı bildirdi. Turnuva olağanüstü bir organizasyonla çok güzel geçti. Biz de turnuvanın sonunda ''Genç EHF Kokartı''nı alarak ülkemize döndük. Ülkemizi temsilen maçlara Hentbol Federasyonu'nun ulusal kokartıyla çıkmak bizi onurlandırırdı. Ancak turnuvanın ilk 3 günü maçlara il kokartıyla çıkmak zorunda kaldık. Daha sonraki maçlarda ise ulusal kokart takmadan, genç uluslararası kokartla müsakabalara çıktık. Spor salonunda bizim adımıza ulusal bayrağımız asıldı, ancak biz ulusal kokartı taşıyamadık.'' -HAZIRLIKLAR YEREL LİGDE- Avrupa'da bir ilki gerçekleştiren Türk hakemler Şimşek ve Ünlü, İtalya'daki turnuvaya hazırlıksız bir biçimde gittiklerini, yalnızca Mersin Yerel Ligi'nde maç yönetebildiklerini kaydettiler. 
     Türkiye liglerinde maç yönetemedikleri için turnuvadaki maçlarda biraz tutuk kaldıklarını ifade eden genç hakemler, sözlerini şöyle sürdürdüler 
     ''Bizim ve ülkemiz için önemli olan bu turnuvaya anlayamadığımız nedenlerden dolayı hazırlıksız gönderildiğimize inanıyoruz. Turnuvanın tarihi Hentbol Federasyonu Merkez Hakem Kurulu'na MHK 2 ay öncesinden bildirilmesine rağmen, bu süre içinde federasyon tarafından hiçbir faaliyette hakem olarak görevlendirilmememiz bizim için çok üzücüydü. Bu turnuvaya Mersin'deki yerel ligde maç yöneterek hazırlandık.'' 
     
     ULUSAL HAKEMLİK SINAV SONUÇLARI AÇIKLANMADI 
     Şimşek ve Ünlü, MHK tarafından 27-28 Aralık 2003 tarihinde yapılan ulusal hakemlik sınav sonuçlarının 4 aylık bir süre geçmesine karşın halen açıklanmadığını söylediler. 
     Genç hakemler, sınav sonuçlarıyla ilgili olarak herhangi bir açıklama yapılmadığını vurgulayarak, ''Bu sınav sonuçlarına göre ulusal kokartı takıp takamayacağımız belli olacaktı. Şu ana kadar sınavda başarılı veya başarısız olduğumuza dair hiçbir şekilde bilgi verilmedi'' dediler. 
     Ünlü ve Şimşek, yaşadıkları bu olayların nedeninin kendilerine hiçbir biçimde açıklanmamasının kafalarında soru işaretleri oluşmasına neden olduğunu sözlerine eklediler. 
     
</TEXT>
</DOC>
