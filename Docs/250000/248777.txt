<DOC>
<DOCNO> 248777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonspo25.html </URL>
<DATE> 2004/06/17/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Beşiktaş Fatih Sonkaya ile 4 yıllık sözleşme imzaladı 
</HEADLINE>
<TEXT>

     Beşiktaş, transfer çalışmalarını sürdürürken, bugün son olarak Hollanda'nın Roda JC Kerkrade takımında forma giyen Fatih Sonkaya ile 3 artı 1 olmak üzere 4 yıllık sözleşme imzaladı. 
     Akaretler'deki kulüp binasında gerçekleştirilen ve kulüp futbol şubesi sorumlusu Kıvanç Oktay'ın da hazır bulunduğu törende Fatih, 4 yıllığına kendisini siyah-beyazlı formaya bağlayan sözleşmeye imza attı. 
     İmza töreninde konuşan Kıvanç Oktay, yurtdışından bir futbolcu daha transfer ettiklerini belirterek, ''Fatih Sonkaya'yı bonservisini alarak transfer ettik. 3 artı 1 olmak üzere 4 yıllığına sözleşme imzaladık. Kendisi 22 yaşında genç bir oyuncu. Beşiktaş'a yararlı olacaktır. Bu transferi de teknik direktörümüz Del Bosque'nin görüşleri doğrultusunda gerçekleştirdik'' dedi. 
     Beşiktaş'ın yeni transferi Fatih Sonkaya ise Beşiktaş'a gelmekten dolayı mutlu olduğunu ve siyah-beyazlı forma altında başarılı olmak istediğini söyledi. 
     Fatih, ''Birçok takım seni istiyordu. Neden Beşiktaş'ı tercih ettin'' sorusunu, ''Küçüklüğümden beri Beşiktaşlıydım. Beşiktaş bana teklif yapınca 'hayır' diyemedim'' diye yanıt verirken, Kıvanç Oktay, ''Fatih doğrusunu yaptı'' dedi. 
     Bu arada şu ana dek İbrahim Toraman, Fatih Sonkaya, Okan Buruk, Çağdaş Atan, Mustafa Doğan, Murat Şahin, Veysel Cihan ve İbrahim Akın ile sözleşme imzalayan Beşiktaş, yarın da Ali Güneş ve Berkant Göktan ile sözleşme imzalayacak. 

     
</TEXT>
</DOC>
