<DOC>
<DOCNO> 235612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonsiy20.html </URL>
<DATE> 2004/04/28/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
De Soto'nun en zor görevi KIBRIS 
</HEADLINE>
<TEXT>

     BM Genel Sekreteri Kofi Annan'ın Kıbrıs Özel Temsilcisi Alvaro De Soto'nun Ankara'ya birkaç saat önce beklenen gelişi, uçağında çıkan arıza nedeniyle gecikiyor. 
     BM yetkililerinden edinilen bilgiye göre, veda ziyaretleri için bugün öğle saatlerinde Ankara'ya gelerek, Dışişleri Bakanlığı Müsteşarı Uğur Ziyal ile biraraya gelmesi beklenen De Soto, uçağındaki arıza nedeniyle Ada'dan ayrılamadı. 
     De Soto'nun halen Kıbrıs'ta olduğu ve uçağındaki arıza giderilince Ankara'ya hareket edeceği belirtiliyor. 
     Özel Temsilci'nin bugün Müsteşar Ziyal'le yapması planlanan görüşmenin yarın sabaha alındığı öğrenilirken, De Soto'nun, yarın Başbakan Recep Tayyip Erdoğan ile Dışişleri Bakanı ve Başbakan Yardımcısı Abdullah Gül tarafından kabul edilmesi bekleniyor. 
     
     DE SOTO'NUN EN ZOR GÖREVİ KIBRIS 
     Kıbrıs'taki referandumlarda BM'nin istediği sonucun elde edilememesinin ardından veda ziyaretlerini sürdüren BM Genel Sekreteri'nin Kıbrıs Özel Temsilcisi Alvaro De Soto, Kıbrıs sorununu, şimdiye kadar üstlendiği görevler içinde en zorlusu olarak görüyor. 
     A.A muhabirinin De Soto'nun son 4 yıl içinde verdiği demeçlerden ve kendisine ilişkin kaleme alınan makalelerden derlediği bilgilere göre, 16 Mart 1943 doğumlu Perulu diplomat Kıbrıs sorununu ''en zorlu misyonu'' olarak nitelendiriyor. 
     De Soto, görevinin zorluğunun bir nedenini ''çatışma olmayan bir bölgeye BM'nin dikkatini daha zor çekmesi'' olarak gösteriyor. 
     
     DE SOTO KİMDİR 
     Genel Sekreter Kofi Annan tarafından 1 Kasım 1999 tarihinde bu göreve atanan De Soto, El Salvador'da 10 yıl süren iç savaşın bitirilmesi için yine BM adına üstlendiği arabuluculuk rolündeki başarısıyla tanınıyor. Alvaro De Soto, ayrıca Hindistan ile Pakistan arasındaki uzun soluklu sorunda rol alarak, çözüm çabalarına katkıda bulunmuş. 
     22 yıldır BM için çalışan De Soto, örgüte 1982 yılında o dönemin Genel Sekreteri Perez De Cuellar'ın özel asistanı olarak girerek, kısa zamanda yönetici asistanlığına yükseldi. Kofi Annan'dan önceki BM Genel Sekreteri Butros Gali'nin 1994 yılına kadar kıdemli siyasi danışmanlığını sürdüren De Soto, 1990-1991 yıllarında barış anlaşmasıyla sonuçlanan El Salvador müzakerelerini BM adına yürüttü. 
     De Soto, BM'ye katılmadan önce ise Peru Dışişleri Bakanlığı'na bağlı olarak 1978-1982 yılları arasında ülkesini önce New York'taki BM merkezinde, ardından Cenevre'deki BM Daimi Ofisi'nde çeşitli düzeylerde temsil etti. 
     Yüksek öğrenimine Peru'da başlayarak Cenevre'de tamamlayan De Soto'nun denizler hukuku, çatışmalar sonrası barışın inşası gibi konularda çeşitli makaleleri bulunuyor. Özel Temsilci'nin El Salvador'daki ve çok taraflı arabuluculuğa ilişkin deneyimlerini aktardığı bir kitabı da mevcut. 
     
     DE SOTO'NUN TAKTİĞİ 
     Kıbrıs Özel Temsilciliği'ne atanmasından önce kaleme aldığı bir makalede De Soto, Kıbrıs sorununun çözümü için uygulayacağı taktiklerin ipuçlarını veriyordu. 
     Bu makalesinde, Kıbrıs sorunu için de El Salvador'daki stratejisinin benzerini uygulamayı hedeflediğini belirten De Soto, taraflara, görüş farklılıklarını azaltmayı amaçlayan ve tepkilere göre yenilenebilecek planlar sunmak olduğunu söylüyordu. De Soto, bu planın gerekli görüldüğü müddetçe, bir uzlaşma bulunana kadar defalarca sunulabileceğini de yine bu makalesinde belirtiyordu. 
     
     PLAN BU KEZ ÖLDÜ MÜ 
     Kıbrıs'taki referandumlarda Rum kesiminin ''hayır'' dediği, 5 kez yenilenen, Dışişleri Bakanı Abdullah Gül'ün ''ölmüş olarak bilinen bir planı yeniden dirilttik'' diye nitelendirdiği Annan planının bu kez gerçekten ölüp ölmediği tartışmaları sürerken, bu soruya De Soto, 2003 Mart'ında başarısızlıkla sonuçlanan Lahey görüşmelerinin ardından şu yanıtı veriyordu 
     ''Plan belki öldü. Ancak, Anka kuşunun ölümü veya Lazarus'un ölümü gibi yeniden doğmak için öldü. Genel olarak diplomaside, şu veya bu yaklaşımın öldüğünü ilan etmek, sanırım erken ilan edilen bir tutumdur.'' Referandum sonuçlarının alınması ve Ada'daki ara bölgede bulunan BM ofisinin kapatılma kararıyla New York'a dönme hazırlığı yapan De Soto, 2003 Lahey görüşmelerindeki çözümsüzlüğün ardından da Ada'dan ayrılmıştı. 
     Veda ziyaretleri için Ankara'ya gelen De Soto'nun bugün akşam saatlerinde Dışişleri Bakanlığı Müsteşarı Büyükelçi Uğur Ziyal ile görüşmesi bekleniyor. Özel Temsilci'nin yarın da Başbakan Recep Tayyip Erdoğan ile Dışişleri Bakanı ve Başbakan Yardımcısı Abdullah Gül tarafından kabul edilmesi öngörülüyor. 
     
</TEXT>
</DOC>
