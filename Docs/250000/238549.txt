<DOC>
<DOCNO> 238549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sondun10.html </URL>
<DATE> 2004/05/09/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
İğrenç baba Kumar borcu için kızını sattı 
</HEADLINE>
<TEXT>

     Dilek KOCABAŞ bildiriyor 
İngiltere'de yayımlanan The Sunday Telegraph gazetesi, bir İngiliz babanın kumar borcunu ödeyebilmek için 15 yaşındaki kızını sattığını öne sürdü. 
     Gazetenin haberinde, genç kızın kendisinden çok daha yaşlı bir erkekle 15 bin sterlin karşılığında evlendirilmek üzereyken, Batı Yorkshire polisine başvurarak kendisini kurtarmalarını istediği bildirildi. 
     Genç kızın, ailesinin kendisini İngiliz olmayan biriyle evlendirmek üzere ülke dışına göndermeye çalıştığını söylemesinin ardından polisin soruşturma başlattığını kaydeden gazete, ''Bu evlilikle yaşlı damat adayı sadece genç bir kızla evlenmiş olmayacak, hem de kısa bir süre içinde İngiliz vatandaşı olmayı da garanti edecekti'' diye yazdı. 
     Bu arada, genç kızın halen ailesinin yanında olduğu, kısa süre içinde sosyal servisin kızın bakımını üstlenmesinin beklendiği belirtildi. 
     
</TEXT>
</DOC>
