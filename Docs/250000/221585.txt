<DOC>
<DOCNO> 221585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sontur03.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kağıthane'de takla atan otomobilde biri kadın iki kişi yanarak öldü 
</HEADLINE>
<TEXT>

     Kağıthane'de bariyerlere çarptıktan sonra takla atarak yanmaya başlayan otomobilde bulunan 1'i bayan 2 kişi, çevredeki araçlarda bulunan yangın söndürme tüpleri çalışmayınca yanarak öldü. 
     AA muhabirinin aldığı bilgiye göre, Topkapı yönüne giden 34 AY 3669 plakalı otomobil, saat 05.00 sıralarında Çağlayan ışıklar civarında yol kenarındaki taş bariyerlere çarptıktan sonra takla attı. 
     Ters dönerek bir süre sürüklenen otomobil, daha sonra alev aldı. Bu sırada çevrede bulunan araçlardan çoğunun yangın söndürme tüpü bulunmuyordu. Bulunan tüplerin hiçbiri de çalışmayınca yangın söndürülemedi. Bu sırada alevler tüm aracı sardı. 
     Otomobilde sıkışan iki kişi, sürekli kornaya basarak çevredekilerin yardım etmesi için uyarıda bulundu ancak herkesin gözü önünde feci şekilde yanmaktan kurtulamadı. 
     Olay yerine gelen Şişli itfaiye ekiplerince otomobildeki yangın söndürülürken, içinden 1'i bayan 2 kişiye ait yanmış cesetler çıkartıldı. Cesetler, olay yerindeki incelemelerin ardından Adli Tıp Kurumu'na kaldırıldı. 
     Yanan otomobilin Ahmet Yıldırım'a ait olduğunu belirleyen polis, ölen kişilerin kimlikleri konusundaki araştırmaların ise sürdüğünü kaydettiler. 
     

     
</TEXT>
</DOC>
