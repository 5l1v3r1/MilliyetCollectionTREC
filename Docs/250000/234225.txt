<DOC>
<DOCNO> 234225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sontur11.html </URL>
<DATE> 2004/04/23/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
"10 liraya" satılan gazete... 
</HEADLINE>
<TEXT>

     Balıkesir'in Manyas İlçesi'nde haftalık olarak yayınlanan ve ilçenin tek gazetesi olan ''Manyas'ın Sesi'', okuyucularına 13 yıldır ''10 liradan'' satılıyor. 
     Gazetesini tek başına çıkaran Semih Keleş, AA muhabirine yaptığı açıklamada, gazetenin haftalık 500 adet basıldığını ve yıllık 480 bin lira karşılığında abonelere dağıtıldığını belirterek, ''Önemli olan para değil, ilçeme hizmettir'' dedi. 
     Keleş, gazetesini posta aracılığı ile abonelerine ulaştırdığına dikkati çekerek, ''10 liraya sattığım gazetemi okuyucuya 100 bin liraya ulaştırıyorum. Posta masrafı gazetenin fiyatından daha fazla. Ama bu dediğim gibi gönül işi. Manyaslı bize sahip çıkıyor. Tabii bizi de ayakta tutan hemşehrilerimin bu desteği oluyor'' dedi. 
     Yayın hayatına 1991 yılında başlayan gazetenin, aralıksız 13 yıldır okuyucuyla buluştuğuna işaret eden Keleş, şunları söyledi 
     ''Üç yıl öncesine kadar gazeteyi eski yöntemle hazırlayıp basıyordum. Ancak, tüm imkanlarımı zorlayarak bilgisayar sistemine geçtim. Biz bu zorlukları göğüslerken ve hiçbir menfaat gözetmezken, kaderimize terk ediliyoruz. Üstelik yerel basına bir sürü sorumluluk yükleniyor. Devletimizden bizlerin ayakta durabilmesi için biraz daha esnek davranmasını ve maddi açıdan desteklemesini bekliyoruz.'' 
     
</TEXT>
</DOC>
