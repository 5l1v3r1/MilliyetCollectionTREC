<DOC>
<DOCNO> 206531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sondun18.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İtar-Tass "Çeçen lider Gelayev öldürüldü" 
</HEADLINE>
<TEXT>

     Çeçenistan'da en büyük silahlı gruplardan birinin lideri olan Ruslan Gelayev'in öldürüldüğü bildirildi. 
     İtar-Tass'a açıklama yapan Dağıstan Savcılık Soruşturma Bürosu Başkanı Mirzabala Mirzabalayev, Gelayev'in Dağıstan'ın Suntinski bölgesinde 15 Aralık'ta yapılan operasyon sırasında öldürüldüğünü söyledi. 
     Mirzabalayev, 15 Aralık'ta Suntinski bölgesindeki bir köyü basan gruptan 5 militanın yakalandığını belirterek, militanların Gelayev'in 15 Aralık'taki baskını yönlendirdiğini ve burada çıkan çatışmada öldürüldüğünü söylediklerini açıkladı. 
     Militanların adlarının soruşturmanın selameti için gizli tutulduğunu kaydeden Mirzabalayev, yakalananlar arasında Dağıstan ve Çeçen asıllıların bulunduğunu söylemekle yetindi. 
     Mirzabalayev, Suntinski bölgesinde 9 sınır muhafızının öldürüldüğü baskının 40 militan tarafından yapıldığını belirterek, militanlardan altısının çığ altında kalarak, 20 militanın da güvenlik güçlerinin hava operasyonu sırasında öldüğünü söyledi. 
     Gelayev, Rusya ve Gürcistan arasındaki ilişkilerin gerilmesine neden olan Çeçen liderlerden biriydi. 
     Rusya, Gelayev'in Gürcistan'da olduğunu ve Gürcistan'dan Gelayev'i iade etmesini istemiş, Gürcistan da bu iddiaları reddetmişti. 
     
</TEXT>
</DOC>
