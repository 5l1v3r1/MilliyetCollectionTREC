<DOC>
<DOCNO> 239437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonspo34.html </URL>
<DATE> 2004/05/12/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Denizlispor'dan, Fenerbahçe maçında olay çıkaranlara sert tavır... 
</HEADLINE>
<TEXT>

     Denizlispor Yönetim Kurulu, Fenerbahçe maçında olay çıkaran taraftar gruplarına karşı sert önlemler alırken, yayınlanan deklarasyonda ''İllegal güç gösterilerine bundan sonra asla izin verilmeyecek'' denildi. 
     Yönetim kurulunun 2 saat süren toplantısından sonra gazetecilere açıklama yapan kulüp Başkanı Zafer Katrancı, pazar akşamı yaşananları Denizlispor Kulübü ve Denizlililerin hak etmediğini söyledi. 
     Yönetim kurulunun bundan sonrası için gerekli önlemleri aldığını belirten Katrancı, ''Maçtan sonra tehdit telefonları aldım. Oğullarımı da tehdit ettiler. Ama bunlara pabuç bırakmayız'' dedi. 
     Fenerbahçe maçında 5 bin 596 bilet satıldığının açıklanmasına karşın, statta çok daha fazla seyirci bulunmasıyla ilgili soruyu yanıtlayan Katrancı, ''Fenerbahçe Kulübü'ne 2 bin adet bilet gönderdik. Ama daha fazla seyirci vardı. Maalesef sahte bilet bastırılmış. Bunu Denizlispor taraftarları da yapmış. Barkotlar çalıştırılmadığından, biletini gösteren kapıdan geçmiş'' dedi. 
     Katrancı, Giray Bulak'ın göreve devam edip etmeyeceği sorusuna da ''Kendisiyle toplantıdan önce konuştuk. Bir problem yok. Biz kalben bağlıyız. İmzayı da birkaç gün içinde atarız'' yanıtını verdi. 
     
     DEKLARASYON 
     Fenerbahçe maçında olay çıkaran taraftar gruplarıyla ilgili alınan önlemler de bir deklarasyonla açıklandı. Denizlispor Yönetim Kurulu Üyesi Turan Özen'in okuduğu deklarasyonda Denizlispor camiasının yaşanan olayları hak etmediği belirtilerek, şu görüşlere yer verildi 
     ''Üç fair play ödülü bulunan Denizlispor'a açıkça kara leke sürülmüştür. Maç sırasında ve maç sonrasında terör estiren fanatik grupların affedilmesi bu çerçevede mümkün değildir. Bir milletvekilimiz ile bazı yönetim kurulu üyelerinin araçlarını tahrip eden, Lise Caddesi'ndeki işyerlerine zarar verenler gerçek Denizlispor taraftarı olamazlar. Milletvekiline, yöneticilere ve emniyet güçlerine saldıranlar, olsa olsa holigan olur. 
     Bilet fiyatlarının yüksekliğini ve Fenerbahçe seyircisinin çokluğunu gerekçe göstererek estirdikleri teröre kılıf bulmaya çalışan holiganlar, ilk golden sonra gösterdikleri tepkiyle gerçek niyetlerini ortaya koymuşlardır. Amaçları, tüm Türkiye'nin dikkatini topladığı bu maçta holiganlığı ön plana çıkararak kendilerini ispat etme, yönetim ve futbolcular üzerinde tahakküm oluşturmaktır. Bunlar Denizlispor'un kaderi olamaz. İllegal güç gösterisine bundan sonra asla izin verilmeyecek. Tüm bu gelişmeler doğrultusunda Sporda Şiddet Yasası uyarınca, bu fanatikler Denizlispor'un maçlarına alınmayacaktır.'' 
     
</TEXT>
</DOC>
