<DOC>
<DOCNO> 248471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonspo23.html </URL>
<DATE> 2004/06/16/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Piriştina'nın cenaze töreninde 40 tekneyle "saygı geçişi yapılacak... 
</HEADLINE>
<TEXT>

     İzmir Büyükşehir Belediye Başkanı Ahmet Piriştina'nın yarın gerçekleştirilecek cenaze töreninde, Karşıyaka Spor Kulübü KSK Yelken Şubesi sporcuları da 40 tekneyle ''saygı geçişi'' yapacak. 
     Alınan bilgiye göre, devlet töreni sırasında Piriştina'nın cenazesi Konak'tan geçerken yelkenliler, Konak iskelesine yanaşacak. Burada teknelerden inecek sporcuların, daha sonra törene katılacakları bildirildi. 
     KSK Yelken Şubesi yetkilileri, ''Sayın Piriştina'nın bize çok büyük desteği oldu. Ona saygılarımızı iletmek üzere bütün yelken sporcularımız tekneleriyle onu uğurlamaya katılacak'' dedi. 
     
     FOTOĞRAFLARI BELEDİYE ÖNÜNE KONULDU 
     Öte yandan Karşıyaka Belediyesi önünde Piriştina için büyük bir pano hazırlandı. 
     Piriştina'nın Karşıyaka'da çekilen fotoğraflarının sergilendiği panonun yanı sıra belediye girişine bir siyah kurdela asıldı. Yarın cenazeye tam kadro katılacakları belirtilen belediye çalışanları da yakalarına siyah kurdela taktı. 
     
</TEXT>
</DOC>
