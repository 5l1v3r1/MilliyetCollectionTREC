<DOC>
<DOCNO> 227493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/yazar/sazak.html </URL>
<DATE> 2004/04/01/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Baykal'a çağrı 
</HEADLINE>
<TEXT>

   
   Sıdıka Baysal genç bir hukukçu, Şubat 2001 krizinde dibe vuran ekonomi ve işsizlik dalgası karşısında umutlarını geleceğe taşıyan milyonlarca kişinin ortak duygularını yansıtan mektuplarından tanımıştık. 
   Cumhurbaşkanı Sezer'in fırlattığı Anayasa kitapçığının 'temiz toplum'a giden yolda 'pusula' olacağına inanıyordu. 
   3 yıl sonra Baysal'dan aldığımız e - mail'de bu kez 28 Mart seçimlerinde CHP'nin sürüklendiği duruma ilişkin düş kırıklığının izleri var. 
   Halkın tepkisini h l anlayamamış olan Sayın Baykal açısından uyarıcı olabileceği düşüncesiyle özetle bugün köşemi Sıdıka Hanım'a bırakıyorum 
   "Seçimde ailemin yanına, İzmir'in Selçuk ilçesine oyumu kullanmaya gitmem gerekiyordu. Çünkü seçmen kaydım oradaydı. 64 yıl öncesinde anneannemin CHP Kadın Kolları'nda başkanlık yapmış olduğu göz önünde tutulursa, bizim ailede oy kullanma sorumluluğunun nasıl bir duygu olduğu anlaşılabilir. Ancak, gerek CHP'nin son zamanlarındaki başarısız muhalefeti, gerekse de Deniz Baykal'ın kişisel olarak yarattığı hizipçi, uzlaşılmaz ve itici tarzı nedeniyle oyumu kullanmak konusunda bir isteksizlik vardı içimde. Son dakikaya kadar sandığa gitmeyerek Baykal'ı cezalandırmayı düşündüm Benim gibi düşünen onlarca kişi de beni bu hususta oldukça destekledi tabii ki . Ancak, seçimlerden bir gün önce, oy kullanmazsam, aslında Baykal'ı değil, yıllarca CHP'ye, ondan da önemlisi Atatürk ilkelerine ve çağdaşlık kurallarına sıkı sıkıya bağlanmış atalarımı ve aile büyüklerimi cezalandırmış olacağımı hissettim ve 27 Mart 2004 tarihinde sabah ilk uçakla İzmir'e giderek, 28 Mart'ta, Baykal'a rağmen CHP'ye oyumu attım. Birçok İzmirli ve ülke insanının yaptığı gibi... 
   Ancak, bu durumu da İstanbul'a döndükten sonra size yazmak niyetiyle gidip oyumu kullandım. İstedim ki, oyumun CHP'ye gitmiş olması Baykal tarafından bir başarı olarak addedilmesin. Ancak, ertesi gün gazetelerde Baykal'ın seçim sonuçlarına yönelik memnuniyetini belirten demeçleri yayımlandı. Şu bilinsin ki Baykal'ın İzmir'deki mitinglerinde de Baykal'a rağmen Piriştina denmekteydi, İzmir'deki başarı belediye başkan adaylarının ve Cumhuriyetimizin partisi CHP'nin başarısıydı, Baykal bu başarıyı kesinlikle üstüne alınmasın." 
   Sıdıka Baysal, kendi memleketi Antalya ve Gaziantep'te bile seçim kaybeden Baykal'ın CHP'sine bugünkü liderlik altında bir daha oy vermeyeceğini belirtiyor. Bunu 'kökten CHP'li seçmen tepkisiyle söylüyor. Ve bir çağrı yapıyor 
   "Lütfen halkın sesine kulak verip sosyal demokratları bir çatı altında buluşturacak karizma ve enerjiye sahip bir genel başkan seçsinler, hepimiz bir rahat nefes alalım ve var gücümüzle sosyal demokrat bir iktidar için çalışalım." 
   CHP Politbürosu'na duyurulur 
   
      
   
</TEXT>
</DOC>
