<DOC>
<DOCNO> 244098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/spor/aspo.html </URL>
<DATE> 2004/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Zafer Demirören'in 
</HEADLINE>
<TEXT>


Siyah-Beyazlılar'ın Olağanüstü Genel Kurulu dün yapıldı. En yakın rakibi Fikret Orman'a 162 oy fark atan Yıldırım Demirören, Beşiktaş'ın 32. başkanı oldu. 6 bin 833 üyenin oy kullandığı seçimde 22 oy geçersiz, 1 oy da boş çıktı 

BİLAL MEŞE 


Kıran kırana seçim 
BEŞİKTAŞ'IN Olağanüstü Genel Kurulu dün İstanbul Abdi İpekçi Spor Salonu'nda yapıldı. Üyelik aidatlarını yatırarak oy kullanma hakkı elde eden 10 bin 526 üyenin 6 bin 833'ünün katıldığı seçimlerde Beşiktaş'ın 32. başkanı Yıldırım Demirören oldu. Demirören, 3 bin 272 oy alırken, onu zorlayan Fikret Orman ise ancak 3 bin 110 oya ulaşabildi. Diğer adaylardan Erol Kaynar 218, Affan Keçeci ise 210 oy bulabildi. 22 oy geçersiz sayılırken, biri de boş çıktı. 

6 saatlik oylama 
DÖRT adayın konuşmasının ardından Kongre Divan Başkanı olarak seçilen Ali Rıza Dizdar, 11.05'te oy verme işlemini başlattı. 20 sandıkta gerçekleşen oy verme işlemi sırasında ilk etapta üyeler büyük kuyruklar oluşturdu. Oy verme işleminin uzaması ve sıraya girmeden oy kullanmak isteyen kişilerin bulunması nedeniyle çıkan tartışmalar, güvenliğin artmasıyla giderildi. Divan Başkanı, 17.00'de de oy verme işlemini tamamladı. 

KONGRE NOTLARI 

Tartışma krizi 
KONGREDEKİ tartışma az daha kötü sonuçlanıyordu. Muzaffer Nasıroğlu'nun halasının oğlu Abdurrahman Yıldız, çıkan tartışmadan birkaç dakika sonra kalp krizi geçirdi. Yıldız, Abdi İpekçi Spor Salonu'nda yer alan sağlık görevlilerinin ilk müdahalesi ve ambulanstaki çalışmalar sonucunda hayata döndürüldü. 

Bakan boşuna geldi 
SANAYİ ve Ticaret Bakanı Ali Coşkun, oy kullanmadan geri döndü. 20 numaralı sandığın başına geçen Coşkun, yaka kartı olmadığı için bir süre bekletildi. Kongre Divan Kurulu Başkanı Ali Rıza Dizdar, Bakan Coşkun'un yeni üye olduğunu ve henüz oy verme hakkına sahip olmadığını söyledi. 

Sahte oy pusulası 
ABDİ İpekçi Spor Salonu kapısında yapılan aramada, sahte oy pusulası yakalandı. Pusulanın sahibi emniyet kuvvetleri tarafından gözaltına alınırken, pekçok sahte oy pusulasının yer aldığı da kulislerde konuşuldu. 

Tribünler bölündü 
BAŞKANLARIN bir arada oturup birlik, beraberlik mesajı vermelerine tribünler ayak uydurmadı. Fikret Orman ve Yıldırım Demirören taraftarları tribünleri paylaşırken, kongre öncesi konuşmalarda adaylarına yoğun tezahürat yaptı. 

İlk oy Orman'dan 
BAŞKAN adaylarından sandığa giden ilk aday Fikret Orman oldu. Orman, 2 nolu sandıkta oyunu kullandı. Eski başkan Serdar Bilgili ise 5 numaralı sandıkta oyunu attı. Yıldırım Demirören oy kullanmak için sandık başına gittiğinde, taraftarları "Kapalı bizimdir" ve "Beşiktaş sen bizim her şeyimizsin" tezahüratı yaptılar. 

Cerrah'ın temennisi 
BEŞİKTAŞ kongre üyesi olan İstanbul Emniyet Müdürü Celalettin Cerrah, öğle saatlerinde salona gelerek 4 nolu sandıkta oyunu kullandı. Cerrah, "Şampiyonluğu elinden kaçırmayacak bir Beşiktaş istiyorum" dedi. 

Seba'dan telgraf 
ONURSAL Başkan Süleyman Seba dünkü kongreye gelmedi ama telgraf göndererek seçimlerin Beşiktaş camiasına hayırlı, uğurlu olmasını diledi. Seba'nın telgrafının okunması sırasında salondaki üyeler alkış tuttu. 

Hayal kırıklığı 
KONGRE öncesinde iddialı görünen Erol Kaynar ile Affan Keçeci, seçim sonrasında büyük bir hayal kırıklığı yaşadı. Oy verme işlemi başlamadan, camiayı tek yürek ve tek vücut hale getirmeyi amaçladığını söyleyen Kaynar ile "Bu dönemde yönetici değil, lider gerekiyor" diyen Keçeci, istedikleri oya ulaşamadı. 

Lucescu kupayı kaptı 
BEŞİKTAŞ'TAKİ görevinden istifa ettikten sonra Shakhtar Donetks takımı ile anlaşan Mircea Lucescu, yeni takımıyla birlikte ilk kupasını dün kazandı. Luce'nin ekibi, Ukrayna Kupası Finali'nde Dnipro D'petrovsk'yi 2 - 0 yenerek 9 yıl sonra mutlu sona ulaştı. 




</TEXT>
</DOC>
