<DOC>
<DOCNO> 220873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/spor/aspo.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
100. YIL İÇİN İŞBAŞINA 
</HEADLINE>
<TEXT>

   Şampiyonluktan, tesisleşmeye kadar her konuda başarıya ulaşmayı hedefleyen ve camiaya verdiği sözleri bir bir yerine getirmek isteyen Fenerbahçe Başkanı projelerini hayata geçirmeye hazırlanıyor 
      YUSUF KOBAL 

   
   Önce çifte kupa 
   FENERBAHÇE'DE rekor kırarak iki yıl daha görev üstlenen Başkan Aziz Yıldırım, 100. yıl kutlamalarına kadar verdiği sözleri yerine getirmek için kolları sıvadı. Altı yıllık dönemde zaman zaman kötü günler geçiren ancak camianın güvenini hiç kaybetmeyen Yıldırım'ı bir dizi iş bekliyor. Fenerbahçe Başkanı öncelikle bu sezon hem hedeflenen çifte şampiyonluğa ulaşarak, yılların özlemini gidermeye çalışacak, hem de dört yıl lige ambargo koyan Galatasaray'ın rekorunu zorlayacak bir kadro yaratmanın uğraşını verecek. 
   
   Dev bütçe arzusu 
   AZİZ Yıldırım, Türkiye'nin çeşitli illerinden gelen arazi tekliflerini değerlendirip, sporcuların yararlanabileceği kamp tesisleri inşaa etmek için de çaba harcayacak. Voleybol ve basketbol takımlarını daha güçlü hale getirip, şampiyonluğa ulaşmaları için tüm imkanlarını seferber edecek. Kulübü 70 milyon dolarlık bütçeye kavuşturacak, Fenerium mağazalarının yıllık cirosu 20 milyon dolara çıkarılacak. Halka arzedilen hisselerin yatırımcıya istikrarlı bir şekilde kazanç sağlaması için kurulan şirketin itibarını artıracak. 
   
   Eğitimde de atak 
   YENİ kurulan Fenerbahçe Televizyonu'nu ulusal hale getirip, reklam geliriyle kulübe ciddi kar sağlayan bir yatırım haline dönüştürmenin planlarını yapacak. Fenerbahçe Dergisi'ni 100 bin tiraja çıkararak, Türkiye'nin birinci sırasına oturtacak. Yıldırım'ı bekleyen en hassas konu da Kenan Evren Lisesi'nin yerine kurulacak iş merkezini hizmete sokmak olacak. Eğitimde de zirveyi hedefleyen Fenerbahçe Başkanı hem Dereağzı'na İlköğretim kurumu kurup, hem de Fenerbahçe Üniversitesi'nin alt yapısını hazırlayacak. 
   
   Samandıra planı    TÜRKİYE'NİN en modern tesislerinden biri olan Samandıra'ya ek üniteler kurulacak, çalışma ortamı daha da mükemmel hale getirilecek. Fenerbahçe Adası'ndaki eski kulüp binasının yerine, apart otel yapmak için de düğmeye basılacak. Yine Fenerbahçe Burnu'nda temeli atılan olimpik kapalı yüzme havuz bitirilecek. 
   
   Dev transferler    AVRUPA'DA adından söz ettiren bir takım yaratmaya hazırlanan Aziz Yıldırım, yeni sezona dev transferlerle girmek için çalışmalarını sürdürüyor. Brezilyalı Alex de Souza, Trabzonsporlu Gökdeniz, Gaziantepsporlu İbrahim Toraman ve Gençlerbirliğili Serkan'ı Sarı - Lacivertli renklere bağlamak için fedakarlıktan kaçınılmayacak. İç transferde de fire vermemeye özen gösterilecek. 
   
   'Sözüm imza gibidir'    ÖZEL Sakarya Işık Erkek Lisesi'nde öğrenciler arasında yapılan ankette yılın sporcusu olan Tuncay Şanlı ile en centilmen sporcu seçilen Mahmut Hanefi, ödüllerini dün aldılar. Büyük ilgi gören ve imza atmaktan yorgun düşen iki oyuncu, şampiyonluk ipini mutlaka göğüsleyeceklerini söyledi. Tuncay ise henüz imza atmadığını ancak verdiği sözün yeterli olduğunu kaydetti. 
   
   
</TEXT>
</DOC>
