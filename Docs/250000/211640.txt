<DOC>
<DOCNO> 211640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/yazar/akyol.html </URL>
<DATE> 2004/01/28/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Türkiye modeli 
</HEADLINE>
<TEXT>

   WASHINGTON 
   
   Başbakan Erdoğan'ın bütün konuşmalarında öne çıkardığı belli başlı konular 
   Türkiye ve AKP bir dönüşüm modelidir ve İslam dünyasına iyi bir örnek olabilecek niteliktedir. Demokrasisi ve ekonomisi gelişen Türkiye'yi herkesin desteklemesi gerekir.Küreselleşme çağında ülkeler tek başlarına refahlı ve güvenli olamaz. Bölgesel barışın ve komşularla ilişkilerin geliştirilmesi şarttır. Türkiye Balkanlar'a, Kafkasya'ya, İran ve Suriye ile bütün Ortadoğu'ya bu açıdan bakmaktadır.Gelişmekte olan ülkelere yatırım yapılması ve dış yatırım çekmek için bu ülkelerin demokratik hukuk devleti haline gelmesi gerekir. Erdoğan bunu anlatırken 'laik' kavramını da ihmal etmiyor.Sorunların çözümünde pragmatik ve hesaplı olunmalıdır. 'Çözümsüzlük çözüm değildir'. Erdoğan Kıbrıs'a böyle bakıyor, faizlerin düşmesiyle devletin 6 katrilyon kazanmasını örnek veriyor. 
   İşdamları, Erdoğan'da Özal'ın atılım yıllarını hatırlıyorlar. 
   
   ERDOĞAN New York'ta Dış İlişkiler Konseyi'nde yaptığı konuşmada, küreselleşmenin olumlu ve olumsuz yönlerinin olduğunu belirterek diyor ki 
   "Küreselleşmenin nimetlerinden en fazla yararlanacak olanlar, demokratik ve hür toplumlar, hukukun üstünlüğüne inanan açık rejimler olacaktır. İçine kapanan, bilgi toplumu kavramını iyi takdir edemeyen rejimler ise küreselleşmeyi tehdit olarak görerek, gerek halklarının talep ettiği refahı sağlamak, gerek uluslararası toplumun istediği işbirliği, barış ve istikrarı korumakta zorlanabileceklerdir..." 
   Türkiye'de Saddam'ın kalpaklı resminden bir 'ulusal direniş kahramanı' icat etmeye heveslenenler keşke bu çağ gerçeğini bir anlayabilse. 
   Ve 'model' meselesi... "Türkiye'nin AB'ye katılım sürecinin başarıyla tamamlanması, Müslüman bir toplumun, evrensel demokratik değerleri gerçekleştirmesinin örneği olacak" ve bu başarı aynı evrensel değerlerin "Türkiye'- nin etrafındaki ülkelerce de benimsenmesine katkıda bulunacaktır." 
   Erdoğan evrensel değerleri sayarken mutlaka "kadın erkek eşitliği"ni vurguluyor, Batı dünyasına Türkiye'yi "İslam dünyasında reform modeli" olarak 'pazarlamaya' çalışıyor. 
   Erdoğan, belli ki, kendisini de "reformatör" bir lider olarak görüyor motivasyonunun bu olması çok önemli... Bu imajı giderek güçleniyor. 
   
   BAŞBAKAN Erdoğan'a yöneltilen bir 'tuzak' soru 
   "Irak'ta etnik federasyona karşı çıkıyorsunuz, Kıbrıs'ta etnik federasyon istiyorsunuz Çelişki değil mi " 
   Soruyu soran, aksanına göre, Rum veya Yunanlı idi. Türk başbakanını açmaza düşürdüm der gibi, sırıtıyordu... Kendisine sordum, "kimliğim değil, sorduğum soru önemli" dedi. Başbakan'ın Amerikalı Ordodoks Patriği Demetrios'u kabulünde de bu aynı gazeteci orada hazır ve nazırdı. 
   Belli ki Türkiye'nin zaman zaman karşılaşacağı bir sorudur bu cevabının iyi hazırlanması lazım... Erdoğan Türkiye'nin Kıbrıs'ta istediğinin etnik federasyon olmadığını, iki meselenin farklı şeyler olduğunu söyledi. 
   Erdoğan'a Fahri Doktora payesi veren "Aziz John Üniversitesi" bir Katolik üniversitesi. Rektörüne "Peder" de deniliyor. Harvard düzeyinde değil ama saygın bir üniversite. Töreni dua ile açtılar. Emine Erdoğan türbanlı olarak törene katıldı ve elbette hiç yadırganmadı. 
   Siyaseten liberal, çoğunluğu Protestan Amerika'da Katolik üniversitesi... Öğrencilerinin yüzde 13'ünün 'Hispanik', yüzde 13'ünün Afrika kökenli, yüzde 12'sinin 'Asyalı' olmasıyla övünüyor. Başbakan ve bakan eşlerinin türbanlı olmasını yadırgamak akıllarından geçmiyor. 
   Beyaz Saray'da da aynen böyle olacak... 
   Liberal Amerika, özgürlüklerin ne işe yaradığını biliyor tabii... 
   Çağımızın en önemli gelişme dinamiklerinden biri liberal özgürlüklerdir zaten. 
   
      
   
</TEXT>
</DOC>
