<DOC>
<DOCNO> 239845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/dunya/dun05.html </URL>
<DATE> 2004/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu... 
</HEADLINE>
<TEXT>



Hindistan'da Gandi ailesi yine iktidarda 
Hindistan'da 5 aşamada yapılan genel seçimlerden, Gandi ailesinin İtalyan asıllı gelini Sonya Gandi'nin liderliğini yaptığı Kongre Partisi zaferle çıktı. Sonya Gandi başbakan olursa, ülkede ilk kez yabancı asıllı bir kişi bu görevi üstlenecek. Alınan ilk sonuçlara göre, Kongre Partisi ve ortakları 278, iktidardaki Birleşik Hindistan Partisi ve ortakları ise 183 sandalye kazandı. 

Çek Cumhuriyeti'nin adı 'Çesko' oluyor 
Çek Cumhuriyeti Senatosu, 11 yıl önce Slovakya'dan ayrıldıktan sonra ortaya çıkan "uzun ülke ismi" sorununu çözmek için bir oturum yaptı ve halkın pek sıcak bakmadığı "Çesko" kısa adını benimseme yönünde fikir birliğine vardı. Dilbilimciler, Çesko'nun tarihsel Çek krallık toprakları Bohemya, Moravya ve Silezya'dan kaynaklandığını belirtiyor. "Çesko"ya karşılık İngilizcede "Czechia Çekya", Fransızcada "Tchequie", Almancada "Tschechien" kelimeleri kullanılabilecek. 

Mısır meclisinden ilginç yasak 
Mısır'da bir milletvekilinin, tatilini İsrail'de geçirdiği için meclis kürsüsünde konuşmasına izin verilmedi. Liberal milletvekili Muhammed Bedreşini, mecliste İsrail'le ilişkiler konusu ele alınırken soru sormak üzere kürsüye çıktı. Ancak Meclis Başkanı Fethi Sürur, milletvekilinin sözünü keserek, "Gidip Tel Aviv'de banyo yapıyorsun, sonra gelip burada kafa ütülüyorsun" diyerek, Bedreşini'yi payladı. Sürur, sözlerinin tutanaklara geçmemesini istedi. 




</TEXT>
</DOC>
