<DOC>
<DOCNO> 233102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sondun39.html </URL>
<DATE> 2004/04/20/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Irak'taki İtalyan rehineler için fidye ödendi mi 
</HEADLINE>
<TEXT>

     İtalyan ''Quotidiano Nazionale'' gazetesi, Irak'ta silahlı milislerin rehin tuttuğu 3 İtalyan için fidye ödendiğini iddia etti. 
     Gazetenin, ''güvenilir kaynaklara'' dayanarak verdiği haberde, rehineler Maurizio Agliana, Salvatore Stefio ve Umberto Cupertino için fidye ödendiği, önümüzdeki 24 saatin rehinelerin kurtarılması açısından belirleyici olacağı savunuldu. 
     Haberde, miktarı belirtilmeyen fidyenin İtalyan rehinelerin elinde olan milislere verildiği belirtildi. 
     İtalyan Dışişleri Bakanlığı yetkilileri ise ''Bu haber konusunda yapabileceğimiz herhangi bir açıklama yok'' demekle yetindiler. 
     Bu arada, Reuter haber ajansı, İtalya Dışişleri Bakanlığı'ndan üst düzey bir yetkilinin, fidye iddiasına ilişkin yaptığı açıklamada, ''Bu konuda, Başbakanlık dışında hiçbir birimin bilgisi yok. Zira rehineler krizi doğrudan Başbakanlık tarafından yönetiliyor, biz de her türlü bilgiyi oradan alıyoruz'' dediğini bildirdi. 
     
</TEXT>
</DOC>
