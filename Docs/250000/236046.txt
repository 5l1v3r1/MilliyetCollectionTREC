<DOC>
<DOCNO> 236046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/ekonomi/eko06.html </URL>
<DATE> 2004/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Nükleer santralı özel sektör işletsin' 
</HEADLINE>
<TEXT>


Enerji Bakanı Hilmi Güler, nükleer santralın özel sektörce inşa edilip işletmesini istediklerini söyledi 

Seçkin Ürey 

Enerji ve Tabii Kaynaklar Bakanı Hilmi Güler, elektrik açığının 2009 değil 2007 yılında oluşmasını beklediğini, bu çerçevede nükleer santral kurulmasının gündemde tutulduğunu söyledi. Güler, "Nükleer santralın inşasını da, işletmesini de özel sektörün yapmasını istiyoruz" dedi. 
Milliyet'in sorularını yanıtlayan Güler, arz güvenliği çerçevesinde gündemde tuttukları nükleer santralda geçmiş hükümetler dönemindeki ihaleleri incelediklerini belirterek, "Eski başarısız teşebbüslerden ders aldık" diye konuştu. Nükleer santral inşaa ve işletmesinde özel sektörün üstleneceği rolü tanımlayan Güler, "Kamu olarak bizim görevimiz yönlendirmedir" dedi. 
Güler, "Türkiye 2009'da elektrik açığı ile karşılaşacak" şeklindeki yorumların doğru olmadığını belirterek, "Ülkemizin hızlı kalkınacağını ve zamanın daha da erken geleceğini düşünüyorum. Ben açığı 2007'de bekliyorum" dedi. Açık projeksiyonunda tarihi geriye çeken Güler, bu tespitin "krize değil tedbir alma dönemine" işaret ettiğini söyledi. 
Elektrik açığının kapatılması için yatırımların hızlandırılmasının şart olduğunu bildiren Güler, "Doğalgaza olan bağımlılığı azaltmak istiyoruz" dedi. 
Martta Yüksek Planlama Kurulu kararına dönüşen enerji stratejisinin mantığını anlatan Güler, yatırımlarda özel sektörün ağırlık koymasını beklediklerini ifade ederek, "İşadamlarının tavsiyeye ihtiyacı yok. Biz kamu olarak onların yapmak istemeyeceği yatırımları yapacağız" dedi. 

YİD diplomasisi 
Güler, alım garantili yap - işlet - devret YİD modelli santral işletmecileriyle süren sözleşme tadilat görüşmeleriyle ilgili olarak da, "Yatırımcıyı ürkütmek istemiyoruz" diye konuştu. Bu santrallarda 45 - 50 milyar dolarlık kamu zararı oluştuğu yönündeki Sayıştay tespitlerinin hatırlatılması üzerine Güler, "Sorunu çözerken yan tesirleri olsun istemiyoruz. Değişik iddialar ve ithamlar var. Burada enerji diplomasisi hüküm sürüyor. Devlet adamı yaklaşımıyla çözmek istiyorum" dedi. 


</TEXT>
</DOC>
