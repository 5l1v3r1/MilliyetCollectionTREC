<DOC>
<DOCNO> 229311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/soneko42.html </URL>
<DATE> 2004/04/07/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Yabancı uzmanlar, beton yol olmayınca Bolu Tüneli'ni gezdiler... 
</HEADLINE>
<TEXT>

     Türkiye Çimento Müstahsilleri Birliği'nin daveti üzerine Türkiye'ye gelen 30 ülkeden uzmanlar, Türkiye'de beton yol bulunmadığı için, Bolu Dağı Tüneli'nde inceleme yapmakla yetindiler. 
     Türkiye Çimento Müstahsilleri Birliği tarafından İstanbul'da düzenlenen 9. Uluslararası Beton Yollar Sempozyumu'na katılmak üzere Bolu'ya gelen 30 ülkeden yol uzmanları, Bolu Dağı tünelinde inceleme yaptılar. 
     Yetkililer, Türkiye'de beton yol bulunmadığı için, yabancı misafirlere Bolu Dağı Tüneli'ni gezdirerek, tünelde yapılan beton uygulamaları konusunda, uzmanlara bilgi verdiler. 
     
     TÜNEL, BU ANLAMDA EN İYİ ÖRNEK 
     Yetkililer, Bolu Dağı Tüneli'nin, bu anlamda dünyada yapılmış en iyi örnek olduğunu vurguladılar. 
     Bu arada Türkiye Çimento Müstahsilleri Birliği, Karayolları Genel Müdürlüğü ile 2002 yılında deneme beton yollar yapılması konusunda bir protokol imzalamıştı. 
     Alınan bilgiye göre, protokol kapsamında 5 km beton yol yapılacak. Bu yollar, İstanbul Kemerburgaz Hasdal Kavşağı, Afyon-İscehisar yolu. Bu yollardan Afyon yolundaki 2 km'lik bölümün yapımına mayıs ayında başlanacak. Yapılan yolun bakımı, 5 yıl boyunca Türkiye Çimento Müstahsilleri Birliği'ne ait olacak. Birlik yolun bakımında görev alacak karayolları personelinin eğitimini de üstlenecek. 
     Tünelde incelemede bulunan yabancı heyette, Dünya Yol Kongreleri Birliği Genel Başkanı Oliver Michaud da bulunuyor. Geziye katılanlara, Bolu Dağı Tüneli Kontrolörü firması yetkilileri tarafından bilgi verildi. 
     
</TEXT>
</DOC>
