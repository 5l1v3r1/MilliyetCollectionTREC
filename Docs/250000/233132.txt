<DOC>
<DOCNO> 233132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/soneko14.html </URL>
<DATE> 2004/04/20/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Güvenlik filmleri camın parçalanarak dağılmasını engelliyor... 
</HEADLINE>
<TEXT>

     İstanbul'da geçtiğimiz aylarda yaşanan terör olaylarının ardından, camın parçalanarak dağılmasını önleyen polyester güvenlik filmlerine talebin arttığı bildirildi. 
     3M Sanayi ve Ticaret A.Ş'nin Türkiye Temsilciliği Satış Sorumlusu Megi Aziz, AA muhabirine yaptığı açıklamada, firmanın endüstri, ticaret, sağlık ve tüketim alanlarında faaliyet gösteren çok yönlü bir teknoloji şirketi olduğunu söyledi. 
     Firmanın, güvenlik için ürettiği camlara kaplanan filmlerle işyeri güvenliği sağladığını belirten Aziz, son dönemlerde güvenlik amacıyla kullanılan filmlerin daha fazla kişi tarafından tanınmaya başladığını ifade etti. 
     Geçtiğimiz aylarda İstanbul'da yaşanan bombalı terör saldırılarının ardından güvenlik filmlerinin daha da ön plana çıktığını belirten Aziz, filmler sayesinde camın patlamasından dolayı yaşanan zararların ortadan kalktığını söyledi. 
     Aziz, İstanbul'da yaşanan patlamalarda yaralanmaların azımsanmayacak bölümünün, camın şarapnel etkisinden kaynaklandığını anlattı. 
     Geliştirilen polyester hammaddeli güvenlik filmlerinin, bir patlama sırasında kırılan camı olduğu yerde tuttuğunu anlatan Aziz, filmin basınca karşı ciddi bir bariyer görevi gördüğünü söyledi. 
     Özellikle İstanbul'da bulunan banka, alışveriş merkezleri ve yabancı ortaklı şirketlerin, binalarına güvenlik filmi taktırdığını belirten Aziz, ''İstanbul'da yaşanan terör olaylarının ardından güvenlik filmlerine talep arttı. Şirketler artık bu tip risklere karşı, camdan kaynaklanabilecek tehlikeyi en aza indirmek istiyor'' diye konuştu. 
     Aziz, güvenlik filmlerinin uygun camlarla kombinasyonu sağlandığında kurşun tutma özelliğinin de bulunduğunu belirterek, filmlerin cama yerleştirildiğinde herhangi bir görüntü kaybına da neden olmayacağını belirtti. 
     
</TEXT>
</DOC>
