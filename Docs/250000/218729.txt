<DOC>
<DOCNO> 218729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sondun34.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
"11 Eylül saldırılarının son hazırlığı İspanya'da yapıldı"... 
</HEADLINE>
<TEXT>

     İspanya'da yayımlanan El Pais gazetesi, ABD'de düzenlenen 11 Eylül saldırılarının son hazırlığının İspanya'da yapıldığını öne sürdü. 
     Gazetenin haberinde, 11 Eylül 2001 tarihinde New York'taki ikiz kulelere ve Washington'da Pentagon'a yapılan saldırıları hazırlayanların ''beyni'' olarak gösterilen Remzi Bin El Şayba'nın, son hazırlıklarını Tarragona kentinde yaptıklarını itiraf ettiği belirtildi. 
     Habere göre, 2002 yılında Pakistan'da yakalanan El Şayba, Amerikan Federal Soruşturma Bürosu'nun FBI yürüttüğü soruşturma sırasında, saldırıların son şeklini intihar saldırılarının şefi olarak bilinen Mısırlı Muhammed Atta ile birlikte Temmuz 2001'de Katalonya bölgesinde bulunan Tarragona kentinde yaptıklarını söyledi. 
     İspanyol jandarmasına dayandırılan haberde, 33 yaşındaki Atta'nın 8 Temmuz 2001'de Miami'den Madrid'e geldiği, bir gün havaalanı yakınındaki otelde kaldıktan sonra araç kiralayarak Taragona'ya gittiği, El Şayba'nın ise aynı gün uçakla Hamburg'dan Tarragona'ya geldiği kaydedildi. 
     Gazetenin haberinde, 9-17 Temmuz tarihlerinde yapılan toplantılara El Şayba ve Atta dışında Arap oldukları belirlenen 3 teröristin daha katıldığı, 11 Eylül saldırılarının son şekli verilse de tarihin burada saptanmadığı öne sürüldü. 
     Toplantılardan sonra El Şayba 17 Temmuz'da Almanya'ya döndü, Atta ise 19 Temmuz'da Florida'ya gitti. El Şayba'nin ifadesine göre, Tarragona'daki toplantıdan 3 hafta sonra terör saldırılarının 11 Eylül tarihinde yapılacağı kararlaştırıldı. 
     Haberde, El Şayba'nın 11 Eylül saldırılarından 4 gün önce yine İspanya'ya geldiği ve sahte bir pasaport aldıktan sonra Afganistan'ın Kabil kentine uçtuğu ifade edildi. 
     
</TEXT>
</DOC>
