<DOC>
<DOCNO> 226302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sondun12.html </URL>
<DATE> 2004/03/28/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
NATO genişliyor... 7 ülke, yarın NATO üyesi oluyor... 
</HEADLINE>
<TEXT>

     Eski Doğu Bloku üyesi 7 ülke Bulgaristan, Romanya, Slovakya, Slovenya, Estonya, Litvanya ve Letonya , yarın resmen NATO üyesi oluyor. 
     Yeni üyelerin gelişiyle NATO askerlerinin sayısı 200 bin kadar artacak. 200 bin askerin dörtte üçünü Rumen ve Bulgarlar sağlayacak. 
     NATO'daki Amerikan büyükelçisi Nicholas Burns, yeni üyeler için, ''Bizi askeri açıdan güçlendirecekler'' dedi. 
     Burns, ''Bunlar büyük ülkeler değil, ama askeri kapasiteleri önemli. Kosova, Bosna, Afganistan ve Irak'taki çokuluslu operasyonlarımıza katılabilirler'' diye konuştu. 
     NATO, Balkanlar'dan Afganistan'a soğuk savaş döneminde hiçbir yere adım atmamışken, son yıllarda ittifak sınırları dışındaki operasyonlarını artırmış bulunuyor. İttifak, 55 yıllık tarihinde Avrupa dışında da ilk kez operasyon yapıyor. Irak'ta bugün 26 NATO ülkesinden 18'inin askeri bulunuyor. 
     Yeni NATO üyeleri, ellerindeki olanakların kısıtlı oluşuna rağmen, örneğin Baltık ülkelerinde savaş uçağı bile yok özellikle Amerikalılarla ''ittifak'' için çok istekli oldu. Örneğin Slovenya dışındakiler, Amerikan komutasındaki uluslararası ittifak için Irak'a asker yolladı. 
     Yeni üyeler, NATO'nun isteğine uyarak, askeri standartlarını yükseltebilmek için gayri safi iç hasılalarının yüzde 2'sini savunmaya ayıracak. 
     ABD Başkanı George Bush, yeni üyelerin devlet ya da hükümet başkanlarını, yarın Beyaz Saray'da ağırlayacak. Beyaz Saray yönetimi, yeni üyelerin katılımıyla ''NATO'nun özgürlük davasının güç kazanacağını'' bildirdi. 
     
</TEXT>
</DOC>
