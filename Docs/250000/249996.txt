<DOC>
<DOCNO> 249996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sonspo14.html </URL>
<DATE> 2004/06/22/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Sakaryaspor Kampa çok iyi bir moral ve motivasyonla başladık... 
</HEADLINE>
<TEXT>

     Bolu'ya dün akşam gelerek yeni sezon hazırlıkları için Koru Otel'de kampa giren Birinci Süper Lig'in yeni takımlarından Sakaryaspor, ilk antrenmanını bu sabah yaptı. 
     Yeşil-siyahlı takım ilk antrenmanında güç ve dayanıklılık ağırlıklı bir çalışma yaparken, teknik direktör Necmettin Sert, Bolu kampına son derece yüksek bir moral ve motivasyonla başladıklarını söyledi. 
     Sert, ilk antrenmanda yer almayan futbolculardan, yeni transfer kaleci Omar Diallo ile Ömer'in bugün, babası rahatsız olan Serdar'ın ise yarın kampa katılacağını açıkladı. 
     Denizlispor'dan transfer edilen Mustafa Sert ile Almanya'dan gelen Aydın'ın bugün yapılan antrenmana katıldığını ifade eden Sert, bu fufbolcuların kısa sürede takıma uyum sağladığını söyledi. Necmettin Sert, Bolu kampından sonra, Kızıcahamam Patalya Otel'de 12 gün sürecek bir kamp daha yapacaklarını sözlerine ekledi. 
     Sakaryaspor Kulübü Futbol Şubesi Sorumlusu Zekeriya Kestane ise transfer çalışmalarının sürdüğünü açıkladı. 
     Almanya ve Hollanda'da birer futbolcuyla görüşmelerinin sürdüğünü ifade eden Kestane, en az 3-4 futbolcuyu daha renklerine bağlayacaklarını bildirdi. 
     
</TEXT>
</DOC>
