<DOC>
<DOCNO> 230770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sonyas19.html </URL>
<DATE> 2004/04/12/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
İşte şans... Her şeyini sattı, 2 katını kazandı 
</HEADLINE>
<TEXT>

     ABD'nin kumarhaneler kenti Las Vegas, hafta sonunda hayattaki tüm kazancını satıp rulete yatıran bir İngiliz'in ''ya hep, ya hiç'' denemesine sahne oldu. 
     İç çamaşırına kadar her şeyini Mart ayında satan Londralı Ashley Revell, 135 bin dolarla geldiği rulet masasında, birkaç küçük oyun oynadıktan sonra, varını yoğunu ''Kırmızı''ya yatırdı. 
     Revell'in ailesi ve arkadaşlarının da çılgınca tezahürat yaparak izlediği oyunda ruletin topu ''Kırmızı 7''de durunca, Revell yatırdığını iki katı olan 270 bin doları alıp masadan kalktı. 
     ''Her şey bir anda olup bitti. Şansımı tekrar denemeyeceğim'' diyen Revell, krupiyeye 600 dolar bahşiş bırakarak masadan kalkarken, bu kadar stresin üzerine biraz eğlenmeyi ve üzerine yeni kıyafetler almayı planladığını söyledi. 
     Her şeyini kumara yatıran 32 yaşındaki Revell'in babasıysa oğlunun kazanmasına karşın yaptığına karşı olduğunu belirterek, ''Ashley, çok yaramaz bir çocuk. Çocuklarıma hep kumardan uzak durmalarını öğütledim. Şimdi diğer 4 çocuğum da aynı şeyi yapmak isteyecek'' diye konuştu. 
     Daha önce profesyonel kumarbaz olan Revell ise şansını daha fazla zorlamak istemediğini, kazandığı parayı alıp gideceğini belirtti. 
     Revell'in ''ya hep ya hiç'' denemesini filme çeken İngiliz televizyonlarının, bunu yayınlayacakları kaydedildi. 
     
</TEXT>
</DOC>
