<DOC>
<DOCNO> 235338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sontur17.html </URL>
<DATE> 2004/04/27/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Kaderin böylesi .. Alt geçit kapalıydı ve... 
</HEADLINE>
<TEXT>

     Fatih'te, yolun karşısına geçmek isteyen 2 kişi, otomobil çarpması sonucu öldü. 
     A.A muhabirinin aldığı bilgiye göre, Aksaray yönüne giden bir otomobil, Vatan Caddesi Ulubatlı mevkiinde gece saatlerinde yolun karşısına geçmek isteyen Sevim Davulcu 43 ile yanında bulunan 8 yaşındaki kızına çarptı. 
     Çarpmanın etkisiyle savrulan Davulcu ile yanındaki kızı olay yerinde hayatlarını kaybettiler. 
     Kaza sırasında aracın ön camı patladı, plakası da olay yerinde düştü. Sürücü ise durmayarak kaçtı. 
     Yaklaşık 10 metre arayla yol kenarına düşen Davulcu ile kızının cesetleri, polisin incelemelerini tamamlamasının ardından Adli Tıp Kurumu morguna kaldırıldı. 
     Davulcu'nun yanında, içinde evraklar bulunan Vakıf Gureba Eğitim ve Araştırma Hastanesi'nin bir poşeti bulundu. 
     Anne kızın yakındaki hastaneden çıkmış olabilecekleri sanılıyor. 
     Bu arada, kazanın ardından yola düşen plakanın izini süren polis, Etiler Narin Sitesi'nde oturan ve bir ilaç firmasında çalıştığı öğrenilen Elif Çelik'i gözaltına aldı. 
     
     ALT GEÇİT 

     Öte yandan, kazanın ardından olay yerine yaklaşık 20 metre mesafede olan Ulubatlı Metro İstasyonu'nun bulunduğu alt geçidin kapalı olduğu görüldü. 
     Yakındaki bir otelin görevlileri, Davulcu ile kızının kendilerine ''Alibeyköy'e nasıl gideceklerini'' sorduklarını, minibüse binmeleri için yolun karşısına geçmeleri tarif edilince de alt geçide yöneldiklerini anlattılar. 
     Görevliler, geçidin kapalı olması nedeniyle karşıya geçmek için yolu kullanan 2 kişiye otomobil çarptığını söylediler. 
     Bölgedeki bir öğrenci yurdunda kalan bazı öğrenciler de gazetecilere, bazı saatlerde yoldan karşıya geçmek için demir bariyerlerden atlamak zorunda kaldıklarını anlattılar. 
     
     GÜVENLİK NEDENİYLE KAPALI 

     İstanbul Büyükşehir Belediyesi Ulaşım A.Ş. yetkilileri, metro alt geçitlerinin hem yolcuların karşıdan karşıya geçmelerini, hem de istasyona inmelerini sağladığını ve işletme saatleri içinde açık bulunduğunu ifade ettiler. 
     Metro alt geçitlerinin, işletme saatleri dışında ise özellikle güvenlik gerekçesiyle zorunlu olarak kapatıldığını dile getiren yetkililer, aksi halde buralara geceleri girebilecek art niyetli kişilerin metro hatlarına ulaşabileceğini ve yüz binlerce insan taşıyan ulaşım sisteminin güvenliğinin tehdit edilebileceğini belirttiler. 
     Gece görevlendirilebilecek güvenlik elemanlarının güvenliğinin sağlanmasının da güç olduğuna değinen yetkililer, bu yerlerin güvenlik görevlisi olmaksızın açık bırakılması durumunda ise gece saatlerinde geçmek isteyen kişilere saldırı gibi olaylar yaşanabileceğini anlattılar. 
     Ulubatlı Metro İstasyonu alt geçidinin, bu gece saat 00.40 sıralarında güvenlik görevlilerince kepenkleri indirilerek kapatıldığı, sabah 05.45'te de açıldığı belirtildi. 

     
</TEXT>
</DOC>
