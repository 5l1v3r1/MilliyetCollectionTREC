<DOC>
<DOCNO> 201551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sondun11.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ozzy Osbourne ölüme çok yaklaşmış... 
</HEADLINE>
<TEXT>

     İngiltere'deki evinin arazisinde 4 tekerlekli motorundan düşerek ağır yaralanan ünlü İngiliz şarkıcı Ozzy Osbourne'un, 1,5 dakika nefes almadığı ve korumasının yardımıyla hayata geri döndüğü bildirildi. 
     Şarkıcının eşi Sharon Osbourne, Daily Mirror'a yaptığı açıklamada, kazadan sonra kocasının nabzının atmadığını söyledi ve ''Tanrıya şükür, onu hayata döndürmek için yanında bir koruma vardı. Nefes almasını ve nabzının tekrar atmasını sağladı'' dedi. 
     Sharon Osbourne, 55 yaşındaki kocasının vücudunda korkunç yaralar olduğunu ve tüm vücudunun sarsıldığını belirtti. 
     Hastanede, solunum cihazına bağlı olarak tedavi gören Osbourne'un, 8 kaburga kemiğini kırdığı ve omuriliğini incittiği bildirilmişti. 
     Ünlü rock grubu ''Black Sabbath''ın eski solisti Ozzy Osbourne, müzik kanalı MTV'de yayımlanan bir programda, aile hayatı ve günlük yaşamından kesitlerle sevenlerinin ekranlarına konuk oluyor. 
     
</TEXT>
</DOC>
