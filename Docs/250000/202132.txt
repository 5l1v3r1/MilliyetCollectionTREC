<DOC>
<DOCNO> 202132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/spor/spo04.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da bayram 
</HEADLINE>
<TEXT>

   Bordo - Mavililer, beş yıl sonra Galatasaray'ı İstanbul'da devirdi. Semercioğlu, "Yıllar önceki takımı sahada görür gibi oldum" dedi 
      
   Özlenen galibiyet 
   SÜPER Lig'de zirve mücadelesi veren Trabzonspor, Galatasaray'ı beş yıl sonra yenerek, şeytanın bacağını kırdı. Sarı - Kırmızılı takımı, son olarak 1998 yılında İstanbul'da 5 - 3 yenme başarısı gösteren Bordo - Mavililer, dün geceki üç puanla yarıştaki iddiasını da güçlendirdi. İki hafta önce Samet Aybaba'nın yerine takımın başına geçen Turgay Semercioğlu, iki maçta toplam altı puan aldı. 
   
   'Oyuncuların eseri' 
   SEMERCİOĞLU, "Çok sevinçliyiz. Yıllar önceki Trabzou'u tekrar sahada görür gibi oldum. Bunaltan, pres yapan, goller atan bir takım istedik. Daha da farklı olabilirdi" dedi. Oyuncularını kutlayan genç hoca, "Gaziantep ve Galatasaray galibiyetleri tamamen onların hırsı ve arzusudur. Ben şu anda sadece kendilerine ağabeylik yapıyorum. Kalan maçlarda Beşiktaş'ın puan kaybetmesini bekleyeceğiz" dedi. 
   
   Yarış kızışıyor 
   BORDO-Mavili kulüpte 21 Aralık'taki kongre için son haftaya girildi. Başkan adayları Atay Aktuğ, Bahri Köse, İskender Önal ve Yılmaz Ergül çalışmalarını yoğunlaştırdı. Listeler netleşmeye başlarken, eski takım kaptanı ve Belediye Başkanı Atay Aktuğ tüm ilçelerde yoğun kulisler yapıyor. Bahri Köse'nin, Aktuğ ile listesini birleştirebileceği öğrenildi. İskender Önal da, camianın önde gelen isimlerine destek ziyaretinde bulunuyor. 
   
   
</TEXT>
</DOC>
