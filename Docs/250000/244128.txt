<DOC>
<DOCNO> 244128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sondun04.html </URL>
<DATE> 2004/05/31/ </DATE>
<TIME> 07.55 </TIME>
<AUTHOR>  </AUTHOR>
<HEADLINE>
ABD medyasının hakimi liberaller... 
</HEADLINE>
<TEXT>

     Amerikan medyasında liberallerin ağırlıklarını kaybettiğine dair iddiaların, yapılan bir araştırma sonucunda çürütüldüğü belirtildi. 
     Haftalık Weekly Standard dergisinde yer alan makaleye göre, Amerikan medyasında etkin olan liberaller ile muhafazakarlar arasındaki oran, 4'e 1 şeklinde devam ediyor. 
     Derginin yazarlarından Fred Barnes'in kaleme aldığı makaleye göre, bu konuda 1962 yılından bu yana yüzlerce gazetecinin katılımıyla yapılan 11 araştırma, Amerikan medyasında hep liberallerin hakimiyetini ortaya koydu. 
     1971'de yapılan araştırma, gazetecilerin yüzde 57'sinin liberal, yüzde 17'sinin muhafazakar olduğunu 1976'da Washington'daki gazeteciler arasında yapılan bir araştırma ise gazetecilerin yüzde 58'inin liberal, yüzde 18'inin muhafazakar olduğunu tespit etti. 
     3300 gazetecinin katılımıyla 1985'de yapılan araştırmada, gazetecilerin yüzde 55'i kendisini liberal olarak, yüzde 17'si ise muhafazakar olarak niteledi. 1996'da yine Washington'daki gazeteciler arasında yapılan araştırma ise medyadaki liberal gazetecilerin oranını yüzde 61, muhafazakarlarınkini ise yüzde 9 olarak belirledi. 
     Bu konuda Pew Araştırma Merkezi tarafından yapılan yeni araştırmanın sonuçlarına göre ise Amerikan ulusal medyasında çalışan gazetecilerin yüzde 34'ünün liberal, yüzde 7'sinin ise muhafazakar olduğu ortaya çıktı. 
     Barnes'e göre 40 yılı aşkın sürede Amerikan medyasında değişen tek şey, pek çok gazetecinin kendisini artık liberal ya da muhafazakar yerine, ''ılımlı'' olarak nitelemesi. Ancak yazar, Pew araştırmasının aslında bu gazetecilerin gerçek fikirlerini değiştirmediklerini de ortaya koyduğunu kaydediyor. 
     Yazara göre, Amerikan medyasında liberal üstünlüğü devam ediyor ve muhafazkarlarla oranları 3'e 1 ya da 4'e 1 olmayı sürdürüyor. Bunun da medyada liberal bir taraflılığa sebep olduğunu iddia eden Barnes, medyanın ABD Başkanı George Bush'a yönelik ''aşırı eleştirel tavrı''nı buna delil gösteriyor. 
     Pew araştırması sonuçları ise gazetecilerin yüzde 55'inin Amerikan basınının Başkan Bush'a çok daha eleştirel yaklaşması gerektiğine inandığını ortaya koyuyor. 
     Medya ve Kamu İşleri Merkezi tarafından Başkan Bush'un medyada nasıl yer aldığına dair yapılan araştırmaya göre, Bush sadece 11 Eylül saldırılarından sonraki haftalarda ve Irak'ta savaş başladığı sıralarda medyada olumlu şekilde yer aldı. Aynı araştırma, Demokrat Parti başkan adayları John F. Kerry'nin adaylığı netleşinceye kadar hakkında çıkan haber ve yazıların yüzde 75'inin olumlu, Bush hakkındaki haber ve yazıların yüzde 60'ının ise olumsuz olduğunu ortaya koydu. 
     
</TEXT>
</DOC>
