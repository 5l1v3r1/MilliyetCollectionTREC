<DOC>
<DOCNO> 225381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/yasam/ayas.html </URL>
<DATE> 2004/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis bu kez seyretmedi 
</HEADLINE>
<TEXT>

   Ayşegül Porsuk gibi sokak ortasında bıçaklanan kadını bu defa bir polis kurtardı. Ama seken kurşunlar, iki kişiyi daha yaraladı 
      ÖZCAN TİKİT İzmir DHA 
   
   Adana'da imam nik hıyla yaşadığı Aydın Kara'nın saldırısına uğrayan ve polislerin çaresiz bakışları altında sokak ortasında 52 bıçak darbesi yiyen Ayşegül Porsuk'un yaşadıkları henüz hafızalardayken, aynı duruma düşen bir başka kadın, bu kez polis tarafından kurtarıldı. 
   Balçova Ata Caddesi'nde yürüyen İlçe Emniyet Müdürlüğü Asayiş Büro Amirliği'nde görevli resmi elbiseli polis memuru Can Erdoğdu'nun yanına koşarak gelen Sevim Öztürk, "Peşimde bir adam var, beni kesecek" deyip yardım istedi. Polis Erdoğdu'nun telsizle yardım istediği sırada koşarak yanlarına gelen Ömer Gül, korku içindeki kadına bıçakla saldırdı. Gül, çeşitli yerlerinden yaraladığı Öztürk'ün boğazına bıçak dayayarak, "Seni öldüreceğim " diye bağırmaya başladı. 
   
   Dizinden vuruldu 
   Bunun üzerine tabancasını çekerek havaya 3 el ateş eden polis memuru Erdoğdu, Gül'den kadını bırakmasını istedi. Ancak kadını bırakmayan Gül, polise de saldırmaya çalıştı. Bunun üzerine Erdoğdu, Gül'e ateş ederek, dizlerinden yaraladı. Öztürk, yaralanan Gül'ün elinden kurtulurken, seken kurşunlarla Levent Ersan ve Mehmet Ali Suiçmez de ayaklarından yaralandı. 
   Bir birahanede garson olduğunu söyleyen Sevim Öztürk, ifadesinde şöyle konuştu 
   "Ömer Gül ile 2 yıl önce birahanede tanıştık. Bir süre beraber yaşadıktan sonra ayrıldık. Uzun süredir rahatsız ediyordu. Bir hafta önce beni kaçırıp Balçova otoban köprüsü altındaki metruk bir yapıda zorla tuttu. Bugün dün 'Bankadan para çekip vereyim' diye kandırınca dışarı çıktık. Yolda polisi görünce koşarak yardım istedim." 
   Atatürk Devlet Hastanesi'ne kaldırılan Gül ve iki yaralının sağlık durumunun iyi olduğu bildirildi. Gül hastanede tedavi altında olduğu için evrak üzerinden sevkedildiği adliyede tutuksuz yargılanmak üzere serbest bırakıldı. 
   
   
</TEXT>
</DOC>
