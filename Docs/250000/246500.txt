<DOC>
<DOCNO> 246500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/soneko19.html </URL>
<DATE> 2004/06/09/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Unakıtan Özel okullara 5 yıllık vergi istisnası gelecek... 
</HEADLINE>
<TEXT>

     Maliye Bakanı Kemal Unakıtan, engellilere eğitim veren okullar dahil, okul öncesi ilk ve orta öğretime dönük özel okul yatırımlarını teşvik amacıyla, 5 yıl süreyle vergi istisnası getirileceğini bildirdi. 
     Maliye Bakanı Unakıtan, bütçe uygulamaları konusunda düzenlediği basın toplantısında, bakanlığınca hazırlanan vergi tasarıları hakkında da bilgi verdi. 
     Çeşitli vergi kanunlarında değişiklik öngören tasarıyla, özel okulların 5 yıl süreyle gelir ve kurumlar vergisinden istisna tutulacağını belirten Unakıtan, araştırma-geliştirme ar-ge harcamalarının teşviki için de tasarıya, bu harcamaların yüzde 40 fazlasıyla gider yazılmasını imkan sağlayan bir hüküm konulduğunu söyledi. 
     Unakıtan, bu şekilde ar-ge yatırımlarına dönük 100 liralık harcamanın 140 lira olarak gider yazılacağını vurguladı. 100 milyon doların üzerindeki yabancı yatırımcılara, yabancı para cinsinden muhasebe tutma hakkı getirildiğini kaydeden Unakıtan, özel sektörün liman ve hava meydanları işletmeciliğini teşvik için de KDV istisnası getirildiğini anlattı. 
     
     YURTDIŞINDAKİ KAZANÇLARIN TÜRKİYE'YE GETİRİLMESİ 

     Maliye Bakanı, söz konusu tasarıyla daha önce sadece müteahhitler için uygulamaya konan, yurtdışında elde edilen kazançların Türkiye'ye getirilmesi sırasında alınan çifte verginin, diğer kesimler için de kaldırıldığını söyledi. Unakıtan, ''Yurtdışı kazancı olan, yurda getirdiğinde vergi yok'' dedi. 
     
     BANKA ÜZERİNDEN ÖDEMEYENE CEZA 

     Belli tutarı aşan ödemelerin, bankacılık kesimi üzerinden yapılmasının zorunlu olduğunu da hatırlatan Unakıtan, tasarıyla buna aykırı davrananlara ciro, miktar üzerinden yüzde 5 ceza getirilmesinin öngörüldüğünü bildirdi. 
     Söz konusu tutarın, alandan da verenden de ayrı ayrı yüzde 5 ceza olarak alınacağını kaydeden Bakan, ''ceza yüzde 10 eder. Bu yetmezse daha fazla ceza getirebiliriz'' açıklamasında bulundu. Maliye Bakanı, tasarıya konulan bir madde ile Vergi Konseyi'nin yasal statüye kavuşturulduğunu ifade etti. 
     Unakıtan, yine aynı tasarıda, tarım arazilerinin köylüye satışının kolaylaştırılması ve belediyelere konut amaçlı arsa ve arazi satışındaki yasal engellerin kaldırılmasına dönük hükümler de bulunduğunu vurguladı. 
     
     GELİR İDARESİNİN YENİDEN YAPILANDIRILMASI 

     Maliye Bakanı, halen başbakanlıkta olan Gelir İdaresinin Yeniden Yapılandırılmasına dair tasarıyla da, vergi idaresinin daha etkin yapıya kavuşturulmasının hedeflendiğini belirtti. 
     Kayıtdışıyla mücadelenin önemine işaret eden Unakıtan, güçlü ve etkili bir idare yoksa, bu konuda başarı kazanma şansının sıfır olduğunu dile getirdi. 
     Etkin olduğu kadar, verimli ve mükellef haklarını gözeten bir vergi idaresi yaratmak istediklerini anlatan Bakan, şöyle devam etti 
     ''Burada vergi mükellefiyetini yerine getiren mükelleflerin memnuniyeti önemlidir. Ama ödemiyor, adam kaçma numaraları yapıyor, onun memnuniyeti değil. Onun memnuniyetsizliği olacak. Çünkü üzerine gideceğiz.'' Unakıtan, gelir idaresinin fonksiyonel olarak yeniden yapılandırıldığı düzenlemeyle, vergi dairelerinin yapı ve işleyişinin değiştirildiğini söyledi. Bakan, yeni yapıyla birlikte mükelleflerin sorunlarını yerinde çözümleyen birimler oluşturacaklarını da kaydetti. 
     
     BEYANNAME İNCELEMELERİ 

     Maliye Bakanı, açıklamaları sırasında gelir ve kurumlar vergisinde düşük beyanda bulunan mükelleflere yönelik incelemeler hakkında da bilgi verdi. 
     Söz konusu beyannameleri bilgisayar ortamında değerlendirdiklerini anlatan Unakıtan, ''bir altta kalanlar var, bir de üstte...Yakında altta kalanlara gel bakalım ayda 10 milyon lira kazanıyorsun da şu dükkanı nasıl devam ettiriyorsun diye sorulacak. Yine Yanında asgari ücretle adam çalıştırıyorsun. Nasıl asgari ücretin altında gelir elde ediyorsun da, bu kadar adam çalıştırabiliyorsun Bir anlat bakalım diyeceğiz. Belki Maliye'ye de bir katkısı olur'' diye konuştu. 

     
</TEXT>
</DOC>
