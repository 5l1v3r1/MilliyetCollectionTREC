<DOC>
<DOCNO> 249387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/yasam/yas04.html </URL>
<DATE> 2004/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
En eğlenceli 'WC' 
</HEADLINE>
<TEXT>


Bu tuvalette sürekli müzik yayını yapılıyor, duvarları renk renk çiçekler, tablolar ve oyuncaklar süslüyor 

MERT İLKUTLUĞ Çanakkale DHA 

Edremit - Çanakkale yolu üzerinde bulunan Seyir Tepesi'ndeki tuvalet, temizliği, sürekli müzik yayını, kadın müşteriler için konulmuş pedleri ve tablolarıyla tam not alıyor. Kaz Dağları'ndaki Karayolları Genel Müdürlüğü'ne ait tuvaletin işletmesini 3 yıllığına alan Mehmet Kozak 30 , temizliğe büyük önem verdiğini, müşterilerinin iyi vakit geçirmesi için bütün duvarları oyuncak, tablo, bebek ve çiçeklerle donattığını belirtti. 
Sürekli müzik yayını da yapan Kozak, "Burası cennet gibi bir yer. Turist otobüslerinin çoğu, körfez manzarasını izlemek için burada duruyor. Amacım, turistlerin ülkemizden kötü anıyla ayrılmaması. Tuvaletin fotoğrafını çekip kameraya alanlar var" diye konuştu. 
Tuvaletin kişi başı 350 bin lira olduğunu söyleyen Kozak, bölgede tatil yapan Cem Yılmaz, Adnan Şenses, Mazhar Alanson ve Haluk Bilginer gibi tanınmış isimlerin de tuvaletine uğradığını ve çok memnun kaldıklarını kaydetti. 




</TEXT>
</DOC>
