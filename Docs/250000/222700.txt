<DOC>
<DOCNO> 222700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sondun07.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
El Pais Madrid bombacılarının kimlikleri belirlendi 
</HEADLINE>
<TEXT>

     İspanya'nın başkenti Madrid'de 200 kişinin ölümüne yol açan terör saldırısına karıştıkları sanılan 6 Faslının kimliklerinin saptandığı iddia edildi. 
     İspanya'da yayımlanan El Pais gazetesi, güvenlik kaynaklarına dayandırdığı haberinde, polisin, saldırıyı düzenleyen örgüt veya grup içinde yer alan 6 kişinin kimliklerini belirlediğine inandığı kaydedildi. 
     Öte yandan, halen gözaltında bulunan Faslılardan birinin, patlama öncesinde trende olduğunun, saldırıdan kurtulan iki kişi tarafından doğrulandığı belirtildi. 
     Cadena Ser radyosunun haberinde, görgü tanıklarından alınan bilgiler doğrultusunda, soruşturma kapsamındaki şüphelilerden Faslı Cemal Zugam'ın trende olduğunun tespit edildiği belirtildi. 
     Adı açıklanmayan görgü tanığı, Zugam'ın kendisiyle aynı vagonda olduğunu gördüğünü söyledi. 
     Zugam'ın adı, daha önce 11 Eylül saldırılarının hazırlığı hakkında başlatılan soruşturmada anılmış, ancak şüpheliye herhangi bir suçlama yöneltilmemişti. 
     Bu arada, El Kaide örgütünün İspanya'daki hücre lideri olmakla suçlanan ve Kasım 2001'den bu yana bu ülkede ve cezaevinde bulunan İmadeddin Barakat Yarkas, Madrid'deki saldırıyı kınadı. 
     11 Eylül 2001 saldırılarının hazırlanmasına katkıda bulunmakla suçlanarak İspanyol hakim Baltazar Garzon'un talimatı üzerine cezaevine konulan ve Ebu Dahdah adıyla bilinen Yarkas, avukatı aracılığıyla yaptığı açıklamada, ''Madrid'deki saldırılar iyi bir Müslümanın yapmayacağı türden vahşi ve kör eylemlerdir'' ifadesini kullandı. 

     
</TEXT>
</DOC>
