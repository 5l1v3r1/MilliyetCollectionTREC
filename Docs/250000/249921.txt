<DOC>
<DOCNO> 249921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sondun46.html </URL>
<DATE> 2004/06/22/ </DATE>
<TIME> 18.48 </TIME>
<AUTHOR>  </AUTHOR>
<HEADLINE>
Wolfowitz "Irak'ta şiddetin, 30 Haziran'dan sonra artacağını düşünüyorum" 
</HEADLINE>
<TEXT>

     ABD Savunma Bakan Yardımcısı Paul Wolfowitz, egemenliğin Iraklılara devredileceği 30 Haziran'dan sonra, seçimlerin düzenlenmesine kadar geçecek sürede şiddet olaylarının daha da artacağını düşündüğünü söyledi. 
     Wolfowitz, Temsilciler Meclisi'nin silahlı kuvvetler komisyonunda yaptığı konuşmada, ''30 Haziran'dan sonra şiddetin azalacağını düşünmek hatalı olur, çünkü düşmanın Ocak 2005'te seçimlerin düzenlenmesine kadar kaydedilen ilerlemeleri hedef alacağını ve bu vesileyle Iraklıları sindirmeye çalışacağını düşünüyorum'' ifadesini kullandı. 
     Irak'tan yeni dönen Wolfowitz, okullar, hastaneler, elektrik, petrol altyapıları gibi sivil alanlarda şimdiye kadar kaydedilen ilerlemelerin hepsinin güvenlik eksikliği yüzünden tehdit altında olduğunu belirtti. 
     Wolfowitz, bir soru üzerine, Irak'taki Amerikan varlığının süresi hakkında bir tahminde bulunamayacağını söyledi ve ''Bunun ne kadar zaman alacağını söyleyemem, Iraklılar kendi ülkelerini kendileri savundukları zaman bizim görevimizin sona erdiğini göreceğiz'' dedi. 
     Bakan yardımcısı, Irak'taki Amerikan kuvvetlerinin Amerikan komutasında kalacağını da kaydetti. 
     Bu arada, aynı komisyonda söz alan Amerikan Genelkurmay Başkan Yardımcısı General Peter Pace, gelecek haftalarda şiddetin daha da tırmanmasının beklenebileceğini ve düşman için en büyük tehditin, demokratik rejimin yürürlüğe girmesi olacağını ifade etti. 
     
</TEXT>
</DOC>
