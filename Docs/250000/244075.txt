<DOC>
<DOCNO> 244075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/guncel/axgun01.html </URL>
<DATE> 2004/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Donan çocuk için soruşturma izni yok 
</HEADLINE>
<TEXT>


İstanbul'da tipiden insanların sokaklarda mahsur kaldığı gün okulda karne verip gönderdikleri küçük Atalay'ın ölümüyle ilgili soruşturma izni verilmedi 

GÖKHAN KARAKAŞ İstanbul 

Karnesini aldıktan sonra evine giderken, tipide donarak hayatını kaybeden 8 yaşındaki Atalay Kemaloğlu'nun ölümüyle ilgili ihmalle suçlanan öğretmenler hakkında soruşturma izni verilmedi. Bu karara Bölge İdare Mahkemesi'nde itiraz eden baba İlbey Kemaloğlu, davayı gerekirse Avrupa İnsan Hakları Mahkemesi'ne kadar götüreceğini söyledi. 
Ümraniye Yenidoğan Beldesi'ndeki Ayşe Çarmıklı İlköğretim Okulu'nun 2. sınıfında okuyan Atalay, 22 Ocak 2004'te ilk dönem karnesini aldıktan sonra evine dönmek için dışarı çıktığında donmuştu. Şiddetli kar fırtınası nedeniyle evinin yakınındaki dere yatağına kadar gidebilen Atalay, akan suyu geçemeyerek hayatını kaybetmişti. 

Öğretmenlere suç duyurusu 
Oğlunun ölümünün ardından hukuk mücadelesine başlayan baba Kemaloğlu, Okul Müdürü Sabri Çolak, öğretmenler Özgür Özdemir ve Sevdiye Öztürk hakkında Ümraniye Adliyesi'nde suç duyurusunda bulundu. Dilekçesi, suçlananlar devlet memuru olduğu için Ümraniye Cumhuriyet Savcılığı tarafından Ümraniye Kaymakamlığı'na gönderildi. Kaymakamlık ise "soruşturma izni verilmemesi" kararına vardı. 

'Ceza davası açılmalı' 
Ailenin avukatı Ergin Cinmen de 10 Mayıs'ta İstanbul Bölge İdare Mahkemesi'ne itirazda bulundu. Cinmen dilekçesinde, 8 yaşındaki bir çocuğun 5 kilometre uzaktaki evine kar fırtınasında gönderilmesinin ahlaki açıdan değerlendirilecek bir keyfiyet olmadığını belirterek, kamu görevlileri hakkında ceza davası açılmamasının büyük haksızlık ve hukuka aykırılık olacağını bildirdi. 
Bu arada olayın hemen ardından İstanbul Valisi Muammer Güler, İl Milli Eğitim Müdürü Ömer Balıbey, dönemin bazı belediye başkanları hakkında yapılan suçlamalarla ilgili de bir sonuç çıkmadı. 

'Nasıl sokağa saldılar ' 
Kemaloğlu, "Oğlum şiddetli kar fırtınasında eline verilen karneyle kaderine terk edildi. Boğaziçi Köprüsü'nün çelik tellerini kopartacak kadar şiddetli bir kış gününde onu nasıl sokağa saldılar. Yolda donarak öldü ve şimdi hiç kimse sorumlu tutulmuyor. Atalay'ın ölümünde benim kadar, okul yöneticileri ve önlem almayan yetkililer de suçludur. Sorumlular hakkında ceza davası açılmasına gerek görülmedi. Tazminat davamız devam ediyor ama konu kapatılmak isteniyor. Türk mahkemelerinden sonuç alamazsam dosyayı Avrupa İnsan Hakları Mahkemesi'ne taşıyacağım" dedi. 
Aileye destek veren İrfan Kuzu ve Ayşe Acar da, "Türkiye'de insan hayatının ne kadar ucuz olduğunu görüyoruz. Adalet sistemi bir çocuğun ölümünde sorumlu bulamıyor" diye konuştu. 


</TEXT>
</DOC>
