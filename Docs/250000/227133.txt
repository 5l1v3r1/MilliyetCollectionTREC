<DOC>
<DOCNO> 227133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sondun14.html </URL>
<DATE> 2004/03/31/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Annan'ın planda büyük değişiklik yapması beklenmiyor 
</HEADLINE>
<TEXT>

     BM Genel Sekreteri Kofi Annan'ın Kıbrıs planının son halini taraflara bugün sunması beklenirken, Genel Sekreter'in planda çok büyük değişiklik yapmayacağı görüşü ağırlık kazanıyor. 
     Annan'ın planının son halini sunmasından önce Burgenstock'da taraflar arasında teknik düzeydeki görüşmeler süreci, TSİ 04.00 sularında bitti. 
     Diplomatik kaynaklar, bundan sonraki süreçte, Genel Sekreter'in birkaç saat içinde planını sunmak üzere tarafları davet etmesi ve akşam saatlerine kadar metni incelemeleri için zaman vermesinin söz konusu olabileceğini belirtiyorlar. 
     Aynı kaynaklar, planda, taslak hali üzerinden çok büyük değişiklikler yapılması ihtimalini az görürken, fazla değişiklik yapılması durumunda taraflardan yeni itirazlar yükselebileceğini ve bunun da süreci daha karmaşık hale getireceğini ifade ediyorlar. 
     Bu arada, Türk tarafının sürecin başından beri hassas olduğu hukuki güvencenin sağlanıp sağlanmadığı konusu da henüz netlik kazanmış değil. Varılacak anlaşmayı üye ülkelerin parlamentolarına götürme sürecini başlatmayı prensipte kabul eden AB'ye karşın, Yunan ve Rum taraflarının parlamento sürecine karşı çıktığı bildiriliyor. 
     Annan'ın bugün planının son halini sunmasının ardından taraflardan akşam saatlarinde bir imza isteyip istemeyeceği ve tarafların imza verip vermeyeceği konusu da hala ''ortada.'' Yunan ve Rum tarafının Burgenstock'dan herhangi bir belgeyi imzalayarak ayrılmaya sıcak bakmadığı bilinirken, Türk tarafı bu konuda kesin kararını vermiş değil. 
     
</TEXT>
</DOC>
