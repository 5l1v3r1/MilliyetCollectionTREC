<DOC>
<DOCNO> 249682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sonsiy22.html </URL>
<DATE> 2004/06/21/ </DATE>
<TIME> 19.32 </TIME>
<AUTHOR>  </AUTHOR>
<HEADLINE>
ABD Başkonsolosu Arnett, Topbaş'ı ziyaret etti 
</HEADLINE>
<TEXT>

     ABD'nin İstanbul Başkonsolosu David Arnett, İstanbul Büyükşehir Belediye Başkanı Kadir Topbaş'ı makamında ziyaret etti. 
     Arnett, ziyaret sırasında yaptığı Türkçe konuşmada, Kadir Topbaş'ı belediye başkanı olması nedeniyle kutladığını belirterek, kendisine görevinde başarılar dilediğini söyledi. 
     Arnett, İstanbul'da bulunmanın kendisi için bir onur olduğunu da belirtti. 
     Kadir Topbaş da Başkonsolos Arnett ile Beyoğlu'ndaki çalışmaları sırasında bir dostlukları bulunduğunu ifade ederek, Arnett'e tebrik ve başarı dilekleri nedeniyle teşekkür etti. 
     İstanbul'a güzel işler yapmak ve hizmetler vermek için halkın kendisini bu göreve getirdiğini belirten Topbaş, ''Başarılı olmak mecburiyetindeyiz. Beklenti var. İstanbul'un başta ulaşım olmak üzere birçok problemi var, problemleri biliyoruz. Bunları çözmek için çalışmalarımız var'' dedi. 
     Topbaş, Beyoğlu'nun İstanbul geneliyle kıyaslandığında çok daha küçük ölçekte olduğunu, ancak İstanbul'un bir özeti niteliği taşıdığını dile getirerek, Beyoğlu'nda yaptığı hizmetleri İstanbul'a da taşımak istediğini kaydetti. 
     İstanbul için yaptıkları çalışmaların neticelerinin kısa zamanda hissedileceğini belirten Topbaş, Arnett ile dostluk ve işbirliklerinin de devam edeceğini söyledi. 
     
     BEYOĞLU'NDAKİ BİNANIN KULLANIMI 
     Basın mensuplarının sorularını da yanıtlayan Kadir Topbaş, Beyoğlu'ndaki ABD'nin eski İstanbul Başkonsolosluk binasının bundan sonra nasıl kullanılacağı yönündeki soru üzerine şunları kaydetti 
     ''Beyoğlu'nun kültür-sanat merkezi olması konusunda ne kadar yer hazırlayabilirsek, o kadar Beyoğlu'nun konseptine uygun olacağını düşünüyorum. ABD'nin Beyoğlu'ndaki eski başkonsolosluk binası yapı ve tarz olarak çok güzel bir yer. Burası Beyoğlu'nda kültür, sanat aktivite merkezi olabilir. Tabii, onun kararını Washington verecek. Burasını, arzu ederlerse ABD'nin İstanbul'daki kültür bölümü ve İstanbul Büyükşehir Belediyesi Kültür Dairesi'yle birlikte Beyoğlu'na hizmet verir hale getirebiliriz. Ya da bu yapının bir başka şekilde kültür ağırlıklı olarak kullanılması, benim şahsi kanaatim.'' Topbaş, ABD yetkililerinin binayı otel veya okul olarak kullanmak da isteyebileceğini, kararı onların vereceğini dile getirerek, binanın kültür ağırlıklı olarak kullanılması durumunda halkın daha fazla istifade edebileceğini sözlerine ekledi. 
     
</TEXT>
</DOC>
