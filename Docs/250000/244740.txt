<DOC>
<DOCNO> 244740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonsiy06.html </URL>
<DATE> 2004/06/02/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
CHP'de muhalefet hareket, yeni bir bildiri yayınladı... 
</HEADLINE>
<TEXT>

     ''İktidara Yürüyüş Hareketi'' ismiyle olağanüstü kurultay istemiyle bildiri yayınlayan CHP Milletvekilleri, bugün iki eksik isimle yeni bir bildiri daha yayınlayarak, ''Ortaya koyduğumuz görüşlerin arkasındayız'' dedi. 
     CHP Genel Başkanı Deniz Baykal'ın grup toplantısında söylediği ''Pek çok değerli milletvekili arkadaşımızın yeni bir durum değerlendirmesi yapma noktasına gelmiş olduklarını görüyorum. Bunu memnuniyetle karşılıyorum'' sözlerinden sonra milletvekilleri dün akşam saatlerinde bir toplantı yaptı. İlk bildiride imzaları bulunan isimlerden Tekirdağ Milletvekili Erdoğan Kaplan ile Yalova Milletvekili Muharrem İnce'nin katılmadığı bu toplantının ardından bu imzaları çıkartarak yeni bir bildiri yayınlanması kararlaştırıldı. Toplantıda zaman geçirmeden olağanüstü kurultay için imza toplanması kararı alındığı da bildirildi. 
     Görsel ve yazılı basında hareketleri hakkında gerçeğe aykırı bazı haberler yayımlandığı ifade edilen bildiride, şu görüşlere yer verildi 
     ''Bizler gücünü örgütünden ve delegelerinden alan milletvekilleri olarak 18 Mayıs 2004 tarihinde kamuoyuna açıkladığımız İktidara Yürüyüş Hareketi adlı bildiride ortaya koyduğumuz görüşlerin arkasındayız. Bildirimizde dile getirdiğimiz CHP'de demokratik bir tüzük ve yeniden yapılanma yönetimde ve yönetim anlayışında değişikliğe olan gereksinim artarak sürmektedir. Milletvekili olarak tüzükten gelen haklarımızı kullanarak bu sorunlara seçimli olağanüstü kurultay aracılılığıyla çözüm bulunması için gerekli girişimleri başlatacağız. 
     İktidara Yürüyüş Hareketi'ne imza atan ya da sempati gösteren tüm milletvekillerine karşı yürütülen haksız ve incitici davranışları uygun görmediğimizi belirtir, bu konudaki kararlılığımızı sürdürdüğümüzü, örgütümüz ve kamuoyuyla paylaşırız.'' Bildiride, daha önce görüş ayrılığına düştüğü ifade edilen Milletvekilleri Yakup Kepenek, Mustafa Gazalcı, Hakkı Ülkü ve Kemal Kılıçdaroğlu'nun da isimleri yer aldı. 
     
</TEXT>
</DOC>
