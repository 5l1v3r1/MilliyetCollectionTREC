<DOC>
<DOCNO> 203510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/son/sondun10.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sunday Express Saddam'ı Kürtler yakaladı 
</HEADLINE>
<TEXT>

     İngiltere'de yayımlanan Sunday Express gazetesi, devrik Irak lideri Saddam Hüseyin'in Kürtler tarafından yakalandığını ve kendisine uyuşturucu verilmesinden sonra Amerikan askerlerine teslim edildiğini ileri sürdü. 
     Gazetenin, adını açıklamadığı bir İngiliz askeri gizli servisi yetkilisine dayandırdığı habere göre, kızı Saddam Hüseyin'in oğlu Uday tarafından tecavüze uğrayan El Cabir aşiretinin bir üyesi, intikam almak için Saddam'ı ihbar etti ve devrik lider Irak Kürdistan Yurtseverler Birliği IKYB mensuplarınca yakalandı. 
     Habere göre, adı açıklanmayan Iraklı bir eski istihbarat yetkilisi de, bir IKYB yetkilisi tarafından yakalanan Saddam'ın, Amerikalılarla anlaşmaya varılıncaya kadar onun elinde kaldığını anlattı. 
     Iraklı eski istihbaratçı, varılan anlaşmanın IKYB'ye bölgede siyasi avantaj sağladığını belirtti. 
     Gazete, Ortadoğu'daki Batılı bir istihbarat kaynağının şu ifadesine de yer verdi ''Saddam, Amerikan ve İngiliz gizli servisleri tarafından yakalanmadı. Birilerinin ondan intikam almak isteyeceğini biliyorduk, bu sadece zaman meselesiydi.'' 

     
</TEXT>
</DOC>
