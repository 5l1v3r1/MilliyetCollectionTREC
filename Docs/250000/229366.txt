<DOC>
<DOCNO> 229366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonspo25.html </URL>
<DATE> 2004/04/07/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Trabzonspor'da Bursaspor maçı hazırlıkları... 
</HEADLINE>
<TEXT>

     Trabzonspor, Bursaspor ile hafta sonu deplasmanda yapacağı maçın hazırlıklarını sürdürüyor. 
     Teknik direktör Ziya Doğan'ın, bir süredir ücretlerini alamayan bordo-mavili futbolcuların durumuyla ilgili yönetim kurulu ile antrenman öncesi bir toplantı yaptığı öğrenildi. 
     Futbol Şubesi Sorumlusu Süleyman Atal, AA muhabirine yaptığı açıklamada, futbolculara ödeme konusunda Ziya Doğan'ın kendileri ile görüştüğünü doğrulayarak, ''Yayıncı kuruluştan bugün 800 milyar liralık bir para geldi. Bunun planlamasını yapıp, futbolculara ödeme gerçekleştireceğiz'' diye konuştu. 
     
     YATTARA'YA ÖZEL İLGİ 
     Teknik direktör Ziya Doğan, tüm futbolcuların katıldığı antrenmanda en çok Gineli oyuncu Yattara ile ilgilendi. 
     Doğan, yardımcı antrenör Fatih Kavlak aracılığı ile Yattara'nın oyun içerisinde neler yapması gerektiğini ve hatalarını sık sık anlattı. 
     Çift kale maçta, futbolcuların oldukça istekli oldukları gözlenirken, Doğan hata yapan oyuncuları sert dille uyardı. 
     Öte yandan, antrenman öncesi Kelkit Gümüşgezen Köyü Derneği üyeleri, Ziya Doğan'ı ziyaret ederek çiçek verdiler. 
     
</TEXT>
</DOC>
