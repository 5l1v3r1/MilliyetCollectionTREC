<DOC>
<DOCNO> 234249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sontur35.html </URL>
<DATE> 2004/04/23/ </DATE>
<TIME> 19.12 </TIME>
<AUTHOR>  </AUTHOR>
<HEADLINE>
Alanya'da kaçırılan 11 yaşındaki kız için 50 bin Euro fidye istendi 
</HEADLINE>
<TEXT>

     Antalya'nın Alanya İlçesi'nde dün okul çıkışında kaçırılan 11 yaşındaki Gülçin Yılmaz'ın ailesinden, 50 bin Euro fidye istendiği bildirildi. 
     Barbaros Azakoğlu İlköğretim Okulu 5'inci sınıf öğrencisi Gülçin Yılmaz'ın babası Eyüp Yılmaz, kızını kaçıranların dün saat 15.30 sıralarında kendisini aradığını ve kızının serbest bırakılması karşılığında 50 bin Euro istediklerini söyledi. Kızını kaçıranların, ''Sabah seni tekrar arayacağız. İstediğimiz yere parayı getir ve kızını al'' dediklerini ve ardından telefonda kızı Gülçin ile görüştüğünü söyleyen Yılmaz, kızının ''Baba beni buradan kurtar'' dediğini de kaydetti. 
     Kızının sağ olarak bırakılması için her türlü fedakarlığı yapmaya hazır olduğunu vurgulayan Yılmaz, olayın tek görgü tanığının, kızının sınıf arkadaşı İ.M. olduğunu ifade etti. 
     
     Özel tim oluşturuldu 
     Polis yetkilileri, Gülçin'i kaçıranların bulunması için özel bir tim oluşturulduğunu bildirdi. Gülçin'in kaçırıldığı sırada yanında bulunan sınıf arkadaşı İ.M'nin, karakolda verdiği ifadede, Gülçin'i kaçıranların iki kişi olduğunu, birinin 30-35 yaşlarında, 1.80 boylarında ve kot pantolon giydiğini ve olayda Tofaş marka beyaz bir otomobilin kullanıldığını söylediği de belirtildi. 
     Emniyet yetkilileri, olaya karışmış olabileceğinden şüphelendikleri çok sayıda kişinin fotoğrafını İ.M'ye gösterdiklerini, ancak küçük kızın bu fotoğraflar arasından zanlıları tespit edemediğini bildirdiler. 
     Gülçin'i kaçıranların, küçük kızı, ''Annenin eşyaları var. Onları sana vereceğiz'' diye kandırdıkları belirtilirken, dün öğleden sonra yapılan telefon görüşmesinden sonra hiçbir haber alınamayan Gülçin'in evinde matem havası yaşanıyor. 
     
</TEXT>
</DOC>
