<DOC>
<DOCNO> 215892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/siyaset/siy07.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'te Kıbrıs tartışması... 
</HEADLINE>
<TEXT>

      
   TBMM Genel Kurulu'ndaki Kıbrıs ön görüşmelerinde tartışma çıktı. 
   Konuşma yapan Dışişleri Bakanı Abdullah Gül, şunları söyledi "Kıbrıs Rum Kesimi'nin AB'ye üyelik treni hareket halinde. Biraz da noksanlıklarımıza bakalım. 30 yıldır yapmamız gerekenleri yeterince yerine getirdik mi Biz aslında krizi kurtarmaya çalışıyoruz. Tanımadığımız Rum kesiminin tek başına AB'ye üye olacağı ve engelleyemeyeceğimiz ortaya çıktı. Alternatiflere baktık. Gün gelecek toplantılarda heyet başkanı olarak karşımıza Rum çıkacak. Türk kesiminde de AB'nin cazibesi karşısında dayanılmaz bir durum vardı. Esas tehlike burada." 
   Annan Planı'nın referandum ya da TBMM'de reddedilebileceğini vurgulayan Gül, şöyle devam etti "Rum kesimi tek taraflı olarak AB'ye girerse Türk kesimini eritmek için her şeyi yapar ve 'Enosis'i gerçekleştirir. Ada'da iki eşit kesimin bulunduğunun teyidini, Türk tarafının garantörlüğünün sürmesi ve sınır haritasının daha az Türk'ün yerinden olmasını önleyecek şekilde yeniden çizilmesini sağlamak istiyoruz." 
   
   'Ver de kurtulama' 
   CHP adına söz alan Onur Öymen de, Kıbrıs konusunda MGK bildirisinin dikkate alınması gerektiğini anımsatarak, "Annan Planı'nın özü iki kesimliliği ortadan kaldırıyor. Kıbrıs çatışmalara gebe. Türk askerinin böyle bir durumda müdahale yetkisi olmayacak" dedi. 
   AKP'yi baskılara boyu eğmekle de suçlayan Öymen, "'Ver de kurtul' diyorlar, ver de kurtuldan daha kötüsü var 'ver de kurtulama.' Bu, 80 yıldan beri izlediğimiz Türk dış politikasının kırılma noktası. Kaderimizi başkalarına bırakmanın adı diplomaside teslimiyettir" diye konuştu. CHP'nin Kıbrıs konulu genel görüşme önergesi dünkü ön görüşmede AKP'lilerin oylarıyla reddedildi. 
   
   
   
</TEXT>
</DOC>
