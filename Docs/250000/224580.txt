<DOC>
<DOCNO> 224580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sontur05.html </URL>
<DATE> 2004/03/22/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Kartal'da midibüs kamyona çarptı 14 yaralı 
</HEADLINE>
<TEXT>

     Kartal'da, kamyona arkadan çarpan midibüsteki 14 kişi hafif yaralandı. 
     AA muhabirinin aldığı bilgiye göre, Ümraniye'deki bir düğün salonunda düzenlenen Sivaslılar Derneği'nin gecesine katılanları Kartal'daki evlerine götüren İrfan Semiz'in kullandığı 34 AE 0039 plakalı midibüs, E-5 Karayolu'nda Ahmet Ateş yönetimindeki 23 AT 316 plakalı kamyona arkadan çarptı. 
     Dr. Lütfi Kırdar Kartal Eğitim ve Araştırma Hastanesi yakınında meydana gelen kazada yaralanan sürücü ve 13 kişi, sedyelerle hastaneye ulaştırıldı. 
     Araçta sıkışan Rıza Özdemir ise itfaiye ekiplerince kurtarılarak, SSK Kartal Hastanesi'nde tedavi altına alındı. 
     Yaralıların, hayati tehlikelerinin olmadığı öğrenildi. 
     Derneğin gecesinde alkol aldığı belirtilen ve kazayı hafif sıyrıklarla atlatan midibüs sürücü İrfan Semiz, polis tarafından gözaltına alındı. 
     Bu arada, SSK İstanbul Hastanesi'nde iğne vurulduktan sonra evine götürülen 78 yaşındaki yatalak hasta Emine Zengin'i taşıyan araca, TEM Otoyolu Hal Sapağı'nda Necip Çağdaş'ın kullandığı 34 BL 4822 plakalı otomobil arkadan çarptı. 
     Kaza nedeniyle fenalaşan Emine Zengin, olay yerine çağrılan ambulansla tekrar hastaneye kaldırıldı. 
     
</TEXT>
</DOC>
