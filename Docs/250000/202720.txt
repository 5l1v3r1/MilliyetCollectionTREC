<DOC>
<DOCNO> 202720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sondun48.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Eroğlu ve Serdar Denktaş seçim sonuçlarını değerlendirdi 
</HEADLINE>
<TEXT>

     KKTC'de Pazar günü yapılan seçimlerin ardından hükümeti kurma çalışmalarının resmen başlamasıyla, yaklaşık iki yıllık süreyle koalisyon ortaklığı yapan Ulusal Birlik Partisi UBP ve Demokrat Parti DP liderleri, durum değerlendirmesi yaptılar. 
     UBP Genel Başkanı ve Başbakan Derviş Eroğlu ile DP Genel Başkanı, Devlet Bakanı ve Başbakan Yardımcısı Serdar Denktaş'ın baş başa yaptığı görüşmeden, iki parti arasındaki işbirliğinin devam edeceği mesajı çıktı. 
     Eroğlu, görüşmenin ardından yaptığı açıklamada, iki ortak olarak durum değerlendirmesi yaptıklarını söyledi. Yaklaşık 2 yıl devam eden UBP-DP koalisyon hükümeti döneminde sıkıntılara rağmen ülkeye önemli hizmetler verildiğini anlatan Eroğlu, bu sürecin ülkeyi demokratik bir seçime taşıdığını kaydetti. 
     KKTC'de Pazar günü yapılan seçimlerin dünyaya örnek nitelikte olduğunu ifade eden Eroğlu, seçim sürecinde koalisyon ortaklarının birbirini rencide etmeden propaganda faaliyetlerini sürdürdüğünü anlattı. Eroğlu, ''Ortaklığa yaraşır bir propaganda yaptık ve bugün birbirimizin yüzüne çok rahatlıkla bakabiliyoruz'' dedi. 
     
     KAZANILMIŞ HAKLARI KAYBETMEDEN ANLAŞMA 
     İki parti arasında işbirliği ve diyalogun devamı yönünde görüş alışverişinde bulunduklarını bildiren Eroğlu, ''Seçim sonuçları ortada. Her halukarda ülkeyi hükümetsiz bırakmamak düşüncesiyle, başlaması muhtemel görüşmelerde de kazanılmış hakları kaybetmeden bir anlaşmaya varılması yönünde görüş birliği içinde olduğumuzu ortaya koyduk'' diye konuştu. 
     ''Kıbrıs'ta yaşayabilir, kalıcı bir anlaşmadan ve bu çerçevede görüşmelerin başlamasından yana olduklarını'' ifade eden Eroğlu, eşitlik ve egemenlik temelinde bir anlaşmaya varılmasının ve bu çerçevede Türkiye ile işbirliğinin önemini vurguladı. 
     Seçim sonucunda ortaya çıkan Meclis aritmetiği çerçevesinde muhtemel alternatifleri de değerlendirdiklerini anlatan Eroğlu, ''Ülkeyi hükümetsiz bırakmamak için yapılması gerekenlerin yapılması yönünde uğraş vereceğiz'' dedi. 
     
     ''KOORDİNASYON SÜRECEK'' 
     Demokrat Parti DP Genel Başkanı, Devlet Bakanı ve Başbakan Yardımcısı Serdar Denktaş da, iki yıllık ortaklık hükümeti döneminde ''bazen tartışmalı, bazen muhabbetli'' bir süreç yaşadıklarını ve bu süreçte birçok sorunun üstesinden geldiklerini anlattı. 
     Seçim döneminde iki ortağın seviyeli bir propaganda dönemi yaşadığını ifade eden Serdar Denktaş, yeni süreçte bu birlikteliği sürdürme hedefinde olduklarını kaydetti. 
     Serdar Denktaş, şunları söyledi 
     ''Medya tarafından 'ulusal blok' olarak adlandırılan iki partinin başkanları olarak bu yeni süreçte de koordinasyon içerisinde hareket etmemiz gerektiğini hissediyoruz. Bu koordinasyonun devam edeceği konusunda bir sorunun olmadığı çok net görünüyor. Millet hükümetsiz kalmayacaktır. Bir şekilde vatandaşın bize emrettiği uzlaşıyı sağlamak durumundayız. Bu ne illa ki bizim söylediklerimizin olması, ne de Cumhuriyetçi Türk Partisi CTP veya Barış ve Demokrasi Hareketi'nin BDH söylediklerinin olmasıyla değil, tüm tarafların asgari müştereklerde bir araya gelmesiyle mümkün olacaktır. Bu mümkün olmayacaksa erken seçim en güçlü olasılık olarak önümüzde durmaktadır.'' Partiler arasında görüşmelerin önümüzdeki günlerde devam edeceğini belirten Serdar Denktaş, ''Annan planını olduğu şekliyle kabul etmeyen tarafın iki köklü partisi olarak, Kıbrıs sorununun çözümünde hassas olan kesimin hassasiyetini de dikkate alarak koordinasyonu, yakın teması devam ettireceğiz'' dedi. 
     Denktaş, ortaklar yanında, CTP ve BDH ile de muhtemel alternatifler çerçevesinde temas kuracaklarını belirtti. 
     
</TEXT>
</DOC>
