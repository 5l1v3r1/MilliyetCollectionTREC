<DOC>
<DOCNO> 228193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sondun10.html </URL>
<DATE> 2004/04/03/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Arafat İsrailli politikacıların hatalarını tekrarlamalarına üzülüyorum.. 
</HEADLINE>
<TEXT>

     Filistin Devlet Başkanı Yaser Arafat, ''İsrailli politikacıların eski hatalarını tekrarlamalarına üzüldüğünü'' söyledi. 
     Arafat, Alman Focus dergisine yaptığı açıklamada, Hamas'ın ruhani lideri Şeyh Ahmed Yasin'in öldürülmesinden sonra hala kendini güvende hissedip hissetmediği sorusuna karşılık, ''İsrailli politikacıların ve ordunun eski hataları tekrarlamaları ve beni tehdit etmelerine üzülüyorum'' dedi. 
     İsrail tarafından inşaatı sürdürülen güvenlik duvarını sert dille eleştiren Arafat, ''duvardan dolayı Filistin halkının topraklarının yüzde 58'ini kaybettiğini'' belirtti. 
     ''Duvarın, 1967 yılında belirlenen sınırlardan geçmesi durumunda bunu haklı görebileceğini'' kaydeden Arafat, ''O zaman kimse İsrail'e karşı çıkamazdı. Ancak bu durumda şehirlerimizi varoşlara çeviriyor ve içme suyumuzu kesiyorlar. Bu duvar barışı büyük ölçüde tehdit ediyor'' diye konuştu. 
     Filistin lideri, Batı Şeria'nın Ramallah kentindeki karargahında gazetecilere yaptığı açıklamada da, İsrail'in hedefi olabileceği yönündeki tehditleri önemsemediğini söyledi. 
     Arafat, ''Kendi adıma bunu önemsemiyorum. Sadece kendi halkımı düşünüyorum'' dedi. 
     İsrail Başbakanı Ariel Şaron, dün yayımlanan bir demecinde, İsrail'in, Arafat ve Lübnan'da faaliyet gösteren Hizbullah örgütünün lideri Hasan Nasrallah'ı öldürmeye çalışıp çalışmayacağı yönündeki bir soruya karşılık, ''Arafat'ın ve Nasrallah'ın dokunulmazlıkları olmadığını'' söylemişti. 
     
</TEXT>
</DOC>
