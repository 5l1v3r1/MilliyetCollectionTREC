<DOC>
<DOCNO> 230620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/soneko09.html </URL>
<DATE> 2004/04/12/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Aclan Acar, tekrar Tüpraş yönetiminde... 
</HEADLINE>
<TEXT>

     Tansaş Yönetim Kurulu Başkanı Aclan Acar, Tüpraş Yönetim Kurulu Üyeliği'ne tekrar seçildi. 
     Tüpraş'dan Borsa'ya yapılan açıklamaya göre, şirketin Olağan Genel Kurul toplantısında, dağıtılabilir kar ile enflasyona göre düzeltilmiş mali tablolarda yer alan dağıtılabilir kar arasındaki 21 trilyon 258 milyar 149 milyon 997 bin 407 liranın olağanüstü yedek akçe olarak ayrılmasına karar verildi. Enflasyona göre düzeltilmiş mali tablolarda belirtilen dağıtılabilir kar tutarı olan 356 trilyon 259 milyar 658 milyon 838 bin 614 liranın da tamamı 20 Nisan'dan itibaren dağıtılacak. 
     Genel Kurul'da, görev süreleri dolan ve azınlık hisselerini temsil eden Yönetim Kurulu üyeliklerine Tansaş Yönetim Kurulu Başkanı Aclan Acar ve Cafer Sait Okray tekrar seçildi. 
     Tüpraş'ın Denetim Kurulu üyeliklerine de Hamit Sedat Eratalar ve Muzaffer Ersin Altınordu getirildi. 
     Genel Kurul'da ayrıca, şirket adına tapuda kayıtlı İzmir Aliağa'daki 7 adet taşınmazın toplam 12 bin 317 metrekarelik kısmının, Botaş lehine irtifak hakkı devrinin yapılması konusunun Özelleştirme Yüksek Kurulu'na sunulmak üzere Özelleştirme İdaresi Başkanlığı'na götürülmesi hususunda Yönetim Kurulu Başkanlığı'na yetki verildi. 
     
</TEXT>
</DOC>
