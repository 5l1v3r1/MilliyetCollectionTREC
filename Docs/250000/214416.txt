<DOC>
<DOCNO> 214416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/yasam/yas03.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Alan' hazır ama protestocu yok .. 
</HEADLINE>
<TEXT>

   Çukurova Üniversitesi'nin içinde öğrenci ve personelin 'protesto gereksinimi' için kurulan alan boş kaldı. Yaklaşık bir yıl önce 'protestoya açılan' alan, yalnızca dört kez kullanıldı... 
      
   Çukurova Üniversitesi Rektörlüğü'nce geçen yıl Balcalı Yerleşkesi'nde oluşturulan 'Protesto Alanı' ilgi çekmedi. Alanda bugüne kadar yapılan eylem sayısı dörtle sınırlı kaldı. 
   Çukurova Üniversitesi Rektörü Prof. Dr. Yalçın Kekeç, yaşamın her zaman arzu edildiği gibi sürmediğini, zaman zaman protesto gereksinimi duyulduğunu söyledi. 
   Bir kişinin bazen yaşama gelişini bile protesto etme ihtiyacı duyabileceğini belirten Kekeç, "Ancak, protesto ihtiyacı giderilirken başkalarını rahatsız etme hakkı bulunmadığı gerçeği göz ardı edilmemeli. Biz de bunu göz önüne alarak, Türkiye'de bir örneği bulunmayan, protestoların rahatlıkla gerçekleştirilebileceği bir alan yaptırdık" dedi. 
   Üniversitelerin özgür düşüncenin yaşatıldığı yerler olduğunu ifade eden Kekeç, şunları söyledi "Alanı, bu düşünceden hareket ederek yaptırdık. Protesto gereksinimi olan personel veya öğrenciler, bu alanda düşüncelerini deklare edip protestolarını gerçekleştirebilir. Ancak, protesto gösterisi yapılırken, Türkiye Cumhuriyeti'nin yasaları da unutulmamalı." 
   
   Sadece 'kurucuyuz' 
   Alanda üç kürsüyle protesto sırasında yorulanlar için bank ve çelenk bırakma yerlerinin bulunduğunu da anlatan Kekeç, sözlerine şöyle devam etti "Alan, 1000 kişiyi alabilir. Bir yıl önce kullanıma açtığımız alanda bugüne kadar dört eylem yapıldı. Alanı kurduk ama talep gelip gelmemesi bizim sorunumuz değil. Protesto gereksinimi olanları buraya çekme gayretimiz yok." 
   Kekeç, öğretim üyeleri dahil her türlü üniversite personeline açık olan alanı, konusu uygun olmak kaydıyla dışardan gelecek sivil toplum örgütleriyle kişilere de açabileceklerini ifade etti. 
   
   
</TEXT>
</DOC>
