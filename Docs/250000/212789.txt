<DOC>
<DOCNO> 212789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/ekonomi/eko02.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika'ya İran ricası 
</HEADLINE>
<TEXT>

   Ulaştırma Bakanı, İran'ın uçak yedek parçasına uygulanan ambargo ve ABD ile ilişkilerin yumuşaması için Türkiye'den beklentileri olduğunu söyledi 
      GÜLÇİN ÜSTÜN Tahran 
   
   Ulaştırma Bakanı Binali Yıldırım, İran'ın 38 uçaklık filo genişletme planında ABD'nin uyguladığı ambargo nedeniyle sıkıntı olduğunu, İran yönetiminin ABD ile ilişkileri yumuşatmak için Türkiye'den arabulucuk yapmasını beklediğini söyledi. 
   İmam Humeyni Uluslararası Havalimanı açılış töreni için Tahran'a giden Yıldırım, İran'ın filo için sekiz uçağın bağlantısını yaptığını, 30 uçak için de Merkez Bankası'ndan akreditif açılmasını beklediklerini bildirdi. Daha önce THY'nin elinde bulunan altı adet Airbus A - 310 uçağının bakım ve yedek parçasıyla ilgili sorunlar yaşandığını vurgulayan Yıldırım şöyle dedi "Bunun nedeni, ABD'nin ambargo dolayısıyla bu uçakların yedek parçasını vermemesidir. THY bunları yapmak için birkaç deneme yaptıysa da ABD 'İran uçaklarına yedek parça kullanamazsın' diyerek THY'yi uyardı. THY İran'a destek için görüşmeleri sürdürüyor. Konuyu Başbakana ABD ziyareti öncesi 'Esnetme yapılabilir mi ' diye bilgi notu olarak verdik." İran'ın, ABD ile ilişkileri yumuşatma yönünde Türkiye'den beklentisi olduğunu da ifade eden Yıldırım, "Başbakan'ın da gündeminde var. İran'ı yakında ziyaret edecek" dedi. 
   
   Turkcell mektubu 
   İran'ın işlenmiş petrol ihtiyaçlarını Türkiye'den temin edebileceğini kaydeden Yıldırım, 'Batman Rafinerisi'nden trenle taşıma olabilir mi diye çalışma başlatıldığını anlattı. İran'ın elektrik üretimi konusunda Türkiye'den yatırımcı beklediğini de kaydeden Yıldırım, İran'ın açtığı GSM ihalesine katılan Turkcell için de mektup verdiklerini söyledi. 
   
   
</TEXT>
</DOC>
