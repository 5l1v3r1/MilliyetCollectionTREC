<DOC>
<DOCNO> 236319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonyas22.html </URL>
<DATE> 2004/04/30/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Bu kasabaların yüzde 30'u cezaevinde... 
</HEADLINE>
<TEXT>

     Bülent KENEŞ bildiriyor 
ABD'de bazı kasabaların nüfusunun yüzde 30'dan fazlasının demir parmaklıklar arkasında olduğu belirtildi. 
     Şehir Enstitüsü Urban Institute tarafından yapılan araştırmada, son 20 yılda ABD'de inşa edilen cezaevlerinin sayısında patlama olduğu, kasabaların yaklaşık 3'te 1'inde en az 1 cezaevi bulunduğu kaydedildi. 
     Araştırmayı yapan Jeremy Travis, ''Bu çalışma, cezaevi ağının Amerikalıların yaşamıyla iç içe geçtiğini ve çok sayıda Amerikan kasabasının fiziksel ve ekonomik altyapısıyla derinden bütünleştiğini göstermektedir'' dedi. 
     ''Hapsedilmenin Yeni Manzarası Amerika'da Cezaevi Artışının Haritalandırılması'' başlıklı araştırmanın sonuçlarına göre, 1923'te sadece 61 cezaevi bulunan ABD'de, bu sayı 1974 yılında 591'e, 2000 yılında 1023'e çıktı. 
     Cezaevi ağının adalet sisteminden ayrı bir gerçeklik haline geldiğini belirten Travis, ''Bunlar inşaat işçilerine ve gardiyanlara iş imkanı sağlamaktadır, ancak cezaevindeki mahkumlar cezaevinin bulunduğu şehirlerin sakinleri olarak kabul edildikleri için, bu şehirlere daha fazla federal ve eyalet kaynağının aktarılmasına ve şehirlerin daha güçlü temsil edilmelerine olanak sağlamaktadır'' dedi. 
     Cezaevlerinin her geçen gün şehirlerden daha uzak bölgelere inşa edildiğini belirten Travis, bunun mahkumlarla aileleri arasındaki ilişkilerde güçlük yarattığını, dolayısıyla topluma kazandırma sürecini olumsuz etkilediğini söyledi. 
     1980-2000 yılları arasında cezaevi sayısının en fazla arttığı 10 eyalet üzerine yoğunlaşan araştırmaya göre, bu eyaletlerdeki mahkum sayısı bu sürede 315 bin 974'ten 1 milyon 300 bine yükseldi. 
     Son 20 yılda 120 cezaevinin, yani yılda ortalama 6 cezaevinin inşa edildiği Teksas, 137 cezaevi ile ABD'nin en fazla cezaevine sahip eyaleti durumunda. 
     Cezaevi sayısı bakımından Florida 84 cezaeviyle Teksas'tan sonra ikinci sırada yer alırken, Kaliforniya 83 cezaeviyle üçüncü ve New York 65 cezaeviyle dördüncü sırada bulunuyor. 
     Çalışmaya göre, 1980 yılında bu eyaletlerdeki şehirlerin sadece yüzde 13'ünde cezaevi bulunurken, 2000 yılında bu oran yüzde 31'e yükseldi. Çalışmada, bu oranın Florida için yüzde 78, Kaliforniya için yüzde 59 ve New York için yüzde 52 olduğu kaydedildi. 
     Kasaba ya da şehirlerin ekonomik açıdan hareketlenmesini sağlamak isteyen politikacı ve şehir temsilcilerinin, kendi bölgelerinde cezaevi inşa edilmesi için çalışmalarının bu artışta etkili olduğunu söyleyen Travis, cezaevlerinin kayda değer ekonomik katkıda bulunup bulunmadığına dair somut verilerin de bulunmadığını belirtti. 
     Araştırma sonucunda hazırlanan raporda, Teksas'taki Concho kasabasında 4000 kişinin cezaevinde olduğu ve bu sayının kasaba nüfusunun yüzde 33'üne denk geldiği kaydedildi. 
     
</TEXT>
</DOC>
