<DOC>
<DOCNO> 241765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sontur12.html </URL>
<DATE> 2004/05/21/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Trakya Üniversitesi'nde eylem... Olayla ilgili 87 öğrenci gözaltında... 
</HEADLINE>
<TEXT>

     Trakya Üniversitesi T.Ü Ayşekadın Yerleşkesi'nde, dün, Kültür Sanat ve Spor Şenlikleri için hazırlanan stantlardan birinin duvarlarına terör örgütü elebaşı Abdullah Öcalan'ın posterleri ile örgüt lehine pankart asılması üzerine polis ve jandarmanın müdahalesi sonucu çıkan olaylarda gözaltına alınan öğrenci sayısının 87 olduğu bildirildi. 
     AA muhabirinin, Edirne Cumhuriyet Başsavcısı Şenol Yılmaz'dan aldığı bilgiye göre, gözaltına alınan 87 öğrenciden 80'inin poliste ifadelerinin alınması ve güvenlik soruşturmaları sürüyor. 7 öğrencinin ise T.Ü Tıp Fakültesi Hastanesi'nde tedavi edildiği bildirildi. 
     Olaylar sırasında kalp krizi geçiren polis memuru Zeki Akkoyun ile yaralanan 7 öğrencinin tedavileri ise T.Ü Tıp Fakültesi Hastanesi'nde devam ediyor. 
     T.Ü Ayşekadın Yerleşkesi'ndeki Kültür Sanat ve Spor Şenlikleri için hazırlanan stantların birinin duvarına, bir grup öğrenci terör örgütü elebaşı Abdullah Öcalan'ın posteri ile örgüt lehine pankart asması üzerine, polis ve jandarma durum müdahale etmişti. 
     Bir grup öğrenci, Mimarlık Mühendislik Fakültesi'ne girerek, binayı işgal etmeye çalışmış, eylem polis ve jandarmanın müdahalesiyle bastırılmıştı. Eylemci öğrenciler, kapı, pencere ve lavaboları kırarak binaya büyük zarar vermişti. 
     
</TEXT>
</DOC>
