<DOC>
<DOCNO> 229246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sondun34.html </URL>
<DATE> 2004/04/07/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Eski Yunan başbakanlar 'Hayır'ın bedeli ağır olur 
</HEADLINE>
<TEXT>

     Yunanistan Başbakanı Kostas Karamanlis'in bugün, BM Genel Sekreteri Kofi Annan'a, Kıbrıs'ta yapılacak referandumlara ilişkin taahhüt mektubunu göndereceği açıklandı. 
     Yunanistan Dışişleri Bakanlığı Sözcüsü Yorgo Kumuçakos, yaptığı basın toplantısında, New York mutabakatı gereğince yazılan mektubun Annan'a, Yunanistan'ın BM Daimi Temsilcisi aracılığıyla iletileceğini söyledi. 
     Kumuçakos, ''Mektupta, Atina'nın Annan planının 24 Nisan'da Kıbrıs'ta eşzamanlı olarak referandumlara sunulması konusunda mutabık olduğu ve referandumlardan olumlu sonuç çıkması halinde iç onay sürecini tamamlayacağı belirtiliyor. Ayrıca, Yunanistan'ın bu durumda 29 Nisan itibarıyla diğer garantör güçler Türkiye ve İngiltere'yle birlikte, birleşik Kıbrıs'la, kurulan yeni düzeni onaylayan ortak bir anlaşma imzalamaya hazır olduğu kaydediliyor'' dedi. 
     Bu taahhüt mektubunun referandumlarda Kıbrıslıların vereceği kararla ilişkisi olmadığının da altını çizen Kumuçakos, kararı Kıbrıslıların alacağını söyledi. 
     Rum tarafının ''hayır'' oyu vermesi halinde KKTC'nin tanınması olasılığına da sorular üzerine değinen Kumuçakos, ''Yunanistan için işgal altındaki topraklar üzerindeki sahte devlettir ve öyle kalacak'' diye konuştu. 
     
     ESKİ BAŞBAKANLAR 
     Bu arada eski Yunanistan başbakanları Kostas Simitis ve Konstantin Miçotakis, Rum tarafının referandumda ''hayır'' demesinin bedelinin ağır olacağı uyarısında bulundu. 
     Atina'da yayımlanan Elefterotipiya gazetesine demeç veren Miçotakis, referandumda KKTC'li Türklerin evet, Rumların ise hayır demesi durumunda ''felaket olacağını'' belirtti. 
     Annan planının reddedilmesinin Kıbrıs'a zarar vereceğine ve Türk-Yunan ilişkilerini olumsuz etkileyeceğine dikkati çeken Miçotakis, KKTC Cumhurbaşkanı Rauf Denktaş'ın yaptığı açıklamaların ''özel bir önemi olmadığı ve ağırlığın Ankara'da olduğu'' değerlendirmesinde bulundu. 
     Miçokatis, Yunanistan ve Rum kesimindeki siyasi partilere hızla Annan planına ilişkin değerlendirmelerini açıklamaları çağrısında da bulundu. 
     Elefterotipiya gazetesi, ayrıca Simitis'in Annan planını değerlendirdiği bir makalesini yayımladı. 
     Makalesinde, Annan planının iyileştirmeler içermekle birlikte bünyesinde olumsuz düzenlemeler de taşıdığını belirten Simitis, her şeye rağmen planının reddedilmesinin Kıbrıs'ta ''kesin taksime'' yol açabileceği uyarısında bulundu. 
     Kıbrıs'ta tarafların önerilen çözüm çerçevesinde iyi niyetle davranması halinde, zorluklara rağmen sorunların çözülebileceğini belirten Simitis, tarafların birbirine zıt taleplerini uzlaştıracak ideal çözümün mevcut olmadığını kaydetti. 
     
     İŞBİRLİĞİ Mİ, ÇEKİŞME Mİ 
     Simitis, ''Bu noktada, işbirliği ya da çekişme seçeneklerinden biri tercih edilebilir. İşbirliğinin mümkün olmadığını düşünen, iki devlet formülünü seçer. Çekişmelerin emek ve çabayla aşılabileceğini düşünen ise tek devleti seçer. Yunanistan, her zaman adada tek devlet olması gerektiği tezini savundu. Annan planı da bu çerçeveyi öngörüyor'' dedi. 
     Annan planının reddedilmesi halinde, AB içinde daha iyi bir çözüm bulunabileceği iddiasının gerçeği yansıtmadığını da vurgulayan Simitis, AB'nin Kıbrıs'la ilgilenmek istemediğini ve Annan planının adanın birleşik olarak AB'ye girmek için son fırsat olduğunun altını çizdi. 
     Simitis, Kıbrıs'ı 1963 ya da 1974 öncesine götürebilecek bir BM planının mevcut olmadığı ve bunu bekleyenlerin ebediyen bekleyişlerini sürdürecekleri uyarısında da bulundu. 
     ''Zaman bizim için çalışıyor'' görüşünün aldatmacadan ibaret olduğunu belirten Simitis, makalesinde şu görüşlere yer verdi 
     ''Türkiye'nin jeopolitik rolünün ABD ve AB için gitgide daha da önemli olacağı ortadadır. Türkiye, büyük enerji kaynaklarına sahip Ortadoğu, Hazar ve Orta Asya bölgelerini önemli bir biçimde etkileyebilecek durumdadır. Çıkmazları aşmanın bedeli ağırdır, bugün bunu görüyoruz. Yarın yine görmeyelim.'' 
     
</TEXT>
</DOC>
