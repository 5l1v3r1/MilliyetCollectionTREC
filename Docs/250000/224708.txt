<DOC>
<DOCNO> 224708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/yazar/dundar.html </URL>
<DATE> 2004/03/23/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Kızlar, jantlar, adaylar... 
</HEADLINE>
<TEXT>

   
   Pazar günü nazlı bahar güneşi altında Körfez'i dolanıp İnciraltı'ndaki AKP mitinginden Karşıyaka'daki CHP mitingine gidiyoruz. 
   Yol boyu İzmirliler "Bu havada mitinge mi gidilir" dercesine cıvıldaşarak volta atıyor. 
   Kenarda bir jant afişi çapkınca soruyor 
   "Şehir güzel kızlar güzel jantlar niye güzel olmasın " 
   
   Hangi üniversite    AKP mitingi beklendiği kadar kalabalık değil, ama topluluk da sanıldığı kadar radikal değil. İzmir'e özgü... Gelenlerin yarısı kadın... Kadınların yarısı örtülü... Örtünenler de allı güllü türbanlarla gelmiş. Alanda Atatürk'ün bezden dev bir resmi asılı... "Aşkla yola çıktık" diyor adaylar... Aşk, siyasetin de dilinde... 
   Başbakan'ın yanında AKP'nin İzmir adayı Taha Aksoy... Dağıttığı biyografisine göre ODTÜ'de okumuş, Münih Teknik'te doktora yapmış. ODTÜ Akademik Konsey'de görev almış. Sonra "Yurtdışında bir üniversitede öğretim üyeliği yaptım" diyor. Okuduğu okulların adı var, 5 yıl ders verdiği okulun adı yok. Meğer Cidde'de Kral Abdülaziz Üniversitesi'nde çalışmış. 80'lerde Abdullah Gül'le orada tanışmış. 
   Gizleyecek ne var ki bunda .. 
   
   Kökten ibaret parti    CHP mitinginde kalabalık biraz daha yoğun... Ama bahar rehaveti burada da hissediliyor. 
   Baykal'ın yanında "Kordon gibi, Saat Kulesi gibi, İlk Kurşun Anıtı gibi İzmir'in simgesi olmuş" bir adam var 
   Ahmet Piriştina... 
   Alkışların çoğu ona... 
   Baykal, kürsüde yeni bir dünya vaat etmiyor, sadece gündelik politikayı eleştiriyor ve yine "kök problemi" çözüyor. 
   Erdoğan'a "Benim köküm Atatürk. Senin kökün Taliban mı" diye sorunca alıyor en büyük alkışı... 
   Alkış iyi de, Ata'yı bir partiyle özdeşleştirmek yanlış... 
   Yarın o partiye seçimde "kök" söktürürlerse, "Kökünüz kurudu" denmez mi 
   Parti, patates gibi, sadece kökten ibaret bir organizmaya dönüşmez mi 
   
   CHP sil baştan    Bu toplum çok partili demokrasiye geçtiğinden beri "değişim"e oy veriyor. 
   1950'de Menderes'i... 
   1965'te Demirel'i... 
   1973'te Ecevit'i... 
   1983'te Özal'ı... iktidara taşırken hep aynı mesajı verdi 
   "Şu hantal yapıyı değiştir " 
   Şimdi bu mesajın adresi Erdoğan... 
   Değişimin öncüsü olması gereken CHP ise değişime ayak direyen statükocu parti görünümünde... Kıbrıs'ta, AB'de, Kürt sorununda, başörtüsünde, özelleştirmede, askerin rolünde, genel başkan yardımları Kemal Derviş'le, Onur Öymen'in çizgileri arasında dağlar var. 
   Meyve vermeyen CHP ağacı, rüzgarda böyle yalpalarken sadece "kök"e tutunarak ayakta kalabilir mi 
   CHP'ye yeni bir liderden önce, yeni ideoloji lazım. 
   29 Mart'tan başlayarak, önce kavramları yerli yerine oturtmaları, çağdaş sol bir anlayışın "kök" salmasından sonra da bu projeye uygun lideri aramaları gerekecek. 
   Güle oynaya seçime giden Sığacık kasabasının kır kahvesinde çakır gözlü bir CHP'li yumruğunu tahta masaya vurarak "Her şeye buradan başlamaları lazım" diyor. 
   Yani en küçük birimden... en baştan... 
   Kök, hepten kurumadan .. 
   
      
   
   
</TEXT>
</DOC>
