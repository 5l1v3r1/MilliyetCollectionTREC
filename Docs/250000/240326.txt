<DOC>
<DOCNO> 240326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sonspo36.html </URL>
<DATE> 2004/05/15/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Adapazarı'nda Olaylı veda 
</HEADLINE>
<TEXT>

     Bursaspor'un cezası nedeniyle Adapazarı'nda yapılan Bursaspor-Samsunspor maçından sonra çıkan olaylarda 2'i polis 5 kişi hafif yaralandı. 
     Adapazarı Atatürk Stadı'ndaki maçın bitiminde, takımları galip gelmesine karşın ligden düşmesini kabullenemeyen Bursaspor taraftarlarının koltukları ateşe vermesi üzerine çıkan olaylarda, Bursa ve Sakarya Emniyet Müdürlüklerinde görevli 2 polis ile 3 taraftar hafif yaralandı. 
     Yaralılar, statta görevli olarak bulunan 112 Acil Yardım'a ait ambulanslarda ayakta tedavi edildi. 
     Atatürk Stadı'ndan otobüslere bindirilerek, çevre yolundan TEM Otoyolu üzerinden gönderilmek istenilen Bursaspor taraftarları, kavşaklarda görev yapan polislere de saldırıp, güzergahtaki evlerin camlarını taşladı. Güneşler Beldesi kavşağında görevli polis memurları da, taraftarların saldırması üzerine havaya ateş açmak zorunda kaldı. 
     Bu arada Bursaspor taraftarların dönüş güzergahında olay çıkmaması için Kocaeli Emniyet Müdürlüğü de geniş önlem aldı. 
     
     ARZUMAN ''OLAYLAR ÜZÜCÜ'' 

     Öte yandan maçın hakemi İsmet Arzuman, Bursaspor taraftarlarının neden olduğu olayların çok üzücü olduğunu bildirdi. 
     Arzuman, stattan ayrılırken yaptığı açıklamada, ''Lig bitti, sonuçların kabullenilmesi gerekir. Bunlar üzücü şeyler, kimsenin kimseyi üzmeye hakkı yok. Umarım bu tür olaylar bir daha olmaz'' dedi. 
     
</TEXT>
</DOC>
