<DOC>
<DOCNO> 233117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sondun54.html </URL>
<DATE> 2004/04/20/ </DATE>
<TIME> 21.47 </TIME>
<AUTHOR>  </AUTHOR>
<HEADLINE>
Myers Felluce, temizlenmesi gereken bir fare yuvası 
</HEADLINE>
<TEXT>

     ABD Genelkurmay Başkanı Orgeneral Richard Myers, Irak'ın başkenti Bağdat'ın batısındaki Sünni kalesi ve Amerikan karşıtı ayaklanmaların merkezi olan Felluce kentinin asker gücüyle temizlenmesi gereken ''bir fare yuvası'' olduğunu söyledi. 
     ABD Senatosu'nun Silahlı Kuvvetler Komisyonu'nda yaptığı açıklamada Myers, direnişçileri, ateşkese uymamak, kadın ve çocukları ön saflara atmak ve ambulansları silah naklinde kullanmakla suçladı. 
     Myers, ''Felluce'ye girdik çünkü saldırıları düzenleyenleri bulmak zorundaydık. Ancak bulduğumuz şey, bugün bile hala çoğalan dev bir fare yuvasıydı. Bize düşen onu temizlemek'' diye konuştu. 
     Geçen hafta Irak'a giden Myers, koalisyon askerlerinin ateşkese uyduğunu, ancak Felluce'deki Deniz Piyadelerine ateş açmaya devam eden aşırı uçlardaki kişilerin bulunduğunu belirtti. 
     Myers, Felluce, Bağdat ve ülkenin güneyindeki birçok şehirde gerginliğin devam ettiğini de kaydetti. 
     
</TEXT>
</DOC>
