<DOC>
<DOCNO> 205739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/soneko02.html </URL>
<DATE> 2004/12/31/ </DATE>
<TIME> 02.23 </TIME>
<AUTHOR>  </AUTHOR>
<HEADLINE>
New York Times "Türkiye'de herkesin milyoner olduğu gönler sona eriyor" 
</HEADLINE>
<TEXT>

     Türkiye'de herkesin ''milyoner'' olduğu günlerin artık sona ereceğini yazan ABD'nin saygın gazetelerinden New York Times, TL'den altı sıfır atılmasına geniş yer verdi. 
     1 Ocak'tan itibaren başlamak üzere bir haftalık gıda alışverişi için 100 milyon Türk Lirası, bir apartman dairesinde yapılacak küçük bir tadilat için milyarlar harcayan Türklerin artık bu durumdan kurtulacağını yazan gazete, tedavüle girecek Yeni Türk Lirası'nın YTL 74 cent değerinde olacağını ve Türkiye'de artık patlamış mısır dahil bir sinema bileti için 20 milyon Türk Lirası TL yerine 20 YTL ödeneceğini ifade etti. 
     Haberde, Türkiye'de yetkililerin son on yıldır sürekli paradan sıfır atmaktan bahsettiklerini ancak son zamanlara kadar devam eden yüksek enflasyon ve 2001 yılındaki ekonomik kriz yüzünden bunu gerşekleştiremedikleri kaydedildi. Türkiye'deki enflasyonun bir ara yüzde 140 seviyelerine kadar yükseldiğini yazan gazete, bu durumun da banknotlara yeni sıfırlar eklediğini ve ülkeyi ziyaret eden yabancıların para hesabında kafalarını karıştırdığına değindi. 
     Türkiye'de son zamanlarda ekonominin geliştiğini yazan New York Times, Merkez Bankası'na göre bu yılki enflasyonunun yüzde 12 olduğu, 2005 yılı içinse enflasyon hedefinin yüzde 8 olarak belirlendiğini ifade etti. Paradan sıfır atılmasının kamuoyuna, mali piyasalara ve yabancı yatırımcılara bir güven mesajı verdiğinin kaydedildiği haberde, bu psikolojik etkisinin dışında söz konusu değişikliğin Türk ekonomisi ya da döviz kurları üzerinde herhangi bir etkisinin olmayacağı belirtildi. 
     Son yıllarda, asgari ücretin 400 milyon TL civarında olduğu, yıllık toplam ücretin ise 4 milyar 800 milyonu TL'yi bulduğu Türkiye'de en fakir insanların bile kendilerini milyarder kabul ettiğini yazan gazete, ancak ''bunca sıfır artık insanları aldatamayacak'' denildi. 
     2005 yılı boyunca hem eski hem de yeni paranın tedavülde kalacağını yazan gazete, ekonomistlerin bahar aylarına kadar eski banknotların çoğunun yenisiyle değiştirileceğini beklediğini belirterek, şu an piyasada değeri 15 sıfırlı 13 olarak ifade ettiği 13 katrilyonu aşan TL bulunduğunu kaydetti. 
     YTL banknotlarının üzerinde de eski banknotlarda olduğu gibi Atatürk resimleri bulunacağını ifade eden gazete, banknotların arka yüzüne konan tarihi ve arkeolojik eserlerin ise bazı kesimlerden eleştiri aldığını hatırlattı. 
     Hükümetin ağırlığı 1600 tonu bulan eski TL banknotlarını ne yapacağına henüz karar vermediğini yazan gazete, aynı durumdaki ülkelerin çoğunun bu banknotları yakmasına rağmen, bu konuda bir araştırma yaptıran Türk Merkez Bankası'nın aralarında bu banknotların yol yapım malzemesine dönüştürülmesi de bulunan başka alternatifler üzerinde durduğu ifade edildi. 
     
</TEXT>
</DOC>
