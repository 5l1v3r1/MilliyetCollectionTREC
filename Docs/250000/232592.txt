<DOC>
<DOCNO> 232592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sonspo30.html </URL>
<DATE> 2004/04/18/ </DATE>
<TIME> 21.59 </TIME>
<AUTHOR>  </AUTHOR>
<HEADLINE>
Fener, Samsunspor maçı sonrası notlar. Celil "Teşvik primi almadık" 
</HEADLINE>
<TEXT>

     Samsunspor Kulübü Başkanı İsmail Uyanık, Fenerbahçe karşısında böylesine bir atmosferde 1 puan aldıkları için mutlu olduklarını söyledi. 
     Uyanık, maç sonrası yaptığı açıklamada, bu akşam futbolcularından daha iyi bir oyun beklediğini belirterek, ''Yine de futbolcularım çok iyi mücadele etti. Haysiyetleriyle buradan 1 puan çıkaran futbolcularımı ve teknik heyetimi kutluyorum'' dedi. 
     Böylesine güzel bir futbol mabedinde maç oynamanın ve puan almanın sevindirici olduğunu anlatan Uyanık, ''Öncelikle bu stadı yapanları tebrik ediyorum. Maçta bizim attığımız golden sonra Fenerbahçe panikledi. Belki daha dikkatli oynasak sahadan galibiyetle de ayrılabilirdik. Zor bir maçtan puan aldık'' şeklinde konuştu. 
     Şampiyon takımın kim olacağı ile ilgili bir soruyu ise başkan Uyanık, ''Bu bizi ilgilendirmiyor. Futbolun amacı sahada galip gelmek. Biz de sahaya çıkıp kendimiz için oynadık. Bunun dışındakiler bizi ilgilendirmez'' diye yanıt verdi. 
     
     Arıca "Oyuncularımı tebrik ediyorum" 
     Samsunspor Teknik Direktörü Erdoğan Arıca ise futbolcularını coşkulu ve arzulu oyunlarından dolayı tebrik ettiğini söyledi. 
     Arıca, maç sonrası yaptığı açıklamada, ilk yarıda Fenerbahçe'nin etkili olduğunu kaydederek, ''Ancak ikinci yarıda fizik gücü ve pas olarak biz daha etkiliydik. Özellikle son 20 dakikada oyunun hakimiyeti bizdeydi. Alınan 1 puan bizim için iyidir'' dedi. 
     Bir basın mensubunun teşvik primi söylentileriyle ilgili sorusuna ''Asla teşvik primi yok'' diye yanıt veren Arıca, hangi takımın sezon sonunda şampiyon olacağı ile ilgili bir soru karşısında da ''Şampiyonluk bizi ilgilendirmiyor. Ama lig şu an renklendi. Bir teknik direktör olarak ligin sonuna kadar çekişmeli bir şekilde geçmesi bize keyif verir. Hangi takımın şampiyon olacağı ise bizi ilgilendirmez'' diye konuştu. 
     
     Celil "Kesinlikle teşvik primi almadık" 
     Samsunspor'un deneyimli futbolcusu Celil ise Fenerbahçe gibi büyük bir takım karşısında 1 puan almanın sevindirici olduğunu söyledi. 
     Celil, teşvik primi söylentileriyle ilgili bir soruya da ''Kimse inkar edemez, normalde teşvik primi var. Bunu inkar eden yalan söyler. Ama bu maçta biz kesinlikle teşvik primi almadık'' şeklinde yanıt verdi. 
     
</TEXT>
</DOC>
