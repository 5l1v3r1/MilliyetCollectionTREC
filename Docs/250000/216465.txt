<DOC>
<DOCNO> 216465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sondun24.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'deki Thames nehrinde piranha şoku 
</HEADLINE>
<TEXT>

     İngiltere'deki Thames nehrinde öldürücülüğüyle tanınan bir Piranha balığının bulunması, Çevre Ajansı tarafından şaşkınlıkla karşılandı. 
     Balığın 10 santim büyüklüğünde olduğu ve bir teknenin güvertesinde bulunduğuna dikkati çeken yetkililer, ''balığın bir martı tarafından taşınmış olabileceği'' ihtimaline ağırlık verildiğini bildirdi. 
     Çevre Ajansı yetkilileri, balığın evde akvaryumda beslenirken, sahibi tarafından Thames nehrine bırakılmış olabileceğini de belirterek, dünyanın en tehlikeli tatlı su canlılarından biri sayılan piranhaların, hangi büyüklükte olurlarsa olsunlar, her türlü canlıya saldırıp, tehlikeli sonuçlar doğurabileceğine dikkati çektiler. 
     Balığın suya atıldığı anda aşırı soğuk yüzünden ölmüş olabileceğini de belirten yetkililer, evlerinde bu tür tehlikeli canlılar besleyen kişileri de, besledikleri hayvanları tehlike yaratacak biçimde terk etmemeleri yolunda uyardı. 
     Piranhaların gerçek vatanlarının, bulundukları Thames nehrinden yaklaşık 5 bin mil uzakta, Güney Amerika'daki Amazon nehrinde olduğunu da hatırlatan Çevre Ajansı yetkilileri, balığın tekne güvertesinde bulunmasından sonra yeniden canlandırılması için yapılan çabaların da sonuç vermediğini açıkladı. 
     Balığın, Piranha ailesinden olduğu ve ''kırmızı belli piranha'' olarak adlandırıldığı da belirntildi. Bu tür bir piranhanın, her ısırışta 16 santim derinliğindeki taze eti koparabileceği de bildirildi. 
     
</TEXT>
</DOC>
