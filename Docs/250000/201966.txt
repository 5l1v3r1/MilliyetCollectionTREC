<DOC>
<DOCNO> 201966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/yazar/sazak.html </URL>
<DATE> 2003/12/14/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Güneydoğu sinyali 
</HEADLINE>
<TEXT>

   
   Brüksel'deki AB zirvesinden 2004 sonunda üyelik müzakerelerine başlanmasıyla ilgili 'güçlü sinyal' bekleyen Türkiye'ye 'Güneydoğu sürprizi' çıktı. 
   Daha önce 'insan hakları' bağlamında gündeme getirilen 'Güneydoğu'da kültürel haklarla ilgili adımlar atılması' isteği AB belgesinde resmen yer almış oldu. Böylece Kıbrıs'tan sonra 'Kürt sorunu'nun da Türkiye'nin AB'den takvim alabilmesinin 'ön koşulu' haline getirileceğine dönük varsayımlar güçleniyor. 
   Bu gidişle Türkiye AB'ye 'taksitle' alınacak 
   Kıbrıs, Güneydoğu derken, 'makro ekonomik ve yapısal sorunlarını çözmüş' bir ülke olarak nüfusu ve sınırları AB ile uyumlu hale getirilmiş, kişi başına ulusal geliri bu sayede 10 bin doları aşmış Batı'daki Türkiye'ye Avrupa kapıları açılacak Ya da Türkiye bu sevdadan vazgeçecek, gelecekte Rusya gibi AB'ye 'ortak üye' olacak. 
   AKP hükümeti ne yapsın Brüksel yeni koşullar dayattıkça, 'yüzdük yüzdük kuyruğuna geldik' dercesine 2004'ü bekliyorlar. Bardağın dolu tarafını görmeye çalışıyorlar. 
   Başbakan Tayyip Erdoğan, 'Avrupa bizi kabullendi' diyor. Dışişleri Bakanı Gül ve Erdoğan 3 Kasım'dan bu yana AB hedefine iyiniyetle asılıyorlar. 2003'ü reformlar açısından hayli üretken geçirdiler. Bu çabalar Brüksel zirvesi sonuç bildirgesine 'Müzakelere başlanması yolunda kayda değer ilerlemeler' olarak yansıdı. Kıbrıs'ta çözümün Türkiye'nin AB üyeliğini kolaylaştıracağı vurgulandı. 
   KKTC'de bugünkü seçimler 'AB referandumu'na dönüştü. 
   Brüksel'de verilen 'Güneydoğu sinyali'ne gelince. Kültürel haklarla ilgili adım beklentisinin son aylardaki Kürtçe yayın, isim ve özel kurs tartışmasından kaynaklandığı anlaşılıyor. Anadilde yayın yönetmeliği Başbakanlıkta bekletiliyor, RTÜK'ün farklı dil ve lehçelerde haftada 5 saat radyo, 4 saat televizyondan yayın hakkı tanıyan düzenlemesine itirazlar var. Yayınların sadece 'müzik, haber ve belgeseller'i kapsamasının yeterli bulunmadığı öne sürülüyor. 
   AB bu tür istekleri 'Türkiye'ye havlu attırmak' üzere gündeme getirmiyorsa uygulamada sorunlar aşılır. 
   Asıl kuşku uyandıran tutum şudur 
   Kültürel haklardan sonra Güneydoğu'da 'siyasi haklar'a ilişkin adımlardan söz edilirse ne olacak 
   2004'te müzakere takvimi alınırken Kürt sorununa 'siyasi çözüm' dayatması masaya konursa ne yapılacak 
   Erdoğan ve Gül, Brüksel'deki temaslarında 'Güneydoğu' sözcüğünü bildiri metninden çıkarmak için uğraştılarsa da sonuç alamadılar. 
   Ancak AKP liderlerine haksızlık etmeyelim. AB üyeliği Erdoğan ve Gül'ün 'şahsi meselesi' değil ki, Türkiye'nin 40 yıllık ulusal hedefi. 
   'Treni kaçırmayalım' diyenler artık eyleme geçmeliler. 
   Sosyalist Enternasyonal üyesi CHP de 'Avrupa solu'nu harekete geçirmeli. Tabii CHP, AB üyeliğini gerçekten istiyorsa 
   
      
   
   
</TEXT>
</DOC>
