<DOC>
<DOCNO> 229643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/soneko52.html </URL>
<DATE> 2004/04/08/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
AB, iki yılda 800 milyon euro yardım yapacak 
</HEADLINE>
<TEXT>

     Avrupa Komisyonu Türkiye Temsilciliği Enformasyon Müdürü Aygen Aytaç, AB'nin yıllık mali desteğinin bu yıl 250 milyon Euro olduğunu, bunun 2005'te 300, 2006'da ise 500 milyon Euro'ya ulaşacağını söyledi. 
     İzmir Ticaret Odası İZTO tarafından düzenlenen ''AB Fonlarından Yararlanma Yolları'' konulu panel yapıldı. 
     Aytaç, panelde yaptığı konuşmada, Türkiye'nin 1963 yılında Ortaklık Anlaşması imzalaması ile başlayan gelişmelerin 1987'de üyelik başvurusu, 1995'de Gümrük Birliği Anlaşması, 1999'da HeLsinki'de resmen aday kabul edilmesi, 2001'de Katılım Ortaklığı Belgesi KOB -Ulusal Program ve 2003'de Yeni KOB ve Ulusal Program ile devam ettiğini hatırlattı. 
     AB'nin Türkiye'ye ilk defa 2002'de yapılan yıllık program çerçevesinde 177 milyon Euro yardım verdiğini anlatan Aygen Aytaç, 2002 ve 2003'de yıllık mali desteğin 200 milyon Euro'ya ulaştığını kaydetti. 
     Aytaç, ''2004'de yıllık mali destek 250 milyon, 2005'te 300 milyon ve 2006'da 500 milyon Euro'ya ulaşıyor. Mali desteğin katlanarak gittiğini görüyoruz'' dedi. 
     
     AB'DE KOBİ'LERE VERİLEN ÖNEM 
     Türkiye programı çerçevesinde AB'nin mali desteğinin üçte birinin hükümete verildiğini bunun kurumsal yapılanmaya harcandığını kaydeden Aytaç, üçte birinin düzenleyici kurumlara ve kalan üçte birinin ise bölgesel kalkınmaya ayrıldığını bildirdi. 
     Türkiye'ye verilen tüm yardımların ihaleler ile dağıtıldığını belirten Aytaç, Türkiye'ye verilen geri ödemesiz yardımların inşaat ihaleleri, hizmet alım ihaleleri, eşleştirme projeleri ve hibeler aracılığıyla dağıtıldığını anlattı. 
     KOBİ'lerin AB'de büyük öneme sahip olduğunu vurgulayan Aygen Aytaç, 65 milyon kişiye istihdam sağlayan 20 milyon KOBİ'nin bulunduğunu bildirdi. 
     KOBİ'lerin AB'de bütün işletmeler içindeki oranının yüzde 99 olduğunu belirten Aytaç, ''Türkiye'ye gelen mali destek içinden 2002 yılında 70 milyon euroluk bölüm KOBİ'lere yönelik programlara harcandı'' dedi. 
     Aygen Aytaç, örnek olarak 6. çerçeve programı bütçesinden yıllık 17,5 milyon Euro'nun KOBİ'lere verilmesini göstererek, bunun için iyi bir proje sunulması gerektiğini ifade etti. 
     
     İZTO BAŞKANI DEMİRTAŞ 
     İZTO Yönetim Kurulu Başkanı Ekrem Demirtaş ise panelde yaptığı konuşmada, ''Türkiye'nin AB'ye tam üyeliğinin, Cumhuriyet tarihinin en önemli projesi'' olduğunu söyledi. 
     Demirtaş, Türkiye'nin AB'ye tam üyelik başvurusu yaptığı gün, İZTO'ya AB bayrağının konulduğunu ifade ederken, ''20 yıldır AB fonlarıyla ve diğer konularla ilgili çalışan, üyelerimizi bilgilendiren bir masamız var'' dedi. 
     Demirtaş, İzmir Ekonomi Üniversitesi'nde de, Türkiye'de ilk kez AB bölümü açıldığını ve gelecek yıl ilk mezunlarını vereceğine işaret ederken, ülkede bu alanda çalışacak yeterli bilgiye sahip 5 bin elemana ihtiyaç bulunduğunu bildirdi. 
     
</TEXT>
</DOC>
