<DOC>
<DOCNO> 242245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/magazin/amag.html </URL>
<DATE> 2004/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kenan Doğulu'nun hayal kırıklığı 
</HEADLINE>
<TEXT>


Seat Cup Türkiye Castrol Ayağı'na büyük umutlarla başlayan ses sanatçısı Kenan Doğulu, otomobili arızalanınca yarış dışı kaldı... 

BAYRAM KAYGUSUZ İzmit 

Doğuş Motor Sports tarafından düzenlenen Seat Cup Türkiye Castrol Ayağı sonuçlandı. Körfez Pisti'nde gerçekleşen yarışlarda, 15 araç birincilik için mücadele etti. Yaklaşık 15 bin kişinin izlediği ve 20 turda gerçekleşen Seat Cup Türkiye Castrol Ayağı'nda Mert Aytuğ birinci, Osman Güney ikinci ve Taner Şengezener de üçüncü oldu. Otomobili arızalanan Kenan Doğulu yarış dışı kaldı. Seat Cup Türkiye Castrol Ayağı yarışlarından önce, Porsche Otomobil Kulübü ile Balkan Motosiklet Şampiyonu Sinan Sofuoğlu da izleyenlere gösteri yaptı. 
Porsche Otomobil Kulübü gösterisinde Sinem Güven, sevgilisi Murat Ersönmez'e yardımcı pilotluk yaptı. Kenan Doğulu ise iddialı başladığı yarışın dördüncü turunda aracı fitil atınca yarış dışı kaldı. Doğulu'yu desteklemeye gelenler arasında Pınar Altuğ, Cansu Dere, Ebru Güzel, Atilla Saral, Emre Ergani, Ozan Doğulu, Alinur Velidedeoğlu ve İpek Tuzcuoğlu gibi ünlü isimler de yer aldı. Yarış sonrasında konser veren Doğulu, sahneye Atilla Saral'ın motosikletiyle çıktı. 



</TEXT>
</DOC>
