<DOC>
<DOCNO> 232968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonyas16.html </URL>
<DATE> 2004/04/19/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Kol ve bacakta aynı anda meydana gelen uyuşmaya dikkat .. 
</HEADLINE>
<TEXT>

     Acıbadem Hastanesi Kozyatağı Nöroloji Şefi Prof. Dr. Yasef Özsarfati, birçok insanda görülen kol ve bacakta uyuşmaya dikkati çekerek, her iki organda aynı anda meydana gelen ve en az 15-10 dakika süren uyuşmanın, beyin-damar hastalıklarının ön belirtisi olduğunu bildirdi. 
     Acıbadem Sağlık Grubu'nun, Harvard Medical International ile yaptığı işbirliği çerçevesinde ilk kez düzenlediği ''Acıbadem-Harvard Tıp Günleri'', Ceylan Otel'de başladı. 
     Düzenlenen basın toplantısında konuşan Prof. Dr. Özsarfati, beyin-damar hastalıklarının kalp ve kanserden sonra üçüncü ölüm nedeni olduğunu söyledi. 
     Bu hastalığı geçirenlerde daha sonra araba kullanamama ya da yardımsız yürüyememe gibi problemler ortaya çıkabildiğine işaret eden Prof. Dr. Özsarfati, 3 saat içinde bir sağlık kuruluşuna başvurulmasının hem ölüm, hem de bu tür sorunlar görülme riskini azalttığını kaydetti. 
     Prof. Dr. Özsarfati, ''Ancak, Türkiye'de bu bilinç henüz oluşmadı. İnsanlar kalp problemi olunca hemen hastaneye gitmeleri gerektiğini biliyor. Ancak, beyin-damar hastalıklarında eğer gece olmuşsa, geleneksel tutumla sabahı bekliyorlar. Bu konuda acil durum düşüncesi gelişmiş değil. Beyin-damar hastalıklarında yeni bir bilincin oluşması gerekiyor'' diye konuştu. 
     Ağırlıklı olarak erkeklerde görülen beyin-damar hastalıkları nedeniyle Türkiye'de yılda 100 bin kişinin hastanelere başvurduğunu belirten Prof. Dr. Özsarfati, risk faktörlerini de ''sigara, yüksek tansiyon, diyabet, yüksek kolesterol ve obezite'' olarak sıraladı. 
     Bu hastalık grubu içinde ''inmenin'' yarıya yakınını oluşturduğuna dikkati çeken Prof. Dr. Özsarfati, şunları söyledi 
     ''Genellikle sabahları kol veya bacağımızda uyuşma ile uyanırız. Genelde Herhalde üstüne yattığımızdan dolayı diye düşünürüz. Kol ve bacakta aynı anda meydana gelen ve en az 15-20 dakika süren uyuşma, beyin-damar hastalıklarının ön belirtisidir. Çoğunun altında beyin-damar hastalıkları yatar. Uyuşma geçse bile mutlaka bir doktora görünmeliyiz. Böyle bir kişinin 3 yıl içinde kalıcı felç olma riski yüzde 30 oranındadır.'' 
     
     AMELİYATHANEDE MR KULLANIMI 
     Almanya Erlangen-Nürnberg Üniversitesi Nöroşirürji Bölümü Şefi Prof. Dr. Rudolph Fahlbusch, ameliyathanede MR kullanımı hakkında bilgi verdi. 
     Bunun cerrahın görüş alanını genişlettiğini, ameliyat ettiği alanı çok daha iyi görmesini sağladığını belirten Prof. Dr. Fahlbusch, önceye göre hastaların üçte birinde daha iyi sonuç aldıklarını ifade etti. 
     Acıbadem Hastanesi Nöroşirurji Bölüm Başkanı Prof. Dr. Necmettin Pamir de, Acıbadem Hastanesi Kozyatağı'nda kullanılacak 3 Tesla MR hakkında bilgi verdi. 
     Prof. Dr. Pamir, ameliyathanede kullanılan MR'ların, özellikle beyin tümörlerinde cerraha ulaşılması zor bölgelerde bile tümörün büyüklüğü ve yönü konusunda bilgi verdiğini ifade etti. 
     Tıp Günleri, ''Onkoloji'' ve ''Üroloji'' konularının ele alınacağı toplantıyla yarın sona erecek. 
     
</TEXT>
</DOC>
