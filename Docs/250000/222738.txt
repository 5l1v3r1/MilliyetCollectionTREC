<DOC>
<DOCNO> 222738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sondun47.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çok sayıda Madridliyi öldüreceğiz' diyen Cezayirli bırakılmış 
</HEADLINE>
<TEXT>

     İspanya'nın kuzeyindeki Bask Özerk Yönetimi'nin, geçen ocak ayında uyuşturucu kaçakçılığı gerekçesiyle yakaladığı bir Cezayirlinin ''Çok sayıda Madridliyi öldüreceğiz'' sözüne rağmen serbest bırakıldığı ortaya çıktı. 
     Bask Bölgesi'nde geçen ocak ayında uyuşturucu operasyonunda tutuklanan ve daha sonra serbest bırakılan Cezayirlinin 11 Mart'taki bombalı terör saldırılarıyla bağlantısının olduğu iddia ediliyor. 
     Ocak ayında yakalanan Cezayirlinin Bask polisine, ''Çok sayıda Madridliyi öldüreceğiz. Castellana ve Atocha caddelerini ölülerle dolduracağız'' dediği, ancak o zamanlar bu sözleri ciddiye almayan Bask polisinin bu kişiyi serbest bıraktığı belirtildi. 
     11 Mart saldırılarından sonra olayı hatırlayan Bask polisinin, Bask İçişleri Bakanlığı, İspanyol Ulusal Gizli Servisi ve İspanyol Ulusal Polisine durumu bildirdiği açıklanırken Ulusal Mahkeme'nin Cezayirli için tutuklama emri çıkardığı ifade edildi. 
     Savcı Baltasar Garzon tarafından çıkartılan tutuklama emri sonrasında dün San Sebastian'da yakalandığı belirtilen Cezayirlinin 11 Mart saldırılarıyla bağlantılı olarak soruşturulduğu kaydedildi. 
     
</TEXT>
</DOC>
