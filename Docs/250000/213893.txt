<DOC>
<DOCNO> 213893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/soneko09.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon yatırımcıya, Türkiye'deki yatırım olanakları sunuldu... 
</HEADLINE>
<TEXT>

     Tokyo'da düzenlenen uluslararası fuar çerçevesinde, Japon yatırımcıya Türkiye'deki yatırım olanakları sunuldu. 
     Tokyo Uluslararası Forum'da, Japonya Ortadoğu İşbirliği Merkezi'nin düzenlediği, ''Ortadoğu Ülkelerine Yatırım Promosyon Fuarı''na Türkiye de katıldı. 
     Fuardaki Türkiye standında Türk ekonomisini tanıtıcı yayınlar dağıtıldı. Fuar çerçevesinde düzenlenen panelde de, Hazine Müsteşarlığı Yabancı Sermaye Genel Müdür Yardımcısı Berrin Bingöl, Türkiye'ye yatırım olanaklarını anlattı. 
     Türkiye'nin coğrafi konumu, nüfus yapısı, Avrupa Birliği AB adaylığı, çevre ülkelerle ilişkiler, belli başlı ekonomik göstergeler, Türkiye'deki yatırımın geliştirilmesi için reform programı ve bu konuda yapılması düşünülen yasal düzenlemelerle ilgili bilgiler veren Bingöl, organize sanayi bölgeleri, sanayi siteleri, serbest bölgeler ve teknoloji parklarıyla ilgili açıklamalarda bulundu. 
     Güneydoğu Anadolu Projesi GAP ve projeyle öngörülen gelişmelerin yanı sıra, özelleştirme programı hakkında da bilgiler veren Bingöl, bu çerçevede Türk Telekom'un satışının önemine dikkat çekti. Bingöl panelde, Türkiye'deki Japon yatırımcı sayısı ve yatırım tutarıyla ilgili bilgi de sundu. 
     Osaka'daki Uluslararası Kongre Merkezi'nde aynı konuda bir başka seminer daha düzenlendi. 
     
</TEXT>
</DOC>
