<DOC>
<DOCNO> 223067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sondun36.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da Nevruz öncesi kutlamalarda 1 ölü, 104 yaralı var... 
</HEADLINE>
<TEXT>

     Selahattin Oğuz bildiriyor 
b İran'da Nevruz Yeni Gün öncesi yapılan geleneksel ''Çarşamba Suri'' kutlamaları sırasında 1 kişi öldü, 104 kişi yaralandı. 
     Cumartesi günü yeni yılına girecek İran'da, yeni yıldan önceki son salı gecesinde geleneksel olarak yapılan ''Çarşamba Suri'' kutlamalarında, özellikle gençler kendilerini temizlemek ve kötü ruhları kovalamak için yaktıkları ateşlerin üzerinden atladılar ve patlayıcı maddeleri ateşlediler. 
     Ancak gençlerin bu geleneksel kutlama törenleri sırasında patlatılan havai fişekler, ev yapımı patlayıcılar ve benzeri maddeler nedeniyle başkent Tahran'da 1 kişi öldü, 4'ü ağır 104 kişi yaralandı. Kutlamalar sırasında yaralananların 13 ila 21 yaşında olduğu, bu kişilerin ellerinden ve yüzlerinden yaralandığı belirtildi. 
     Basında çıkan haberlere göre, kutlamalar sırasında başkentin Elahiye semtinde ev yapımı patlayıcının ateşlenmesi üzerine bacağı kopan 17 yaşındaki bir genç kan kaybından öldü ve yanındaki üç kişi de ağır yaralandı. Ayrıca elinde el bombası patlayan bir kişi de parmaklarını kaybetti. 
     İran'da Müslüman din adamlarının, kışın sona erdiğini gösteren ve İslam dininin kabul edilmesinden önce Zerdüştler dönemine uzanan bu kutlamaları engelleme çabaları boşa çıkarken, Tahran Belediyesi olası daha kötü olayların önüne geçmek amacıyla bu yıl kutlamalara resmi izin verdi ve kutlamalar için 50 özel mekan gösterdi. 
     
</TEXT>
</DOC>
