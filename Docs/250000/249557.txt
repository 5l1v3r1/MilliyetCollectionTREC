<DOC>
<DOCNO> 249557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/spor/spo05.html </URL>
<DATE> 2004/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu pit stop 
</HEADLINE>
<TEXT>


2005'teki Formula 1 yarışlarının İstanbul Levent'te yapılan provası, Öğrenci Seçme Sınavı ÖSS engeline takıldı. Dört araç fazla gürültü çıkarınca, veliler duruma tepki gösterdi ve yarış erken bitirildi 

MURAT AKBAŞ 


Komiteye tepki 
İSTANBUL'DA 2005'te düzenlenecek olan Formula 1 yarışları öncesinde yapılan prova başarılı olamadı. Levent'teki Metro City önünde gösteri yarışı yapmak üzere kontak açan 4 Formula aracı, fazla gürültü çıkarınca, ÖSS'ye giren öğrenci velilerinin tepkisiyle karşılaştı. Parkur yakınında bulunan bir okulda sınava giren çocukların konsantrasyonlarının bozulduğu gerekçesi ve tepkilerin artması üzerine organizasyon komitesi yarışı erken bitirmek zorunda kaldı. 

"Hazırlık sürecek" 
OTOMOBİL Sporları Federasyonu Başkanı Mümtaz Tahincioğlu, 2005'teki Formula 1 yarışları öncesi bu tür tanıtım organizasyonlarının yapılması gerektiğini vurguladı. Mümtaz Tahincioğlu, "Bu organizasyonlar, büyük günün basamaklarıdır. Bunlar, Türkiye'nin penceresidir. Böyle güzelliklerin içinde olacaksak, mutlaka bu tür organizasyonlar yapmalıyız. 2005 yılındaki yarışlar için hazırlıklarımızı aralıksız sürdürüyoruz" dedi. 

Yine Schumi 

Dokuzda sekiz yaptı 
FORMULA 1'DE Alman yıldız Michael Schumacher, Amerika Grand Prix'sini de kazanarak dokuzuncu yarışta sekizinci kez zirveye çıkmayı başardı. Schumi'nin takım arkadaşı Rubens Barrichello'nun da ikinci sırayı almasıyla Ferrari, bu sezon altıncı kez duble yaptı. BAR sürücüsü Takuma Sato da Indianapolis Pisti'ndeki yarışı üçüncü tamamlayarak kariyerinde ilk kez kürsüye çıkma başarısını gösterdi. Kazalarla sıkça kesilen yarışı sadece dokuz araç tamamlayabildi. Renault'dan Trulli, Toyota'dan Panis, McLaren sürücüleri Raikkonen ve Coulthard ile birlikte Minardi'den Baumgartner de puan almayı başardı. 

PİLOTLAR KLASMANI 1. Michael Schumacher 80 puan 2. Rubens Barrichello 62 puan 3. Jenson Button 44 puan 4. Jarno Trulli 41 puan 5. Fernando Alonso 25 puan 6. Juan Pablo Montoya 24 puan 7. Takuma Sato 14 puan 8. Ralf Schumacher 12 puan 9. Giancarlo Fisichella 10 puan 10. David Coulthard 9 puan 

MARKALAR KLASMANI 1. Ferrari 142 puan 2. Renault 66 puan 3. BAR 58 puan 4. Williams 36 puan 5. McLaren 17 puan 6. Sauber 15 puan 7. Toyota 8 puan 8. Jordan 5 puan 


</TEXT>
</DOC>
