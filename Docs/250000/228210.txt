<DOC>
<DOCNO> 228210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sondun28.html </URL>
<DATE> 2004/04/03/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
"Müzakerelerin reddedilmesi, Türkiye'nin köprü işlevine ağır darbe olur" 
</HEADLINE>
<TEXT>

     Almanya'nın eski Cumhurbaşkanı Richard von Weizsaecker, Türkiye ile AB üyeliği müzakerelerine başlanmasından yana olduğunu belirtti. 
     Muhalefetteki Hıristiyan Demokrat Birlik Parti CDU üyesi olan Weizsaecker, Tagesspiegel am Sonntag gazetesine yaptığı açıklamada, partisindeki genel görüşün aksine, Türkiye ile müzakerelere başlanması gerektiğini savunarak, ''Müzakerelerin reddedilmesi, Türkiye'nin bizim çıkarlarımız için üstlenmesini ve sürdürmesini istediğimiz köprü işlevine ağır bir darbe olacaktır'' dedi. 
     Weizsaecker, Avrupa dış politikasının İslam ülkeleriyle diyaloğu geliştirmesi gerektiğini ifade ederek, ''Bu Avrupa'nın görevi. ABD bu görevi, yıl içindeki seçimlerden dolayı da tek başına yerine getiremez. İran politikası da Avrupa'yla daha iyi ellerde. İslamiyet ile derin bir köprü kurulması, Avrupalılar için hayati öneme sahip'' diye konuştu. 
     Hamas'ın ruhani lideri Şeyh Ahmed Yasin'in öldürülmesini de sert dille eleştiren Weizsaecker, ''Gerçi terörizme karşı mücadele edilmesini anlayışla karşılıyorum. Ancak Şeyh Yasin'in öldürülmesi, terörün ortadan kaldırılması değil, artması anlamına gelir'' ifadesini kullandı. 
     
</TEXT>
</DOC>
