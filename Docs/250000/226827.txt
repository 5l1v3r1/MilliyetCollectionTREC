<DOC>
<DOCNO> 226827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sondun43.html </URL>
<DATE> 2004/03/30/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Berlusconi, bazı bayram tatillerini kaldıracağım deyince... 
</HEADLINE>
<TEXT>

     İtalya Başbakanı Silvio Berlusconi'nin fazla tatilin Gayrisafi Milli Hasıla'yı olumsuz etkilediğini belirterek, bazı dini bayramların resmi tatil takviminden çıkarılabileceğini ima etmesi, Katolik Kilisesi'nin yanı sıra bazı koalisyon ortaklarının tepkisine yol açtı. 
     İtalya Katolik Piskoposlar Meclisi CEI Sekreteri Piskopos Giuseppe Piscori, ''Olası bir değişiklikte, halkın dini bayramlar konusundaki hassasiyeti de dikkate alınmak zorundadır'' dedi. 
     Piskopos Piscori, dini bayramların İtalya Cumhuriyeti ile Vatikan Devleti arasındaki özel anlaşma doğrultusunda belirlenmiş olduğunu da anımsatarak, İtalya'nın bu konuda tek taraflı bir değişiklik yapamayacağına dikkat çekti. 
     Berlusconi'nin dün tek bir cümleyle dile getirdiği öneriye, koalisyon ortaklarından Kuzey Birliği Partisi, Ulusal İttifak Partisi ve Birleşik Hıristiyan Demokratlar da karşı çıktı. Öneri, sendikalar ve merkez-sol muhalefetin de eleştirilerine neden oldu. 
     Sendikalar, İtalya'da işçilerin diğer Avrupa ülkelerine göre zaten daha fazla çalıştıklarını savunurken, merkez-sol muhalefet ise Berlusconi'nin Gayrisafi Milli Hasıla'yı artırabilmek için tatilleri tartışma konusu yapmasının hem üzüntü verici hem de komik olduğunu söylediler. 
     Berlusconi ise kendisine bağlı özel kanallardan ''Italia1'' televizyonuna verdiği demeçte, sözlerinin yanlış anlaşıldığını söyledi. 
     Bu gece yayımlanacak röportajda Berlusconi, bayramlara değil, bayramların hafta sonuyla birleştirilerek köprü yapılmasına karşı olduğunu belirterek, şöyle konuştu 
     ''Muhaliflerimiz her zaman olduğu gibi her şeyi çarpıtma peşinde. Ben sadece köprü yapılması durumunda iş gününün kaybedildiğini, bunun da ülke üretimini olumsuz etkilediğini söyledim. Bu Avrupa'da genel bir sorun. Bayramları iptal gibi bir niyetim yok. Sadece hafta ortasına denk gelen bir bayram söz konusu ise bunu cuma veya pazartesiye kaydırmak daha mantıklı olabilir diye düşünüyorum. Nitekim İngiltere'de böyle yapıyorlar.'' 
     
</TEXT>
</DOC>
