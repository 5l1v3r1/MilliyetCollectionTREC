<DOC>
<DOCNO> 231739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonspo20.html </URL>
<DATE> 2004/04/15/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Vural Adanaspor'u yenerek hedeflediğimiz puana ulaşmak istiyoruz 
</HEADLINE>
<TEXT>

     Birinci Süper Futbol Ligi'nde hafta sonunda deplasmanda Adanaspor ile karşılaşacak olan Çaykur Rizespor, ligden düşmesi kesinleşen rakibi karşısında sahadan galibiyetle ayrılarak hedeflediği 39 puana ulaşmak istiyor. 
     Teknik direktör Yılmaz Vural, A.A muhabirine yaptığı açıklamada, ligde kalmak için hedefledikleri baraj puanının 39 puan olduğunu hatırlatarak, ''Adanaspor'u yenerek hedeflediğimiz puana ulaşmak istiyoruz'' dedi. 
     Ligin bitimine 4 hafta kala hedeflerini gerçekleştirmelerini durumunda ilk 10'a girme hesapları yapacaklarını da dile getiren Vural, şöyle konuştu 
     ''39 puana ulaşmamız durumunda geride 12 puan daha kalacak. Bu 12 puanı da alabilirsek, 51 puana ulaşırız ve ilk 10 içine gireriz. İlk 10'a girmek de maddi ve manevi açıdan getiriler sağlayacaktır. Kulübün gelecek sezon için de daha başarıyı hedefleyen bir yapılaşmaya gitmesi icap edecek. Bu açıdan Adanaspor maçı da bizim için kilit bir maç.'' Vural, Fenerbahçe maçında sakatlanan Şener'in sağ ayak ön çapraz bağlarında kopma olduğunu belirterek, ''Şener, bize çok yararlı bir oyuncuydu. Tahminen 4-5 ay sahalardan uzak kalacak'' dedi. 
     Öte yandan yeşil-mavililer, yarın akşam uçakla Adana'ya gidecek. 
     
</TEXT>
</DOC>
