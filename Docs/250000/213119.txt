<DOC>
<DOCNO> 213119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sontur05.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Enkaz altında doğumuna günler kalan bir hamile de var... 
</HEADLINE>
<TEXT>

     Konya'da çöken binanın enkazı altında doğumuna günler kalan bir hamilenin bulunduğu öğrenildi. 
     Yaklaşık 200 arama-kurtarma personeli dönüşümlü olarak enkazdan canlı çıkarabilmek için yoğun çaba harcarken, enkaz altında kalanların yakınlarının umutlu bekleyişi sürüyor. 
     Enkaz altında 8 yakını bulunduğunu belirten Abdülbaki Ayçiçek, babası Kazım, annesi Elmas, eşi Saliha ve kızı Tuğba Ayçiçek'in yanı sıra kardeşi Mustafa ve eşi Fatma Ayçiçek ile çocukları Büşra 6 ve Muhammet Ayçiçek'ten halen haber alamadığını bildirdi. 
     Kardeşinin eşi Fatma Ayçiçek'in hamile olduğunu ve doğumuna 2 gün kaldığını vurgulayan Abdülbaki Ayçiçek, şunları söyledi 
     ''Kardeşim üçüncü çocuğunu bekliyordu. Şimdi hamile eşi ve 2 çocuğu ile birlikte enkaz altında kaldı. Müteahhit Vedat Kaya ince demir kullanarak, kötü işçilik yaparak çok sayıda kişinin ölümüne neden oldu. Kesinlikle davacıyım ve kendisine en ağır cezanın verilmesini bekliyorum. Şu anda yakınlarımdan bir haber alamadım ama umutla bekliyorum. Enkaz altında canlı olduğu söyleniyor belki onlardır.'' 
     
</TEXT>
</DOC>
