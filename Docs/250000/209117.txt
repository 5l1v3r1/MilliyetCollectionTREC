<DOC>
<DOCNO> 209117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sonspo23.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Yozgatlı 'Bana ve Fenerbahçe'ye hayırlı olsun' 
</HEADLINE>
<TEXT>

     Antalya'daki İstanbulspor kampından ayrılan Mehmet Yozgatlı, Fenerbahçe ile sözleşme imzalamak için İstanbul'a geldi. 
     Atatürk Havalimanı'nda menajeri Haluk Canatar tarafından karşılanan Yozgatlı, burada yaptığı açıklamada, menajerinin çağrısı üzerine İstanbul'a geldiğini belirterek, ''Ne olduğunu bilmiyorum, beni sürpriz bekliyor'' dedi. 
     Bu sırada menajerinin, ''Mehmet'in Fenerbahçe'ye transferi yüzde 90 bitti'' açıklamasını yapması üzerine Mehmet Yozgatlı, şöyle konuştu 
     ''Almanca bildiğim için Teknik Direktör Christoph Daum ile anlaşacağımı ümit ediyorum. Çok heyecanlıyım. Umarım Fenerbahçe Şükrü Saracoğlu Stadı'nda futbol oynamak nasip olur. Bana ve Fenerbahçe'ye hayırlı olsun.'' Menajer Haluk Canatar ise sabah saatlerinde Fenerbahçe Kulübü Başkanı Aziz Yıldırım ve İstanbulspor Kulübü Başkanı Adnan Sezgin'in görüştüğünü ifade ederek, ''Bu iş bitti. Anlaşamayacağımız bir konu yok. Mehmet'in Fenerbahçe'ye sezon başından beri sözü vardı. Eğer sözleşme imzalarsak, Mehmet 3,5 yıllığına imza atacak. Akşamki antrenmana yetişebilir'' diye konuştu. 
     Mehmet Yozgatlı ve Haluk Canatar'ın, menajerin Florya'daki ofisinde Fenerbahçe Yönetim Kurulu Üyesi Hakan Bilal Kutlualp ile görüşecekleri bildirildi. 
     
</TEXT>
</DOC>
