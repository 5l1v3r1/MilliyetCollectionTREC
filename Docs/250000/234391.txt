<DOC>
<DOCNO> 234391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sondun44.html </URL>
<DATE> 2004/04/24/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
Rum kesimi, uluslararası toplumun tepkisini bekliyor 
</HEADLINE>
<TEXT>

     Adnan Çağlayan 

BM Genel Sekreteri Kofi Annan'ın sunduğu planı büyük çoğunlukla reddeden Rum kesimi, uluslararası toplumun bu sonuca tepkisini beklemeye başladı. 
     Siyasi gözlemciler, Rum yönetiminin özellikle Avrupa Birliği'nin beklenenden daha sert bir tepki vermesi endişesini yaşadığını belirttiler. 
     Rum televizyonları, AB'nin ilk girişiminin KKTC'nin bir limanı ve havaalanının uluslararası ticarete açılması olabileceği değerlendirmesini yaptılar. 
     Bu arada, Lefkoşa'nın Rum kesiminin en büyük meydanı Elefterias'da çok sayıda Yunan ve Kıbrıs Rum kesimi bayrakları taşıyan bir kalabalık toplandı. Göstericilerin ''hayır'' pankartları taşıdıkları ve bazı Rumların araç konvoyları oluşturarak kentte tur attıkları gözlendi. 
     Öte yandan, Rum Mega televizyonunun yaptırdığı kamuoyu araştırmasına göre, AKEL partisi taraftarlarının yüzde 80'inin, yönetimi ''evet'' diyen DİSİ partisi taraftarlarının ise yüzde 62'sinin ''hayır'' oyu verdiklerinin ortaya koyduğunu duyurdu. 
     Kıbrıs Rum yönetimi hükümet sözcüsü Kipros Hrisostomidis, referandumdan ''hayır'' sonucu çıkacağının belli olmasının hemen ardından yaptığı açıklamada, bu sonucun Rumların çözüm istemediği anlamına gelmediğini savunmuştu. 
     Hrisostomidis, Rumların çözüm istediklerini, ancak yönteme karşı çıktıklarını belirterek, sorunun çözümü için çabalarını sürdüreceklerini kaydetmişti. 
     
</TEXT>
</DOC>
