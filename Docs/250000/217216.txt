<DOC>
<DOCNO> 217216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sonspo35.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Özaydınlı'nın bu sözleri G.Saray ve Beşiktaş'ı çok kızdıracak... 
</HEADLINE>
<TEXT>

     Fenerbahçeli yöneticiler başkanvekili Nihat Özdemir ve Asbaşkan Murat Özaydınlı, katıldıkları bir öğrenci söyleşisinde ezel rakiplerine sık sık göndermeler yaptılar. 
     Acıbadem'deki Doğuş Üniversitesi'nde Fenerbahçeliler Kulübü'nün düzenlediği ''Dünden bugüne Fenerbahçe Spor Kulübü'' konulu söyleşiye katılan yöneticilere, özellikle bu hafta sonu karşı karşıya gelecekleri Galatasaray'la ilgili sıkça soru yöneltildi. 
     Asbaşkan Özaydınlı, sarı-kırmızılı kulübün karşılaşmanın ilk maçta olduğu gibi gündüz oynanması talebiyle ilgili değerlendirme karşısında, sorunun güvenlik meselesi olduğunu, Fenerbahçe Şükrü Saracoğlu Stadı'nda bu sorunun yaşanmadığını anlatarak şöyle konuştu 
     ''Galatasaray'ın daha önceki yönetimleriyle şu andaki yönetimi çok farklı. Canaydın daha ağırbaşlı ve camiaya yakışan ağırlıkta bir tavır içinde. Karşılıklı ilişklerimiz iyi gidiyor. Olimpiyat Stadı'na biz veya diğer kulüpler onları zorla göndermedi. Kendileri gittiler. Evdeki hesap çarşıya uymadı. Biz ilk maçta güvenlik toplantısına giderken ve maça giderken 2 kez kaybolduk. Orada karanlıkta boş arazide güvenlik sağlanamayacağı için emniyetin ve valiliğin aldığı bir kararla maç 16.00'da oynatıldı. 
     Fenebahçe Şükrü Saracoğlu Stadı medeniyetin tam ortasındadır. Onlarca senedir burada derbi maç oynanıyor. Misafirlerimiz kurallara uyarsa maçın gece oynanacağını tahmin ediyorum'' 
     
     GALATASARAYLI TARAFTARLARA AYRILACAK YER 
     Bir öğrencinin derbi maçta Galatasaraylı taraftarlara ayrılacak tribün kapasitesiyle ilgili sorusuna başkanvekili Özdemir'in verdiği yanıt konferans salonunu güldürdü. 
     Özdemir, ''Neden bin 800'ün üzerinde yer ayırmıyorsunuz'' şeklindeki soruya, ''Yaptığımız anlaşma bu kadar, Ama geçen haftaki maçınızda 150 tane bilet satılmış 900 kişi izlemiş. İnşallah bin 800'ü de doldurursunuz'' diyerek espirili bir yanıt verdi. 
     Konuyla ilgili Murat Özaydınlı ise, ''Fiziki zorluklarımız var. Konuk takıma ayırabileceğimiz kapasite bin 800'dür. Siz sıkışırsanız 2 bine de çıkarılır. Beşiktaşlılar 2 bin kişi geldiler. Sorun çıkmadı. Stat inşaası tamamlanmadığından dolayı böyle bir sorunumuz var. Yapabilecek birşeyimiz malesef yok. Gönül isterdi ki daha fazla Galatasaraylı kardeşimiz gelsin'' şeklinde konuştu. 
     Özaydınlı, bir Galatasaraylı taraftarın sorusunu yanıtlarken de Fenerbahçe Şükrü Saracoğlu Stadı'nın maledildiği fiyata sarı-kırmızılı kulübün sadece maket yaptırdığını söyledi. 
     Murat Özaydınlı'nın Fenerbahçeli taraftarlara naftalin sattığını ancak, ürünleri bozuk çıktığı için taraftarların başka ürün tercih ettiğini söyleyen Galatasaraylı taraftara yanıtı ise, ''Naftalinleri stokta sakla, 10 sene boyunca lazım olabilir sana'' oldu. 
     
     BAZI OYUNCULAR 
     Takım ruhunu oluşturabilmek konusunda sorulan bir soruya yanıt veren Murat Özaydınlı, büyük hedeflerle Fenerbahçe'ye gelen birçok futbolcunun henüz olmadan kendisini medyada yazılanlar sebebiyle yıldız sandığını ve sonrada hayal kırıklığına uğradığını söyledi. 
     Bu tür sorunların başarılı bir teknik direktör ve idari menajerle aşılabileceğinin altını çizen Özaydınlı, şöyle devam etti 
     ''Bazı futbolcuların en büyük hedefi Fenerabahçe'de oynamak. Fenerbahçe'ye geldikten sonra da amaçlarına bir bakıma ulaşmış oluyorlar. Bu önemli bir kriter. Ondan sonraki en önemli şey teknik direktör ve idari menajerlerin sahip çıkması. Biz bu sıkıntıları çok yaşadık. Bazı oyuncularımız yıldız olmadan kendilerini yıldız zannettiler. İki gol attıktan sonra sayfalara manşet oldular. Birden bire kendinizi olmadığınız bir şey hissetmeye başlıyorsunuz. Medya böyle bir güç. Teknik direktör iyiyse, gerekli ikazları yapar. Uymazsanız o hafta kulübüde oturursunuz. Düzelme yoksa 18 kişilik kadrodan çıkartılırsınız. Hala düzelme yoksa gider Konyaspor'da, Galatasaray'da başka bir yerde oynarsınız. 
     
     BEŞİKTAŞ'I CİDDİYE ALMADIK 
     Çok başarılı bir halka arz yaptıklarını belirten Murat Özaydınlı, araştırma safhasındayken ezeli rakiplerinin modellerini incelerken, ''Beşiktaş'ın modelini ciddiye almadıklarını'' söyledi. 
     İki kulübün halka arz toplamından çok daha fazla rakam elde edildiğini kaydeden Özaydınlı, ''İnanılmaz bir halka arzdı. 3 gün uyumadık. Sabahlara kadar çalışmak zorundaydık. Gelen talebin yüzde 15'ini ancak karşılayabildik. Çatlak sesler çıktı. Bu kağıdın pompalandığını, işlem görmeye başlayınca değer kaybedeceğini ileri sürdüler. Ama tavanda gidiyoruz. Buda iyi değil aslında. Ama sanıyorum önümüzdeki günlerde kağıtlar 14 bin 500, 14 bin 700 seviyesinde oturacaktır'' diye konuştu. 
     
     5 YILIN ŞAMPİYONUYUZ... 
     Geçen sezon oldukça kötü bir dönem geçirmelerine rağmen taraftarların kendilerini yalnız bırakmadığını anlatan Nihat Özdemir, en kötü günlerinde stada 20 bin taraftarın geldiğini belirterek, ''Bu sene şampiyon olursak, Fenerbahçe önümüzdeki 5 yılın şampiyonu olacaktır'' dedi. 
     Bugünlerin geleceğini önceden gördüklerini anlatan Özdemir, ''göreve geldiklerinde Fenerbahçe'nin dikili bir ağacının bulunmadığını'' ancak şu anda önemli şirketlere sahip bir kulüp olduğunu kayderek, ''Zaman geçtikçe göreceğiz, 10 yıl içinde Fenerbahçe Avrupa'nın gelir ve varlık yönünden en önemli kuüplerinden birisi olacaktır'' diye konuştu. 
     
     ORTEGA 
     Ortega ile hala çözüme kavuşturulamayan görüşmeler konusunda da taviz vermeyeceklerini anlatan Özdemir, ''Şartlarımızı kabul etmezse, nesini bulursak alacağız'' dedi. 
     Arjantinli oyuncunun ''futbol hayatına devam etmek istiyorsa, bunun yolunun Fenerbahçe'den geçtiğini'' ifade eden Özdemir, ''Ortega çok iyi bir insan. Ama malesef etrafındaki menajer ve avukatı onu yalnış yönlendiriyor. Ortega yanlış bir yolda. Bizim şartlarımızı kabul etmek zorunda'' şeklinde konuştu. 
     Ortega konusunda konuşan Özaydınlı ise, ''Ortega yarın geliyor'' şeklindeki bir espiriyle başladığı sözünü şöyle sürdürdü 
     ''Giderken Fenerbahçe'ye zarar verdi. Hiçkimse Fenerbahçe'nin üzerinde değildir. Bir ay içinde herşey net bir şekilde ortaya çıkacak.'' Bu arada, söyleşinin sonunda öğrenciler yöneticilere çiçek verirken, yöneticilerde üniversite için forma imzaladılar. 
     
</TEXT>
</DOC>
