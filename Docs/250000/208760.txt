<DOC>
<DOCNO> 208760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sondun06.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs görüşmelerinin şubatta Cenevre'de yapılması bekleniyor 
</HEADLINE>
<TEXT>

     Kıbrıs'ta BM Genel Sekreteri Kofi Annan planı üzerinde görüşmelere geçilmesi konusunda ilgili tarafların anlaşmaya varması durumunda, müzakerelerin Şubat'ın ilk haftasında Cenevre'de başlatılmasının planlandığı bildirildi. 
     Washington'daki diplomatik kaynaklar, Türk tarafının Kıbrıs'ta son tutumunu belirlemesinin ardından, Başbakan Recep Tayyip Erdoğan'ın ABD gezisisinden önce Davos'ta Annan ile görüşebileceğini belirttiler. 
     Bu kaynaklar, Annan'ın görüşmelerin başlatılması çağrısında bulunması halinde de, müzakerelere Şubat'ın ilk haftasından itibaren Cenevre'de BM gözetiminde geçilmesinin planlandığını söylediler. 
     Müzakerelerin başlaması durumunda, BM'nin davetiyle üst düzeyde bir Amerikan heyetinin de gözlemci olarak görüşmelere katılmasının beklendiğine işaret edildi. 
     
</TEXT>
</DOC>
