<DOC>
<DOCNO> 241327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sondun08.html </URL>
<DATE> 2004/05/20/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Türkiye'den İsrail'e sert 'şiddet' mesajları... 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, İsrail'in Gazze'deki sivillerin evlerini yıkmasını ve dün yine Gazze'de düzenlediği operasyonda 30'dan fazla kişinin ölmesini çok tehlikeli bir gelişme olarak gördüklerini belirterek şiddetle kınadı. 
     Gül, İslam Konferansı Örgütü'nün İKÖ Rusya, ABD, AB ve BM'nin oluşturduğu Ortadoğu Dörtlüsü ile Filistin konusundaki gelişmeleri görüşmek için dün akşam saatlerinde geldiği Moskova'da AA muhabirinin sorularını yanıtladı. 
     Gazze'de dün çok tehlikeli gelişmelerin söz konusu olduğunu kaydeden Gül, ''Filistin'de olup bitenler, İsrail'in son aylarda ve özellikle son günlerde yaptığı şeyler, kesinlikle çok tedirgin edici. Bunları çok tehlikeli gelişmeler olarak görüyoruz'' dedi. 
     Sivil insanların evlerinin yıkılmasının çok tehlikeli bir gelişme olduğunu ifade eden Gül, konuşmasını şöyle sürdürdü 
     ''Şiddetle kınıyoruz. Böyle barış sağlanamaz. Biz yol haritasının uygulanmasını beklerken, böyle herkesi ayağa kaldıracak, hiç kimsenin tasvip etmeyeceği bir davranışın içine giren bir politika takip etmek, kesinlikle Türkiye'nin de tasvip etmeyeceği bir şeydir. Dün Gazze'de olup bitenler ise, kesinlikle ölçünün tamamen kaçırılmasıdır ve Türkiye olarak, ki dünya da zaten ayağa kalktı, kesinlikle kınadığımız, şiddetle kınadığımız, tasvip etmediğimiz ve çok tehlikeli gördüğümüz gelişmedir.'' 
     
     İLİŞKİLER 
     Abdullah Gül, ''İsrail'in bu davranışı, Türkiye'nin İsrail ile ilişkilerini geliştirme sürecini etkiler mi'' sorusuna da, ''Tüm bu davranışlar tüm bölgeyi tabii ki etkiliyor. Bütün bölgeyi etkiliyor. Şüphesiz ki etkiler. Bütün bölgeyi, herkesi etkiliyor'' yanıtını verdi. 
     Rusya Dışişleri Bakanı Sergey Lavrov'un yeni atanmasından dolayı bugün ilk defa bir araya gelme şansını elde edeceğini kaydeden Gül, ''Sayın Lavrov ile ikili görüşmemizin ardından İKÖ üyesi ülkelerin diğer bakanlarıyla birlikte bir kez daha bir araya geleceğiz. Filistin sorununu ve Irak ile ilgili birtakım konuları ele alacağız. Ama esas olarak Filistin konusunu geniş bir şekilde ele alacağız'' dedi. 
     Rusya ziyaretinin ana konusunun Ortadoğu meselesiyle ilgili olduğunu ifade eden Gül, şunları söyledi 
     ''Bu İKÖ'nün dönem başkanı Malezya'nın inisiyatifiyle, daha doğrusu dönem başkanı olarak Malezya'nın inisiyatifiyle ortaya çıktı. Bundan birkaç ay önce ben Malezya Dışişleri Bakanı'na bir mektup yazmıştım. Irak ile ilgili, Ortadoğu ile ilgili. 'İKÖ olarak, dönem başkanısınız. İnisiyatif alın, İslam dünyası bu işlere kayıtsız kalmasın. Bununla ilgili ortaya çabalar koymak lazım, katkı koymak lazım. Herkes elinden geleni yapmak için uğraşırken, İKÖ, İslam dünyası bu işe kayıtsız kalamaz' demiştim mektubumda. Geçen sene Malezya'da zirve toplantısı yapıldı. Önce bu görüşlerimizi orada gündeme getirdik. Ardından Türkiye'ye döndükten sonra kaleme aldık.'' 
     
     ORTADOĞU DÖRTLÜSÜ İLE TEMAS 
     Malezya'nın dönem başkanı olarak BM, AB, ABD ve Rusya'nın oluşturduğu Ortadoğu Dörtlüsü ile temasa geçme kararı almasını memnuniyetle karşıladıklarını belirten Gül, İKÖ çerçevesinde bu konudaki görüşmeler için bakanlardan oluşan bir komite kurulduğunu söyledi. 
     İKÖ çerçevesinde oluşturulan Bakanlar Komitesi'nde Malezya, Senegal, Fas, Filistin ve Türkiye Dışişleri Bakanı'nın bulunduğunu kaydeden Gül, Komite'nin ilk temasının dün AB dönem Başkanı İrlanda ile Dublin'de yapıldığını ve bu toplantıya Türkiye'yi temsilen Devlet Bakanı Beşir Atalay'ın katıldığını belirtti. 
     İKÖ heyetinin bugün Rusya ile görüşeceğini ve gelecek hafta da ABD'de Amerikalı yetkililer ve BM ile görüşeceğini belirten Gül, Rusya'da temaslara katılmayı kendisinin istediğini söyledi. 
     Rusya'ya verdikleri önemden dolayı, buradaki temaslara gelmeyi özellikle tercih ettiğini kaydeden Gül, konuşmasını şöyle sürdürdü 
     ''Sayın Lavrov ile ikili görüşme ve bütün ilişkileri tekrar değerlendirme alternatifi ortaya çıktı. Dolayısıyla, ikisini birden değerlendirmek istedik. Bu arada Kıbrıs ile ilgili gelişmeleri BM Güvenlik Konseyi Daimi üyesi olan Rusya'ya bizzat bir kez daha anlatmak istedik. Bunları düşündüm. O bakımdan Moskova'ya gelmiş olduk. Gelişimizin esas sebebi Filistin'de olup bitenler hakkında görüş alışverişinde bulunmak. Bu fırsattan da istifade edip ayrıca yeni Dışişleri Bakanı olan Sayın Lavrov ile ikili görüşmek istedim. Daha önce NATO toplantılarında görüştük, Brüksel'de görüştük, ama ikili temas olamamıştı. Bunlardan istifade ederek, bu gelişimizde bütün ilişkilerimizi bir kez daha gözden geçirmek istedik.'' 
     
</TEXT>
</DOC>
