<DOC>
<DOCNO> 208329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sondun34.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman basını "Türkiye, ABD'ye askeri yardım sağlıyor" 
</HEADLINE>
<TEXT>

     Almanya'nın günlük siyasi gazetelerinden Süddeutsche Zeitung, Türkiye ile ABD arasında Irak krizinin yol açtığı ihtilafın sona erdiğini yazdı. 
     Gazetenin bir yorumunda, Türkiye ve ABD'nin, Irak savaşı nedeniyle içinde bulundukları ağır ihtilaflardan yaklaşık 10 ay sonra, aralarındaki ilişkiyi belirgin bir şekilde düzelttikleri ifade edildi. 
     Yorumda, ''Başbakan Recep Tayyip Erdoğan'ın Ocak ayı sonunda planlanan ABD ziyaretinden önce taraflar, ABD'nin İncirlik askeri üssünü Irak'a asker gönderilmesi için kullanabileceği konusunda görüş birliğine vardılar'' denildi. 
     Washington'un gelecek aylarda 125 bin askeri Irak'tan ABD'ye geri göndereceği ve bunların yerini hafif silahlarla donatılmış birliklerle dolduracağı belirtilen yorumda, Dışişleri Bakanı ve Başbakan Yardımcısı Abdullah Gül'ün, ''geçen hafta sonunda konuyla ilgili soruları kaçamak cevaplandırdığı ve İncirlik ile ilgili hiçbir yenilik olmadığını söylediği'' kaydedildi. 
     Türkiye için yabancı askerlerin üslenmelerinin hassas bir konu olduğu savunulan yorumda, ''Irak savaşından sonra Washington'un İncirlik üssünde 50 yıldan bu yana devam eden varlığından vazgeçeceği ve saldırı noktalarını Irak'a kaydıracağı hakkında spekülasyonlar yapılıyordu. İncirlik, 1991 yılından bu yana kuzey Irak'taki Kürt bölgelerinin güvenliğini sağlayan Amerikan ve İngiliz denetim uçaklarının çıkış noktasıydı'' denildi. 
     
</TEXT>
</DOC>
