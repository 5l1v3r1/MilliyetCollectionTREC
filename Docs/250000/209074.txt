<DOC>
<DOCNO> 209074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/soneko16.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell'e 100 milyon dolarlık murabaha sendikasyonu... 
</HEADLINE>
<TEXT>

     Turkcell, HSBC ve İslam Kalkınma Bankası önderliğindeki konsorsiyumdan 100 milyon dolarlık murabaha sendikasyon kredisi sağladı. 
     Mal satımına dayalı sendikasyona ilişkin düzenlenen basın toplantısında konuşan HSBC Bank A.Ş. Genel Müdürü Piraye Antika, ilk önce 75 milyon dolar olarak düşünülen sendikasyonun, Turkcell'in uluslararası finans piyasalarında ve bankalardaki saygınlığı ile 100 milyon dolara çıkarıldığını söyledi. 
     Antika, Turkcell için ilk kez düzenlenen murabaha sendikasyonunun, Türkiye ve Turkcell'in genel olarak Körfez bölgesinde ve İslami finans topluluğundaki itibarının bir göstergesi olduğunu vurguladı. 
     Turkcell Genel Müdürü Muzaffer Akpınar da Türkiye'de 10. yılını kutlayan şirketin abone sayısının 18.2 milyona ulaştığını belirterek, bugüne kadar lisans anlaşmaları dahil 3.7 milyar dolarlık yatırım yaptıklarını kaydetti. 
     Geçmişte birtakım finans anlaşmaları yaptıklarını, ilk kez HSBC ve İslam Kalkınma Bankası ile çalıştıklarını belirten Akpınar, ''100 milyon dolarlık bu sendikasyondan dolayı Turkcell ve Türkiye'ye gösterilen inançtan dolayı teşekkür ediyorum'' dedi. 
     Akpınar, Ukrayna'da daha önce kamuoyuna duyurdukları yeni bir girişimleri ile İran'da Şubat ayı ortalarında sonuçlandırılacak bir ihalenin söz konusu olduğunu bildirdi. 
     İslam Kalkınma Bankası Danışmanı Nabil Nassief de teminatsız olarak sağlanan sendikasyonun Turkcell ve Türkiye'ye olan güvenin işareti olduğunu vurgulayarak, ''Genellikle bankamız veya Körfez'deki diğer bankalar bunun için garanti alır. Turkcell'e, bize bu güveni verdiği için teşekkür ederim'' diye konuştu. 
     
     SENDİKASYON, ALTYAPI YATIRIMLARINDA KULLANILACAK 
     Toplantıda gazetecilerin soruları üzerine de Akpınar, sağlanan murabaha sendikasyonunun tamamının Türkiye'de şirketin bu yılki altyapı yatırım bütçesinin karşılanmasında kullanılacağını bildirdi. HSBC Genel Müdür Yardımcısı Hüseyin Özkaya ise normal sendikasyon kredisi ile murabaha arasındaki farkın sorulması üzerine, mal alım-satımına dayalı bir teknik olan murabahanın, finans kuruluşunun sattığı mal karşılığında kullanandan bunu vadeli olarak belli bir kar marjıyla geri alması olduğunu belirtti. 
     Özkaya, teminatsız olarak sağlanan sendikasyonun ilk 1 yıl geri ödemesiz, daha sonra da 3'er aylık periyotlarla 5 eşit taksitte ödeneceğini bildirdi. 
     Turkcell Genel Müdür Yardımcısı Ekrem Tokay da ''gEri ödeme koşulları neden piyasa koşullarının üstünde '' sorusuna, 100 milyon dolarlık sendikasyonda yüzde 1'lik komisyonun söz konusu olduğunu belirterek, ''Turkcell, bu krediyi yalnızca kendi ismini kullanarak aldı. Kredi teminatsız olduğu için libor artı 4.5 faiz oranı ve 2 yıl vadeli olması piyasalara göre uygun'' yanıtını verdi. 
     
     ''DAHA FAZLA RİSKİ BULUNDUĞUNDAN MALİYETİ FAZLA'' 
     Nabil Nassief ise bir soru üzerine, İslam bankacılığının, gerçek ekonomik işlemlerin para alışverişinden ziyade mal veya gayrimenkule doğrudan katkıda bulunmak şeklinde olduğuna işaret etti. 
     Nassief, ''Bu kurumsal bir finansmandır. Dolayısıyla daha fazla riski bulunduğundan maliyeti biraz daha fazla olabilir'' dedi. 
     Türkiye'de başka şirketlerle bu tür girişimleri olup olmadığının sorulması üzerine Nassief, ''Tabii ki var. Onların taleplerini ve mali durumlarını inceliyoruz. Türkiye'de yatırım ve ekonomik ortamın iyileşmeye başlaması İslam Kalkınma Bankası'nın daha fazla sendikasyon sağlamasını sağlayacaktır'' diye konuştu. 
     Ağırlıklı olarak vakıf ve benzeri kurumlarla ilişki halinde olduklarını anlatan Nassief, ''Biz daha çok hayır amaçlı gelir getirecek konulara bakmaktayız'' dedi. 
     Piraye Antika ise HSBC olarak Türkiye'deki piyasalarda teminatsız kurumsal finansal destek verilmesi için çalıştıklarını söyledi. 
     Toplantıda daha sonra, murabaha sendikasyon anlaşması Piraye Antika, Muzaffer Akpınar, Nabil Nassief ile konsorsiyumda bulunan diğer banka yöneticileri tarafından imzalandı. 
     
</TEXT>
</DOC>
