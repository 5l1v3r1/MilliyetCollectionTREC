<DOC>
<DOCNO> 248531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sontur48.html </URL>
<DATE> 2004/06/16/ </DATE>
<TIME> 22.05 </TIME>
<AUTHOR>  </AUTHOR>
<HEADLINE>
DGM'lerin kaldırılması... Tasarının tümü üzerinde görüşler tamamlandı 
</HEADLINE>
<TEXT>

     TBMM Genel Kurulu'nda, Anayasa'da yapılan değişikliğe paralel olarak Ceza Muhakemeleri Usulü Kanunu'nda değişiklik yapılması ve DGM'lerin kaldırılmasına ilişkin yasa tasarısının tümü üzerindeki görüşmeler tamamlandı ve maddelerine geçilmesi kabul edildi. 
     Tasarı üzerinde CHP Grubu'nun görüşlerini dile getiren Niğde Milletvekili Orhan Eraslan, AB normlarına uyum adına bir yanlışlıktan dönülmesinin olumlu olduğunu belirterek, eksikliklerine rağmen ''DGM'lerin kaldırılmasında samimi olduklarını göstermek'' adına düzenlemeyi destekleyeceklerini söyledi. 
     DGM'lere karşı olmanın uzun yıllar bu mahkemelerde özveriyle çalışanlara karşı olmak anlamına gelmediğini vurgulayan Eraslan, bu mahkemelerin Anayasa'da yapılan değişiklikle hukuksal dayanağını kaybettiğini, süren davalarda mahkeme heyetinin tavrının doğru olduğunu kaydetti. 
     Tasarı'nın ''Hükümet'in DGM'leri kaldırmak istemediği'' görüntüsü verdiğini ileri süren Eraslan, adı değiştirilerek özel ağır ceza mahkemeleri yaratılmasının yanlış olduğunu ifade etti. DGM Yasası'ndaki sınırlamaların aynen korunduğunu, aynı görevi yapan mahkemelerde yetki, savunma hakkı ve sanık güvencesi açısından farklılığın eşitlik ilkesine aykırı olduğunu anlatan Eraslan, AİHM'in ''doğal yargıç ilkesine aykırı'' olduğu yönünde kararlar verebileceğini ileri sürdü. 
     Tasarı'da ''terminolojik hatalar'' olduğuna işaret eden Eraslan, bu eksikliklerin sistemi zedeleyeceğini belirtti. Eraslan, ''Bir yerde 1 sulh, 1 asliye ceza mahkemesi olur. Ağır ceza mahkemesi de bunların daireleridir. Aynı yerde birden fazla ağır ceza mahkemesi dairesi olması daha doğru olurdu'' görüşünü ifade etti. 
     CHP Adana Milletvekili Ziya Yergök de tasarı üzerinde kişisel görüşlerini dile getirirken, DGM'lerin kurulduğu günden beri çok tartışıldığını, ancak Türkiye'de terör tehdidinin sürdüğünü söyledi. Halen DGM'lerde 18 bin hazırlık soruşturması ve 6 bin derdest dosya bulunduğuna dikkati çeken Yergök, bu dosyaların da terör tehdidinin boyutunu gösterdiğini söyledi. 
     
</TEXT>
</DOC>
