<DOC>
<DOCNO> 248619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/spor/spo04.html </URL>
<DATE> 2004/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon testten geçti 
</HEADLINE>
<TEXT>


Bordo-Mavili futbolcuları bir dizi teste sokan Ziya Doğan, oyuncuların dayanıklılık, süreklilik ve fazla kilo durumunu belirleme fırsatı buldu 


Mesai Gerede'de 
GEREDE'DE yeni sezon hazırlıklarını sürdüren Trabzonspor'da futbolcular dün bir dizi testten geçti. Greenpark Oteli'nin sahasında kondisyoner Abdullah Güllü gözetiminde, futbolcuların karınlarına takılan kemer ve kollarındaki saatlerle ölçümler yapıldı. Teknik Direktör Ziya Doğan, bu sistemle oyuncuların dayanıklılık, süreklilik ve fazla kilo durumlarını belirledi. 

Primler ödenecek 
TRABZONSPOR'UN Almanya kampı maç programı da belli oldu. Bordo - Mavililer, 4 Temmuz'da Neumunstar, 10 Temmuz'da Werder Bremen, 14 Temmuz'da Osnabürück, 16 Temmuz'da Armina Biefeld ve 18 Temmuz'da da FC St. Pauile ile karşılaşacak. Öte yandan futbolcuların Türkiye Kupası'nı kazanması ve ligi ikinci sırada bitirmesi primi olan toplam 1 trilyon 600 milyar liranın da Eylül ayının başına kadar ödeneceği açıklandı. 

Thijs nihayet 
BORDO - Mavililer, uzun süredir peşinden koştuğu Belçikalı Bernd Thijs ile anlaşma sağladı. Trabzonspor Genel Sekreteri Yusuf Ziya Yılmaz, Thijs'in bugün saat 17.00'de şehre geleceğini, yarın da sağlık kontrolünden geçip, imza atacağını açıkladı. Bu futbolcuyu soranlara tepki gösteren Teknik Direktör Ziya Doğan ise, "Maradona mı alıyoruz" diyerek Thijs'in yüceltilmemesini istedi. 

Aria tamam 
YENİ sezon için göğüs reklamı konusunda görüşmelerini tamamlayan Trabzonspor, Aria ile anlaştı. Bu şirket ile 1.5 milyon dolarlık bir anlaşma yaptıklarını söyleyen Basın Sözcüsü İbrahim Şahin, şampiyon olmaları halinde Aria'nın kendilerine 400 bin dolar daha para ödeyeceğini kaydetti. 

Zam istediler 
GÖKDENİZ ile Fatih Tekke'nin 1.5 trilyon liraya anlaşması, diğer futbolcuları da ayaklandırdı. Mehmet Yılmaz ile İbrahim Ege'nin Menajeri Mustafa Üçüncü, Asbaşkan Nevzat Şakar ile bir görüşme yaptı, şartlarda iyileştirme istedi. Şakar'ın ise bu talebe, "Eğer her futbolcu, Ben iyi oynadım. Benim transfer ücretime zam yapın derse bu işin altından kalkamayız" dediği öğrenildi. 




</TEXT>
</DOC>
