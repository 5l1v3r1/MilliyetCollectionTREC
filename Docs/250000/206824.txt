<DOC>
<DOCNO> 206824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sonspo04.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak milli takımı Antalya'ya kampa geliyor 
</HEADLINE>
<TEXT>

     SY Turizm Futbol Organizatörü Selçuk Yılmaz, Irak Milli Takımı'nın 24 Ocak'ta kamp için Antalya'ya geleceğini bildirdi. 
     Selçuk Yılmaz, kamp için yurt içi ve yurt dışından 1200'e yakın takımın Antalya'ya gelmesinin beklendiğini söyledi. Şu ana kadar 900 yerli ve yabancı takımın üç ayı kapsayan dönem için rezervasyonlarını teyit ettirdiğini belirten Yılmaz, Antalya ve ilçelerinde 23 beş yıldızlı otelde rezervasyon yapıldığını kaydetti. 
     Takımların Antalya'ya yoğun ilgi gösterdiğini ifade eden Yılmaz, otel sahalarının talebe cevap verememesi durumunda Antalya merkezde bulunan Köy Hizmetleri İl Müdürlüğü, Türkiye Elektrik Kurumu'na ait sahalar ile 100. Yıl sahalarının ve Alanya şehir stadyumunun da kullanılmasının planlandığını belirtti. 
     Futbol turizminin İstanbul'da yaşanan terör olaylarından etkilenmediğini ifade eden Yılmaz, şöyle konuştu 
     ''Şu ana kadar bize ulaşan bir rezervasyon iptali yok. Buna karşın çoğunluğu Alman takımlarından oluşan çok sayıda 1. Lig takımı rezervasyonlarını teyit ettirdiler. Dinamo Dresden, Kaiserslauten, Karlsruher SC, 1860 Münih, Ukrayna Obolon Kiev, Varskla Poltava, İsviçre'den FC vıl, Çekoslavakya'dan Opava, Polonya'dan Groclin, Kore'den Samsung, Avusturya Genç Milli Takımı, Litvanya Milli Takımı ve UEFA 3. tur şampiyonu Dnigro bunlardan bazıları. Ocak-mart sonu itibariyle Antalya bölgesi adeta spora ve sporcuya doyacak...''. 
     
     IRAK MİLLİ TAKIMI 24 OCAK'TA ANTALYA'DA 
     Irak Milli Takımı'nın da 24 Ocak'ta Antalya'ya geleceğini açıklayan Yılmaz, takımın Belek Kaya Otel'de 10 gün kamp yapacağını söyledi. Yılmaz, Irak Milli Takımı'nın ilk resmi sınavını Belek kampından hemen sonra 11 Şubat'ta yapılacak 2006 Dünya Kupası elemeleri için vereceğini sözlerine ekledi. 
     
</TEXT>
</DOC>
