<DOC>
<DOCNO> 204462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/ekonomi/eko06.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsacılar kara para suçlamasından korktu 
</HEADLINE>
<TEXT>

   Yeni kanunla bazı sermaye piyasası suçları kara para kapsamına alındı. Bu suçlarda kara para kapsamında Cumhuriyet savcıları doğrudan kovuşturma açabilecek 
   SONGÜL HATISARU 
   
   Cumhurbaşkanı Ahmet Necdet Sezer'in, "Bankalar Kanunu ile Bazı Kanunlarda Değişiklik Yapılmasına İlişkin Kanunu" onaylaması borsaya satış getirdi. Endeks 596 puanlık gevşemeyle 17.643 puana geriledi. Yeni kanun 19 maddesiyle bazı sermaye piyasası suçları kara para kapsamına aldı. 
   Buna göre sermaye piyasası kanunun 47 A 1 - 7 maddelerinde yaptırıma bağlanan manipülasyon, insider trading, karşılıksız repo, izinsiz aracılık, örtülü kazanç aktarımı gibi suçlar kara para kapsamına alındı. 
   Daha önce Sermaye Piyasası Kanunu'nda yazılı suçlarda kovuşturma yapılması için Kurul tarafından Cumhuriyet savcılıklarına yazılı başvuru yapılması gerekiyordu. Yeni durumda artık kara para kapsamında Cumhuriyet savcıları doğrudan kovuşturma yapabilecek. 
   
   Tedirginlik 
   Bu nedenle teknik bir değerlendirme gerektiren konularda bile kurulun bilgi birikiminden geçmeden doğrudan mahkeme açılmasıyla karşı karşıya kalınacak olması borsada tedirginlik yarattı. Nitekim dün onama kararının ardından, yükseliş trendinde olan endeks yüzde 3.27 oranında değer kaybederek 17.643 puana gevşedi. 
   
   
</TEXT>
</DOC>
