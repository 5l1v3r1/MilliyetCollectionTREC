<DOC>
<DOCNO> 234756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/siyaset/siy05.html </URL>
<DATE> 2004/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan 'Hayır'cılar sonuçtan ders alsın 
</HEADLINE>
<TEXT>


Başbakan, Kıbrıs konusunda gelinen noktanın Türk diplomasisinin son 50 yıldaki en başarılı dönemi olduğunu söyledi ve KKTC'ye birlik çağrısı yaptı 

ABDULLAH KARAKUŞ Ankara 


Başbakan Recep Tayyip Erdoğan, Kıbrıs konusunda gelinen noktanın Türkiye'nin diplomatik açıdan son 50 yılın en başarılı dönemi olduğunu belirterek "hayır"cıların sonuçtan ders almasını istedi. Erdoğan, KKTC'ye de birlik çağrısında bulundu. 
Dışişleri Bakanı Abdullah Gül, "Yaramaz çocuğun kim olduğu ortaya çıktı" diye konuştu. 
AKP il başkanları toplantısında Kıbrıs'taki referandumların sonucunu değerlendiren Erdoğan, KKTC'ye birlik mesajı vererek, "Birliğinizi, beraberliğinizi bozmayın. Bu bir referandumdu, oldu ve bitti. Birimiz hepimiz, hepimiz birimiz anlayışıyla, yaklaşımımızı sürdüreceğiz" dedi. Erdoğan, şu değerlendirmelerde bulundu 
İMAJIMIZ DEĞİŞTİ Çözümden kaçmakla suçlanan Türk tarafının imajını tamamen değiştirdiği dünyanın ortak fikri. Artık Kıbrıs'ta taşlar yerinden oynamıştır. AB ile müzakerelerde Türkiye hanesine yeni artı puanlar yazılmasını bekliyoruz. 
DENKTAŞ VE MUHALEFETE New York sürecinin başlamasında KKTC Cumhurbaşkanı Rauf Denktaş'ın da katkısı var. Fakat bir gerçeği söylemeden edemeyeceğim. Hiçbir zaman kişisel bazı sıkıntıların kaynağı Türk hükümeti olmamıştır. Bunu böyle gösterme gayreti içinde olanlar maksatlarını hamasi söylemlerin arkasına gizleme kurnazlığını bıraksınlar. 
YA SEV YA TERKET Kıbrıs Türk halkının sandığa yansıttığı irade, yıllar yılı çözümsüzlüğü çözüm bilen zihniyetlerce iyi değerlendirilmelidir. Hiç kimsenin toplumsal iradeye ipotek koymak, "Ya sev ya terket" mantığı ile ülkesinde yaşayan insanları değerlendirme hakkı yoktur. 

'İpler elimize geçti' 
Dışişleri Bakanı Abdullah Gül de, Kıbrıs'ın, AB üyeliği başta olmak üzere sürekli Türkiye'nin önüne getirildiğini anımsatarak, "Bundan sonra dışarıda daha rahat hareket edeceğiz. İpler bizim elimize geçti. Hep bize 'Uzlaşmaz Türkler' derlerdi. Artık yaramaz çocuğun kim olduğu ortaya çıktı" dedi. 



</TEXT>
</DOC>
