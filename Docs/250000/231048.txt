<DOC>
<DOCNO> 231048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonspo36.html </URL>
<DATE> 2004/04/13/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Ankaragücü, futbolcu avında... 
</HEADLINE>
<TEXT>

     Gençlerbirliği ile hafta sonu oynayacağı ''Ankara Derbisi''nin hazırlıklarını sürdüren Ankaragücü, gelecek sezona yönelik futbolcu arayışlarına da hız verdi. 
     Teknik direktör Rıza Çalımbay, gelecek sezon için orta alana ve forvete takviye amacıyla Avusturya Ligi'nde futbol hayatını sürdüren 2-3 gurbetçi futbolcu ile ilgilendiklerini, bu amaçla yardımcı antrenör Gökhan Keskin'i bu ülkeye gönderdiklerini söyledi. 
     Gurbetçi futbolcular hakkında hazırlanacak rapor sonrasında kararını vereceğini ifade eden Çalımbay, belirlenen oyuncuları Ankara'ya getirerek deneyeceklerini sözlerine ekledi. 
     
     GENÇLERBİRLİĞİ MAÇI HAZIRLIKLARI 
     Ankaragücü, ezeli rakibi Gençlerbirliği ile yapacağı maçın hazırlıklarını sürdürüyor. 
     Cemal Aydın Spor Kompleksi'nde, teknik direktör Rıza Çalımbay yönetiminde, bugün yaklaşık 1,5 saat süren bir antrenman yapan sarı-lacivertliler, kondisyon idmanının ardından, tam sahada çift kale maç yaptılar. Futbolcuların oldukça hırslı göründüğü antrenmanda, teknik direktör Çalımbay, çalışmayı sık sık keserek oyuncularına uyarılarda bulundu. 
     Başkent ekibinde, sakatlığı devam eden Zafer'in dışında eksik futbolcu bulunmuyor. 
     
</TEXT>
</DOC>
