<DOC>
<DOCNO> 238187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonspo25.html </URL>
<DATE> 2004/05/07/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Fikret Orman hedeflerini anlattı Yeni bir stad yapacağım... 
</HEADLINE>
<TEXT>

     Beşiktaş Kulübü'nün 30 Mayıs'ta yapılacak olağanüstü genel kurulunda başkanlığa adaylığını açıklayan Fikret Orman, düzenlediği basın toplantısıyla hedeflerini anlattı. 
     Fikret Orman, Beşiktaş'a Beşiktaşlı duruşu olan bir başkanın lazım olduğunu ileri sürerek, ''Beşiktaş'ın bana ihtiyacı var'' dedi. 
     20 yıllık kongre üyesi olduğunu ifade eden Orman, şöyle konuştu 
     ''2000-2002 yılları arasında da asbaşkanlık görevini başarıyla yerine getirdim. 2004 yılı kongresinde bana başkanlık teklif edildiğinde ben, 'Beşiktaş'a başkan değil, Serdar Bilgili'ye rakip aranıyor' demiştim. Bugün ise Beşiktaş'a başkan aranıyor. Beşiktaşlı duruşu olan başkanın vizyonunda sürdürebilir başarı ve icraatları vardır, dünya standartlarında bir kulüp hedefler. Popüler olur, ama popülist olmaz. Başkan, sultasından çok, birlikte yönetim modelini benimser ve uygular. Beşiktaş ruhunu oluşturan taraftarlarla birlikte aynı hedefe yürür. Kulübün borsadaki hisse değerini artırmak için çalışır ve alçakgönüllüdür, dürüsttür ve mazbuttur.'' Orman, Beşiktaşlı duruşu olan başkanın gücünü deneyimden, bilgisinden, aklından ve dostlarından alacağını vurgulayarak, ''Böyle bir başkan, yönetim kurulu listesini de benzer arkadaşlardan oluşturur. Ayrıca yönetim kurulu için görüşmelerimiz sürüyor. Bu aşamada bazı isimlerin medyaya yansıdığını görüyorum. Bu isimler şu aşamada spekülasyondan ibarettir. Kongreden önce yine yapacağım toplantıyla listemde yer alacak arkadaşları açıklayacağım. Ufku ve bilgisi geniş, çalışkan ve cesur bir yönetim kuruluyla geliyorum'' diye konuştu. 
     
     GÜÇLÜ VE İCRAATÇI BİR YÖNETİM 
     Orman, güçlü ve icraatçı bir yönetim kuruluyla hizmet vermek istediklerini dile getirerek, şöyle devam etti 
     ''Beşiktaş'ın hedefleri bellidir. Beşiktaş'ı bu hedeflerin ötesine taşıyacak bir sorumlulukla bu işe soyunuyoruz. Herşeyden önce Beşiktaş'ın eşsiz değerlerine sarılacak, kulübümüzü herkesin gıpta ettiği bir topluluk yapacağız. Yalnızca Avrupa kupalarına katılmakla Avrupa takımı olunmayacağını biliyoruz. Beşiktaş'ı her yönüyle çağdaş ve öncü bir kulüp yapmak büyük tutkumuz.'' 
     
     UZUN VADELİ KADROLAR 
     Beşiktaş'ın sportif açıdan hedeflerinin her zaman şampiyonluk olacağını kaydeden Orman, uzun vadeli kadrolarla bu hedeflere ulaşmaya çalışacaklarını bildirdi. 
     Kısa vadede her zaman aynı hedefi kovalayacaklarını kaydeden Orman, şunları söyledi 
     ''100. yılda olduğu gibi 101., 102. ve daha sonraki yıllarda da şampiyonluk istiyoruz. Altyapıya da çok inanıyorum. Bizi diğer kulüplerden ayıran olgu, altyapıdaki oyuncularımızla başarı yakalamamızdır. Takım için gerekli olan transferler ve diğer ihtiyaçları karşılamak için hazırız. Transfer konusunda özellikle İbrahim Altınsay ile birlikte yürüttüğümüz çalışmalar var. Bu işlere yeni başlamadık. Tüm sistemiyle çalışan bir kulüp yaratmak istiyoruz.'' 
     
     BEŞİKTAŞ'TAN BAŞKA GİDECEK YERİM YOK 
     Orman, ''Seçimde kazanamazsınız, bırakıp gidecek misiniz '' sorusunu ise ''Ben bu camiaya yönetici olarak gelmedim. 20 yıldır bu camianın içindeyim. Her zaman burdayım. Seçimi kaybetsem bile gidecek hiçbir yerim yok. Yine buradayım. Ben ve arkadaşlarım Serdar Bilgili'nin dönmesi için herşeyi yaptık. Ama kendi iradesiyle bu kararı aldı'' diye yanıtladı. 
     Fikret Orman, mali konulardaki sorulara ise şöyle yanıt verdi 
     ''Beşiktaş'ın para ihtiyacını karşılayacak güçteyiz. Kulübün kimseye bağlı olmayan bir yapıyla yönetilmesi lazım. Eski başkanlar Süleyman Seba ve Serdar Bilgili, kulübü bu anlayışla yönettiler.'' Bu arada Orman, BJK İnönü Stadı konusundaki soruları ise, ''Ben BJK İnönü Stadı'nın yerine başka bir stat yapmak istiyorum'' diye yanıtladı. 
     
     GERİ ÇEKİLMEYİZ 
     Orman, ''Serdar Bilgili kendisine edilen küfürler yüzünden görevi bıraktı. Siz aynı şeyle karşılaşsanız ne yaparsınız '' sorusunu, ''Bizler onurlu insanlarız. Tabii ki Beşiktaş başkanlık koltuğunda oturan birine küfür etmek doğru değil. Ama önemli görevlere talip olan bizler, bunların üstesinden gelecek insanlarız. Geri çekilmeyiz'' dedi. 
     Fikret Orman'ın, basın toplantısında heyecanlı olduğu gözlenirken, kızkardeşleri de kendisini toplantıda yalnız bırakmadı. 
     Bu arada Orman'ın basın toplantısında, başkan seçilmesi durumunda yönetim kurulunda görev vereceği öğrenilen eski yöneticiler İbrahim Altınsay, Aziz Çankırı, Hasan Gocay ve Bayram Yağcı da hazır bulundu. 
     
</TEXT>
</DOC>
