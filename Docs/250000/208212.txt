<DOC>
<DOCNO> 208212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/ekonomi/eko02.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin yüzünden çelik sorun oldu 
</HEADLINE>
<TEXT>

   Çin'in demir çelik talebindeki patlama, son iki ay içinde hammadde fiyatlarını yükseltirken, hurda fiyatlarında da iki misli artışa neden oldu 
      
   Çin Halk Cumhuriyeti'nin demir çelik ürünlerinde talebi artırması, ithal mal bulmakta zorlanan sanayicinin Erdemir'e yüklenmesine sebep oldu. 
   Çin'in talep artışı, beyaz eşya, otomotiv, boru ve profil üreticilerinin önemli girdilerinden olan yassı çelikte fiyatları artırdı. Bu sektörlerde Çinli firmalarla rekabet eden firmaları, gelecek dönemde daha zorlu bir sürecin beklediği kaydedildi. 
   Erdemir Genel Müdürü Kerim Dervişoğlu, Çin'in talebi nedeniyle son iki ayda tüm demir çelik ürünlerinde, hammaddede ve navlunlarda artış görüldüğünü kaydetti. Çelik üreticilerinin bu talep nedeniyle girdi temininde zorluk yaşadığını ve hurda fiyatlarında iki misline varan artışlar olduğuna dikkat çeken Dervişoğlu, şöyle dedi 
   "Yassı çelik kullanıcıları tüm dünyada ihtiyaçlarının iki - üç katı üzerinde sipariş verdi. Global bir talep sıçramasına neden bu gelişmeler yurt içi piyasada da ithal ürün tedarikini zora soktu. İhtiyaçlarını ithalat yoluyla karşılayamayan yassı çelik kullanıcıları, taleplerini her zamankinden yüksek seviyelerde bize yönelttiler." 
   
   Yaza kadar sürer 
   Hammadde fiyatlarındaki artışı, yurtiçindeki kapasite artışının da körüklediğini belirten Dervişoğlu, "Fiyatlarda artış trendinin temmuz ayına kadar süreceğini ve bu tarihten sonra düşüş yaşanacağını tahmin ediyoruz. Bu ürünleri kullanan firmaların kur avantajının sürmesi nedeniyle maliyet artışını fiyatlarına yansıtmaları uzun süreleri alacaktır" dedi. 
   
   Ürettiğinden çok tüketiyor    Çin'de geçen yılın ilk 10 ayında 180 milyon tona yakın çelik üretildi. Çelik ürünleri üretimi ise 192 milyon ton oldu. Çin, dünya çelik üretiminde beşte bir oranında üretim yaparken tüketimin dörtte birine hakim. 
   Çin yılda 40 milyon ton çelik alımıyla dünyanın en büyük çelik alıcılarından ABD'nin ardından ikinci sırada bulunuyor. Çin ayrıca böyle giderse ABD'nin de tahtını elinden alacak. 
   
   Fiyatlar yüzde 15 - 20 arttı    Vestel İcra Kurulu Başkanı Ömer Yüngül, son iki ayda fiyatların yüzde 15 - 20 oranında arttığını, ancak bunun üretim planlarını değiştirmeyeceğini söyledi. 
   Maliyetlerdeki artışın, ürün maliyetlerine yansımasının modellere göre değişeceğini kaydeden Yüngül, "Bu artış tüketiciye çok fazla yansımaz" dedi. 
   Teba Ev Aletleri Grup Başkanı Neşet Serter de sektörde yoğun rekabet nedeniyle ihracat yapanlar için fiyatları artırmanın çok zor olduğunu kaydederek, şöyle konuştu 
   "Ancak maliyetler ciddi anlamda arttı. Asgari ücrete gelen zam ve dolar bölgesine ihracat yapanlar için dolardaki değer kaybı da ek bir maliyet oluşturdu. Bütün bu faktörler göz önüne alındığında fiyat artışı kaçınılmaz gibi gözükse de bu yolu denemek çok riskli. 
   
   
</TEXT>
</DOC>
