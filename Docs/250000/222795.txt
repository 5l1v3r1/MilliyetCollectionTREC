<DOC>
<DOCNO> 222795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/soneko36.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Unilever, yatırımlarına devam edecek... 
</HEADLINE>
<TEXT>

     Unilever Kuzey Afrika, Ortadoğu ve Türkiye Bölge Başkanı Rachid Rachid, Türkiye'de yatırımlarına devam edeceklerini belirterek, ''Yapacağımız ihracatlarda Türkiye'nin temel alınacağı veya üs olarak kabul edileceği bir ülke konumuna gelmesini ümit ediyoruz'' dedi. 
     İstanbul'da dün yapılan Yatırım Danışma Konseyi Toplantısı'na katılan Rachid Rachid, temaslarına ilişkin Unilever Türkiye Genel Müdürlük binasında gazetecilere değerlendirmelerde bulundu. 
     Türkiye'de gıda, temizlik ve kozmetikte 17 marka ile faaliyet gösteren Unilever'in Bölge Başkanı Rachid, dün muhteşem bir konferans düzenlendiğini ifade etti. 
     Rachid, Unilever'in faaliyet gösterdiği 150'den fazla ülke arasında Türkiye'nin en hızlı büyüyen ülkeler arasında yer aldığını, Unilever Türkiye'nin lider markalarına yatırım yaparak organik büyümeyi hedeflediğini kaydetti. 
     Rachid Rachid, Unilever'in 1951 yılından bu yana Türkiye'de bulunduğuna işaret ederek, ''Artık kendimizi buraya ait yerel bir şirket olarak kabul ediyoruz. Gerçekten yaşadığımız bir başarı öyküsüdür. Küçük bir şirket olarak başladık, gelişerek bu ölçüye ulaştık'' diye konuştu. 
     
     BAŞBAKAN VE HÜKÜMETE ÖVGÜ 

     Türkiye'de bulundukları süre içinde birçok ekonomik sorun yaşandığını ve zorluklarla baş etme zorunda kaldıklarını anlatan Unilever Kuzey Afrika, Ortadoğu ve Türkiye Bölge Başkanı Rachid Rachid, şunları kaydetti 
     ''Bunu, Başbakan Recep Tayyip Erdoğan ve Bakan Ali Babacan'ın da bulunduğu dünkü toplantıda dile getirdik. Dünkü görüşmeler sırasında son 18 aydır görevde bulunan hükümetin oldukça başarılı çalışmalar yaptığını dile getirdik. Yapılan çalışmalardan gayet memnunuz. Tutarlı ve istikrarlı bir şekilde gittiğine yönelik düşüncelerimizi paylaştık. Hükümet tarafından hayata geçirilen politikalar ve uygulamalar Türkiye ekonomisi üzerinde olumlu sonuçları da beraberinde getirecektir. Bu da uluslararası bir şirket olarak faaliyet gösteren Unilever'e yaptığı ve yürüttüğü çalışmalarda yardımcı olacaktır. 
     Hem Başbakan Recep Tayyip Erdoğan hem de hükümet tarafından gösterilen kararlılık, istek ve girişimci ruh sayesinde daha fazla yatırımın Türkiye'ye gelmesi konusunda çok olumlu etkiye sahip olacağını düşünüyoruz. Sayın Başbakan, sabahtan saat 16.30'a kadar konferansta kaldı. Nelerin olmasını ümit ediyoruz ve endişelerimiz nelerdir, tüm bunlar dile getirilirken kendine özel notlar aldı. Toplantının sonunda bir eylem planından ve bunun hayata geçirilmesinden söz etti.'' 
     
     ''TÜRKİYE BİZİM İÇİN BÜYÜK ÖNEM TAŞIYOR'' 

     Unilever Kuzey Afrika, Ortadoğu ve Türkiye Bölge Başkanı Rachid Rachid, Türkiye'de yatırımlarına devam edeceklerini belirterek, ''Türkiye bizim için oldukça büyük önem taşıyan bir ülke ve bunun için yapacağımız ihracatlarda da Türkiye'nin temel alınacağı veya üs olarak kabul edileceği bir ülke konumuna gelmesini ümit ediyoruz'' diye konuştu. 
     Türkiye'nin coğrafi konumuna bakıldığında istisnai ve özel bir yerde bulunduğunu vurgulayan Rachid Rachid, ülkenin dinamik ve eğitimli nüfusu nedeniyle ayrı bir önem taşıdığını ve uluslararası düzeyde Unilever'de yönetici konumunda Türklerin de başarılı çalışmalar yaptığını anlattı. 
     Rachid, ''Hükümetin yürüttüğü bu program sayesinde gelecekte oldukça önemli gelişmelerin yaşanacağını ve başarılı çalışmaların yapılacağını düşünüyoruz, inanıyoruz'' dedi. 
     Gazetecilerin sorularını da yanıtlayan Unilever Kuzey Afrika, Ortadoğu ve Türkiye Bölge Başkanı Rachid Rachid, Yatırım Danışma Konseyi Toplantısı'nda Başbakan Recep Tayyip Erdoğan'a özellikle ilettiği konular arasında şeffaflığın olduğunu söyledi. Rachid, istikrar ve tahmin edilebilirlik konularını da gündeme getirdiklerini, hali hazırdaki mevcut gümrük ve vergi uygulamalarıyla ilgili mevzuatın basitleştirilmesi ve bu alanda daha kolay çalışabilmelerini sağlayacak konuları Başbakan Erdoğan'a aktardıklarını bildirdi. Rachid Rachid, standartlar ve spesifikasyonların AB'ye uyumlandırılması gerektiğini söylediklerini ifade ederek, hem Başbakan Recep Tayyip Erdoğan hem de Devlet Bakanı Ali Babacan'ın verdiği yanıtların olumlu olduğunu vurguladı. 
     Rachid, 6-8 ay sonra Devlet Bakanı Ali Babacan'ın hazırlayacağı bir raporla, atılmış olan adımlar ve gelişmeleri konseye ileteceğini, 12 ay sonra da Başbakan Recep Tayyip Erdoğan'la bir kez daha biraraya gelinerek gelişmelerin değerlendirileceğini kaydetti. 
     Bir gazetecinin, ''Türkiye ihracat üssü olursa yeni fabrikaların gündeme gelmesi ve diğer konular Başbakan Recep Tayyip Erdoğan ile görüşüldü mü '' sorusu üzerine Rachid Rachid, Başbakan Erdoğan'la bu konuyu görüştüklerini, gümrük mevzuatı ve verginin yanı sıra alan, mekan ve arsa bulunurluğu konusuna da değinildiğini bildirdi. 
     Ticaret anlaşmalarının da ele alındığını belirten Rachid Rachid, ''Sadece Türkiye'nin Avrupa ile imzalamış olduğu anlaşmalar değil, Ortadoğu ve Ortaasya ülkeleriyle imzalanan ve imzalanması öngörülen anlaşmaların Türkiye'nin ihracat için baz ya da üs olarak seçilmesi halinde hayata geçirilmesi gerekiyor. Dün konuşulan, verilen sözler ya da yapılması öngörülen planlar hükümet tarafından hayata geçirilecek olursa o zaman Türkiye hem bizim açımızdan hem de diğer yatırımlar açısından çok çekici bir ülke haline gelecektir'' diye konuştu. 
     
     TOPLANTININ ORTAK KANISI 

     Rachid Rachid, Yatırım Danışma Konseyi Toplantısı ile ilgili ortak bir kanı olduğunu belirterek, '' Türkiye'nin potansiyeli tam olarak hayata geçirilemiyor şeklinde düşünülüyor. Herkes ortak görüşe vardı ki, istikrar ve tahmin edilebilirlik, geleceğin net bir şekilde görülmesi konularında sorun yaşanıyor. Vergi, gümrük ve yasal mevzuat düzenlemeleri konusu yine herkes tarafından ortak bir şekilde dile getiriliyor'' dedi. 
     Unilever Kuzey Afrika, Ortadoğu ve Türkiye Bölge Başkanı Rachid Rachid, Türkiye'nin ortada ve birbiriyle bağlantılı bir bölgede olduğu için tek bir tarafa yüzünü dönmesinin bir çok şeyi kaybetmesine neden olacağını belirterek, ''Türkiye kesinlikle Avrupa pazarında yerini bulmalıdır. Buna inanıyorum. Avrupa, Ortadoğu ve Ortasya ülkeleriyle olan ilişkilerini kolaylaştıracak konumu ve rolü üstlenmesi gerekir'' diye konuştu. 
     Rachid, Unilever Türkiye'nin mutfağında yemek yaptığını belirterek, en çok pilav ve zeytinyağlı yemekleri yaptığını ve sevdiğini söyledi. 
     Unilever Türkiye Yönetim Kurulu Başkanı İzzet Karaca da yıllık yatırım tutarlarının 25-50 milyon dolar arasında olduğunu, bu yıl 30-35 milyon dolar civarında bir fabrika yatırımı öngörüldüğünü belirterek, ''Yaptığımız çalışmalarla eğer biz Borsa'da olsaydık değerimiz, 1.2 milyar dolar civarında olacaktı'' dedi. 
     
     TÜRKİYE CİROSU 700 MİLYON DOLAR 

     Karaca, 2003'te 700 milyon dolar ciro yapıldığını ve ihracatın 75 milyon dolar olarak gerçekleştiğini ifade ederek, bu yıl ihracat hedeflerinin 100 milyon dolar olduğunu bildirdi. 
     Unilever'in, Türkiye'nin Avrupa Birliği'ne girmesini desteklediğini ve bu ülkeye yatırımların artması için lobi faaliyetleri yaptığını anlatan Karaca, 4-5 yılda yaptıkları çalışmalarla pozitif sonuçlar almaya başladıklarını, fabrikalarının verimliliğinin şu anda dünya standartlarının üzerine çıktığını kaydetti. 
     Türkiye'de maliyetler ve rekabet açısından güzel bir konumda olduklarını belirten İzzet Karaca, Borsa'ya açılma konusunda da ''O global stratejimizle bağlantılıdır. İleride global stratejimizde öyle bir kararlılık olursa ona uyarız'' diye konuştu. 
     Gıda, temizlik ve kozmetikte, Komili, Knorr, Calve, Algida, Omo, Elidor ve Signal'ın da yer aldığı 17 marka ile faaliyet gösteren Unilever Türkiye, 2003 yılında dolar bazında yüzde 60 büyüme kaydetti. 
     
</TEXT>
</DOC>
