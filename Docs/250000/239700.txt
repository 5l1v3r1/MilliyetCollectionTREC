<DOC>
<DOCNO> 239700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonsiy11.html </URL>
<DATE> 2004/05/13/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Şener ''Ekonomiyle ilgili herşeyin güzel gittiğini izliyorsunuz'' 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ekonomiyle ilgili her şeyin güzel gittiğini belirterek, Merkez Bankası'nın özellikle kısa dönemli hareketlenme üzerine uyguladığı aktif politikalar sonucunda piyasaların dengeye geldiğini söyledi. 
     Şener, Başbakanlık Merkez Binası'ndaki e-İcra Kurulu toplantısının ardından, gazetecilerin ekonomiyle ilgili sorularını yanıtlarken, ekonomiyle ilgili her şeyin güzel gittiğini, Merkez Bankası'nın aktif politikaları sonucunda piyasaların dengelendiğini kaydetti. 
     Şener, döviz kurunun bugünlerde ulaştığı değerde, hükümetin tahminde bulunduğu yıl sonu değerler açısından herhangi bir sapmanın söz konusu olmadığını bildirdi. 
     Şener, ''Banka sisteminde önemli bir açık pozisyon bulunmadığını'' söyledi. 
     Şener, ekonomiyle ilgili her şeyin güzel gittiğini ifade ederek, ''Merkez Bankası'nın özellikle bu kısa dönemli hareketlenme üzerine uyguladığı aktif politika sonrasında piyasalar dengeye gelmiştir'' açıklamasında bulundu. 
     Abdüllatif Şener, dövizdeki gelişmelerle ilgili soru üzerine, hükümetin açıkladığı yıl sonu makro tahminlerin önemli olduğunu ifade etti. Şener, şunları kaydetti 
     ''Hükümetin yıl sonu döviz kuru hedefi daha önce açıklanmıştı. Bu tahminlere göre, yıl sonu dolar değerinin 1 milyon 694 lira, yıl içi ortalamasının 1 milyon 604 bin lira olacağı açıklanmıştı. Dövizin şu günlerde ulaştığı değere baktığımızda, hükümetin 2004 yılı sonu için öngördüğü, tahminde bulunduğu değer açısından herhangi bir sapmanın bulunmadığı, öngörüldüğü gibi bir düzeyi koruduğu anlaşılmaktadır. Bugün içinde bulunduğumuz düzey, daha önceden açıkladığımız yıl sonu tahmini açısından herhangi bir olumsuzluğu içermemektedir. Normal bir düzeyi göstermektedir.'' Döviz kurlarının yıl sonu tahminine uygun seyretmesinin diğer makro değerler açısından olumlu gidişi ifade ettiğini anlatan Şener, hedeflerde bir sapma olursa, hesapları gözden geçirmek gerekebileceğini kaydetti. 
     Şener, ''Bugün itibariyle bütün veriler, bizim yıl sonu makro ekonomik hedeflerimize uygun bir şekilde gelişmektedir'' dedi. 
     
     DÖVİZE İNCE AYAR... 

     ''Bu durum normal bir süreç ise Merkez Bankası dolara neden müdahale etti '' sorusu üzerine Şener, doların bazen düşerken, bazen birden kıpırdandığını, 6 aylık ya da 1 yıllık vadede öngörülen seyri bozacak gelişme olmadığını, aradaki öngörülmeyen düşüş ve çıkış trendinde Merkez Bankası'nın döviz aldığını ya da satış yaptığını anımsattı. 
     Şener, ''Yani kısa dönemli dalgalanmaları kontrol altına almak ya da ince ayar yapmak maksadıyla bu tür uygulamalar her zaman olmuştur. Olağan bir uygulamadır. Bu bakımdan her şeyin yerinde olduğunu söylemek işin tespiti açısından gereklidir'' diye konuştu. 
     
     PETROL FİYATLARI 

     Petrol fiyatlarındaki artışın ekonomideki makro dengeleri etkileyip etkilemeyeceğine ilişkin soru üzerine de Şener, makro dengelerin işin başından itibaren alternatifleriyle düşünüldüğünü, ekonomi yönetiminin gelişmeleri yakından izlediğini kaydetti. 
     Uluslararası piyasalarda petrol fiyatlarının son yılların en yüksek değerine ulaştığını anımsatan Şener, buna karşı gerekli emniyet mekanizmalarının oluşturulduğunu bildirdi. 
     Akaryakıt fiyatlarına zam yapılıp yapılmayacağı sorusunu yanıtlarken de Şener, makro hedefleri bozmayacak bir hedeflemede bulunduklarını, acele etmeye gerek olmadığını, günlük gelişmeler karşısında yeni önlemler alınamayacağını ifade etti. 
     Şener, ''Bankalarda açık pozisyon var mı '' sorusuna da, ''Hayır, banka sisteminde önemli bir açık pozisyon yoktur'' karşılığını verdi. 
     
</TEXT>
</DOC>
