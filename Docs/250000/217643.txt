<DOC>
<DOCNO> 217643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sondun02.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA Başkanı Petrol, Kürtler ile Iraklılar arasında gerilim yaratır 
</HEADLINE>
<TEXT>

     ABD Merkezi Haberalma Teşkilatı CIA'in Başkanı George Tenet, 1 Temmuz'da egemenliği ABD'den devralacak yeni Irak liderliğinin karşı karşıya kalacağı sorunlardan birinin, ''federal yapı içinde Kürt özerkliğinin idaresi'' olduğunu söyledi. 
     Tenet, Senato İstihbarat Komitesi'nde, CIA istihbaratına rağmen Irak'ta kitle imha silahlarının bulunamaması, Irak'taki son gelişmeler, ABD'ye yönelik terörist tehditlerin durumu konularında bilgi verdi. 
     CIA Başkanı, Irak'ta egemenliğin 1 Temmuz'da yeni Irak hükümetine bırakılacağını hatırlatarak, bunun yapı ve mekanizmasının henüz belirlenmediğini söyledi. Tenet, ''Ortaya çıkacak yeni Irak liderliği pek çok konuyla karşı karşıya kalacak. Bunlar arasında ulusal seçimlerin organize edilmesi, Sünni azınlığın politik yapıya entegre edilmesi, federal yapı içinde Kürt özerkliğinin idaresi ve Irak devletinde İslam'ın rolünün belirlenmesi gibi konular bulunuyor'' dedi. 
     Tenet, ''Federalizm, çözülmesi gereken bir sorun. Federal bir düzenin tutmasını sağlamak için Kürtler ve Arap liderlerin, federal yapıdan sadece Kürtler'in değil, bütün Iraklılar'ın yararlanacağına dair ikna edici bir açıklama yapmaları gerekecek. Bu gerçekleştiği takdirde bile petrolün kontrolü ve güvenlik belki en önemli konular olacak ve Kürtler ile merkezi Irak yönetimi arasında bunlar gerginliğe yol açabilir'' diye konuştu. 
     Cumhuriyetçi Parti Nebraska Senatörü Chuck Hagel, Tenet'ın bu açıklamalarının ardından, ''Sizin sözlerinizden, Amerikan yönetiminin kabul edilen pozisyonunun, Kürdistan'ın özerk bir bölge olacağını mı çıkarmamız gerekiyor '' diye sordu. Bu soruya karşılık CIA Başkanı Tenet, ''Bütün bunlar yerinde müzakere ediliyor. Bu tartışmaların nereye varacağı, ne kadar özerklik ve kontrolün Kürtler tarafından alınabileceği müzakere ediliyor. ABD'nin Irak'taki sivil yöneticisi Paul Bremer ve diğerleri şu anda bunun üzerinde çalışıyor. Bu sürecin nerede sona ereceğini bilmiyorum. Benim bütün söylediğim, bu konunun, ilgilenilmesi gereken konulardan biri olduğu'' diye konuştu. 
     
     IRAK-TÜRKİYE BORU HATTININ ÖNEMİ 

     CIA Başkanı, gelecek yıldan itibaren Irak'ta petrol ihraç gelirlerinin, hükümetin temel operasyonlarını karşılaması ve yeniden yapılanmaya milyarlarca dolar katkıda bulunmasının hesaplandığını söyledi. Tenet, bu çerçevede Irak-Türkiye boru hattının yeniden işlemesi ve sabotajdan korunmasının büyük önem taşıdığına işaret etti. 
     Irak'ta bulunamayan kitle imha silahlarının, ABD'nin bu ülkeye savaş açmasında birinci neden olduğunu belirten Tenet, CIA'in istihbarat hatasına işaret eden sorulara karşılık ise, ''Ben mükemmel olduğumuzu söylemiyorum. Ancak elimizdeki bilgileri paylaştık'' demekle yetindi. 
     CIA Başkanı, terör örgütü El Kaide'nin, ABD ve müttefiklerine tehdit oluşturmayı sürdürdüğünü ve örgütün, kitle imha silahları elde etmesinden endişe edildiğini de kaydetti. 
     
</TEXT>
</DOC>
