<DOC>
<DOCNO> 206448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/ekonomi/eko01.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Laptopla kurtulmuşlar tuvalet bile isteyen var' 
</HEADLINE>
<TEXT>

   Meclis'in laptop isteğinin önce Ziraat Bankası'na geldiğini, sektörün lideri olarak bunu kabul etmediklerini belirten Ziraat Bankası Genel Müdürü Can Akın Çağlar, "Bizden tuvalet yaptırmamızı isteyen bile oldu' dedi 
      Finans Sohbetleri KADİFE ŞAHİN 
   
   Geçen yıl bankacılık sektöründe İmar Bankası olayından sonra en çok konuşulan konu, Meclis'in maaş ödemesini yapan bankadan milletvekillerine hediye edilen laptoplar oldu. Konuya ilişkin sorumuzu yanıtlarken teşekkür eden Ziraat Bankası Genel Müdürü Can Akın Çağlar, Ziraat Bankası'nın bu tip isteklerden çok rahatsız olduğunu söyledi. 
   Meclis'in laptop isteğinin öncelikle Ziraat Bankası'na geldiğini belirten Çağlar, "Biz sektörün abisi olarak bu tip uygulamalara karşıyız. Biz bu konuda iyi örnek olmazsak gerisini hiç toparlayamayız" dedi. 
   Özel ve kamu bankalarında parası olan kişilerin birşey almayı alışkanlık haline getirdiğini belirten Çağlar, şöyle konuştu "Özellikle kamu kurumları, yeterli ödeneğin olmayışı nedeniyle ellerindeki para hangi bankada ise o bankadan birtakım şeyler almayı alışkanlık haline getirmişler. Bu Ziraat Bankası olarak bizi çok yoruyor. Daha önceki dönemlerde ne yapmışlar bilmiyorum ama biz çok net tavır koyduk, 'Promosyon uygulamasına asla girmeyelim' dedik. Meclis'in laptop talebi öncelikle bize gelmişti. Biz "Biz sektörün abisiyiz. Bu konuda öncelik yaparsak arkayı hiç toparlayamayız" dedik. İş Bankası bunu bir pazarlama faaliyeti olarak değerlendirdi. Bu işe ticari olarak bakılırsa biz çok ciddi bir para kaybettik. Normal şartlarda bunu yapmam gerekirdi ama zaten sektörde var olan bu haksız uygulamayı körüklemek istemedik." 
   
   'İnanılmaz istekler var' 
   1980 öncesinde bankacılıktaki bu tip uygulamalara örnek veren Çağlar, hesap açanların ev çekilişine katıldığını hatırlattı. Günümüzde bankalarda parası olan kurumlardan gelen isteklerin inanılmaz taleplere doğru gittiğini ifade eden Çağlar, yaşadığı son olayı şöyle anlattı 
   "Bunun sonu yok. Bu nedenle yeni bir yasal düzenlemenin yapılması gerekiyor. Çünkü daha geçenlerde bizde parası olan bir kamu kurumunun başındaki yönetici, 'Bizim ödenekler bitti, tuvaletler akıyor, kokuyor. Şunu size zahmet bizim paranın karşılığında yaptırır mısınız ' dedi. Talepler böyle inanılmaz noktalara doğru gidiyor." 
   
   'Kamu bankaları BDDK gibi bir yapıya kavuşturulabilir'    Daralan bankacılık piyasasında sektörü regüle eden bir birimin mutlaka olması gerektiğini kaydeden Çağlar, "Bunu bir veya üç tane kamu bankasıyla da yapabilirsiniz" dedi. Kamu bankalarının özelleştirilmesi için belli bir geçiş sürecinin yaşanacağını belirten Çağlar, özerkleştirilmelerini daha yararlı gördüğünü belirtti. 
   Çağlar, "Şu ana kadar bizim hükümetle yaptığımız çalışma bu çerçeve üzerinde yürüyor. Bundan da fevkalade memnunuz. Kamu bankalarının geçiş sürecinde BDDK'nın yapılanmasına benzer özerk bir yapıya kavuşturulması sanırım daha sağlıklı olacaktır. Bundan sonra da satılırsa satılır veya başka şekilde devam ederler" dedi. 
   
   Ziraat, dünya markası olacak    Ziraat Bankası'nın üç yıldır kamu bankası anlayışından uzaklaşmaya çalıştığını, belirten Çağlar, bankanın teknolojik altyapısını yenilemek için başlattığı projenin temmuzda tamamlanacağını bildirdi. Ziraat Bankası'nın öncelikle bireysel bankacılıkta odaklanacağını söyleyen Çağlar, bankanın kapısından giren bütün müşterilere hizmet veren bir finansal grosmarket olacağını belirtti. 
   Makro hedeflerinin Ziraat Bankası'nı bir dünya markası haline getirmek olduğunu belirten Çağlar, "Pakistan, Afganistan, Irak, Ürdün gibi ülkelere yayılarak bankayı bir dünya markası yapmak istiyoruz. Şu anda Irak'ta banka kurmak için başvuruda bulunduk" dedi. 
   
   Birleşme kamu görevi    Pamukbank'ın kamu bankalarından biriyle birleştirilmesi konusunu değerlendiren Çağlar, "Bu çok isteyerek yapılacak bir iş değil. Pamukbank ile Ziraat'in veya Halk Bankası'nın birleşmesi ancak iki ile ikinin toplanmasının beş etmesi halinde bir anlam ifade eder" dedi. 
   Bunun ise 'Pamukbank'ın yaklaşık üç yıldır yerinde sayması, teknolojik altyapısının eski olması, iyi personelin imkan buldukça başka yerlere gitmesi ve motivasyonsuz olması nedeniyle bir çok olumsuzluk içermesi' nedeniyle mümkün olmadığını belirten Çağlar, Ziraat Bankası'nın bu konuyla ilgili bir temasının olmadığını söyledi. 
   
   
</TEXT>
</DOC>
