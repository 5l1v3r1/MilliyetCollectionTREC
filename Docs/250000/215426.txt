<DOC>
<DOCNO> 215426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sondun06.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ''Zafer kazanıldı diye bayram yapma zamanı değil'' 
</HEADLINE>
<TEXT>

     KKTC Cumhurbaşkanı Rauf Denktaş, ''Zafer kazanıldı diye bayram yapma zamanı olmadığını'' belirterek, ''Çok büyük bir sorun çok kısa bir zamanda ve çok zor koşullarda halledilmek üzere masaya gelmiş bulunuyor'' dedi. 
     Denktaş, İstanbul'dan KKTC'ye dönüşünde Geçitkale Havaalanı'nda yaptığı açıklamada, basının ilgisine teşekkür ederek, New York görüşmelerinin sonucunun bazı basın organlarında ''zafer'' diye nitelendiğini belirtti ve olanların sağlıklı ve iyi değerlendirilmesi gerektiğini söyledi. 
     ''Türkiye'nin Annan planını görüşülebilir bir belge olarak kabul etmesinden sonra New York'a gitmemenin olmayacağını'' ifade eden Denktaş, şöyle konuştu 
     ''Ankara ile yapmış olduğumuz görüşmelerde olmazsa olmazlarımız konusunda bizi sonuna kadar destekleyecekleri yönünde garanti aldık. Bunun altını çizerek söylüyorum. Olmazsa olmazlarımızın ne olduğunu herkes bilmektedir. Yani Kıbrıs meselesi Rumların idare edeceği bir şekilde halledilecek değildir. İki eşit halkın varlığı esas alınarak, iki kesimlilik fazla sulandırılmadan veya sulandırılmadan halledilecek, Türkiye'nin garantisini içeren bir mesele olacaktır. Bu konularda Türkiye'nin bize verdiği kati garantiler alındıktan sonra New York'a gidilmiştir.'' New York'ta ''görüşmelere hazır olduklarını, ancak katı şartların yumuşatılmasını istediklerini'' belirten Denktaş, Türk ve Rum tarafının isteklerini masaya koyduğunu, ancak Rumların isteklerinin pek anlaşılır bir dilde olmadığını, Lefkoşa'da başlayacak müzakerelerde bunu anlamaya çalışacaklarını söyledi. 
     Anlaşma, uzlaşma ve Kıbrıs'ta iki eşit ortak olarak yaşamak istediklerini kaydeden Denktaş, ''Anavatanlarından koparılmayan iki eşit ortak olarak ve anavatanlarının garantisi altında güven içerisinde yaşamak istiyoruz'' dedi. 
     Başlayacak müzakerelerde bunları temin edip edemeyeceklerini göreceklerini ve temin etmek için çalışacaklarını anlatan Denktaş, sonuçta kararı halkın vereceğini ve kimsenin topu ona buna atmamasını istedi. Denktaş, ''Ortaya çıkacak sonucu göreceksiniz. Sorumluluk Kıbrıs Türk halkınındır. Ondan sonra tabiatıyla Türkiye'nindir. TBMM'de alınacak kararla bu iş sonuçlandırılacaktır'' diye konuştu. 
     
     ''HAKLAR KORUNMALI'' 

     Cumhurbaşkanı Denktaş, en büyük itiraz noktalarının, uzlaşamadıkları noktalara BM Genel Sekreterinin karar vererek, boşlukları doldurması olduğuna işaret ederek, New York'ta Türkiye ile bir ara formül önerdiklerini ve tam istedikleri şekilde olmasa dahi, Türkiye ile Yunanistan'ın bu konuda söz sahibi olduğunu belirtti. 
     Kıbrıs Türk halkının haklarının korunması için birçok delegasyona ihtiyaçları olduğunun altını çizen Denktaş, ''Bu delegasyonlar, AB normlarına uymayabilir. Çünkü Rumlar, 'her şey AB normlarına uyacaktır' diyerek, büyük bir kapı açmak istiyor ki, bu kapı o şekildeaçık kalırsa bize verilmiş görünen haklar da ortadan kaldırılabilir'' diye konuştu. Denktaş, yapılacak anlaşmanın AB yasasına girmesini istediklerini anlattı. 
     Toprak konusunda Türkiye'nin tutumunun ''çizgi düz olmalıdır'' yönünde olduğunu ve bunun ötesinde bir beklentinin olmadığını kaydedenDenktaş, görüşmelerin bu konularda perşembe günü başlayacağını ve görüşmelere katılmak üzere Türkiye'den güçlü bir heyetin geleceğini söyledi. 
     Denktaş, ''Artık Kıbrıs meselesi Türkiye'nin de masada katılımıylayürütülecek bir mesele haline gelmiştir. Bizim istediğimiz bize verilen güvencelerin, olmazsa olmazlar konusunda verilmiş olan güvencelerin sonuna kadar savunulması ve sağlam bir anlaşmanın ortaya çıkmasıdır. Bunları hep beraber göreceğiz ve en son sözü halk söyleyecektir'' dedi. 
     Lahey zirvesinde de planın referanduma sunulmasının istendiğini anımsatan Denktaş, Lahey'de Annan planının olduğu şekliyle referandumasunulmasının istendiğini, o zaman iki taraf arasında mutabakat ve görüşme olmadığını, ondan sonra planın birkaç kez tadilata uğradığını anlattı. 
     Bir yola girdiklerini, bu yolun aydınlığa çıkmasının herkesin temennisi olduğunu belirten Denktaş, ''Ama 'mesele halloldu veyahut her şeyimizi teslim ettik geldik' şeklinde de tefsir edilmemesi lazımdır'' dedi. 
     New York'ta iyi bir ekip çalışması yaptıklarını belirten Denktaş, Kıbrıs meselesinin devam ettiğini, halkın zorlukları bilerek, birlik ve beraberlik içinde kendilerine yardımcı olmasını istedi. 
     Cumhurbaşkanı Denktaş, ''Zafer kazanıldı, çok büyük adım atıldı diye bayram yapma zamanı değildir. Çok büyük bir sorun çok kısa bir zamanda ve çok zor koşullarda halledilmek üzere masaya gelmiş bulunuyor. Bu konuda da herkesin dikkatli ve hazırlıklı olması gerekirdiye düşünüyorum'' dedi. 
     
     ''REFERANDUM SÜRECİ ANLAŞMADAN SONRA'' 

     Denktaş, bir soru üzerine, referandum sürecinin anlaşma olduktan sonra başlayacağını belirterek, şimdi anlaşma için görüşme sürecinin başlayacağını kaydetti. 
     Gelinen süreçte kendisinin memnun olup olmadığının önemli olmadığını ifade eden Denktaş, Türkiye'nin AB süreci nedeniyle Annan planını müzakere edilebilir bulması sonucu müzakere kapısının açıldığını, Türkiye'nin bundan memnun olduğunu belirtti. Görüşme masasında anlaşmaya çalışacaklarını ve kimin iyi niyetli olup olmadığını dünyanın göreceğini söyleyen Denktaş, Rumların artık gerçekleri görmesini ve Kıbrıs'ı alıp kaçamayacağını anlaması gerektiğini kaydetti. 
     Cumhurbaşkanı Denktaş, terör örgütü PKK yandaşlarının Rum kesiminde gösteri yaptığının anımsatılması üzerine ise ''Bu tehlikeninher zaman olduğunu ve herkesin bunu bildiğini'' ifade ederek, ''Bunların ayıklanması gerektiğini ve bu konuların da ele alınacağını'' bildirdi. 
     Denktaş, bir başka soru üzerine, ''Yapılacak ana tadilatta taraflar anlaşmazsa meydana tıkanıklık çıkacağını'' belirterek, tıkanıklığın olmaması için, herkesin çalışacağını ama kimsenin bunun teminatını veremeyeceğini söyledi. Denktaş, ''Bizim istediğimz iyi niyetle görüşmelerin sonuçlanması, tarafların anlaşması ve referandumagidelmesi. Yani 'dönüşü olmayan yol' dedikleri referanduma gidiştir. Referandumdan çıkacak sonucu herkesin kabul etmesi lazım'' dedi. 
     Başbakan Mehmet Ali Talat da Türkiye'den gelecek heyetin Dışişlerinden ve uzman kişilerden olacağını belirterek, yoğun bir müzakere süreci yaşanacağını ve bu nedenle değişik yerlerden de uzman kişileri davet edeceklerini bildirdi. 

     
</TEXT>
</DOC>
