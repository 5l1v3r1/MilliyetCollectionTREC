<DOC>
<DOCNO> 210465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sontur11.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da fırtına ağaçlar ve elektrik direklerini devirdi... 
</HEADLINE>
<TEXT>

     Antalya'da dün akşam saatlerinde başlayan fırtına ve yağış, deniz ulaşımını da olumsuz etkiliyor. 
     Antalya Limanı dışında demirleyen Erman-S ve Panama Bayraklı Ocean Victoria adlı akaryakıt yüklü tankerler, Liman Başkanlığı'nca telsizle uyarılarak, sığınmaları için Adrasan civarındaki koylara gönderildiler. Başka gemi ve tankerlerin de Kumluca-Antalya arasındaki küçük ama güvenli koylara girerek, fırtınanın etkisinin geçmesini beklediği bildirildi. 
     Antalya Liman Başkanlığı, şiddetli fırtına yüzünden herhangi bir kazaya yol açılmaması için Antalya Limanı'na gemi giriş ve çıkışlarını durdurdu. 
     
     ELEKTRİK KESİNTİLERİ 
     Öte yandan, fırtına nedeniyle devrilen ağaçların enerji nakil hatlarını koparması yüzünden Antalya kent merkezinde sık sık elektrik kesintisi yaşanıyor. TEDAŞ yetkilileri, fırtına yüzünden arızalara müdahale etmekte zorlandıklarını belirterek, ''Enerji nakil hatlarına müdahale edecek asansörlü iş makineleri, fırtına yüzünden devrilme tehlikesi altında olduklarından çalışamıyor. Bu nedenle arızaların giderilmesinde güçlük yaşıyoruz'' dediler. 
     
</TEXT>
</DOC>
