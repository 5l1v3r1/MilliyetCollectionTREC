<DOC>
<DOCNO> 222243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sonsiy04.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Bugün Türkiye'nin en önemli problemi işsizliktir... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin kendine güveninin geldiğini ve geleceğe umutla bakıldığını belirterek, ''Yapılacak çok iş var ama Türkiye istikrara kavuşmuştur'' dedi. 
     İzmir Esnaf ve Sanatkarlar Kredi ve Kefalet Kooperatifi Genel Kurulu'nda konuşan Gül, Hükümet'in önceliğini esnafla beraber olmaya verdiğini, esnafla içiçe çalışarak sorunlarını çözmeye çalıştıklarını söyledi. Sivil toplum örgütlerinin siyasetin dışında olması, siyasi partiler ve iktidarı, yaptığı işlerden dolayı kutlaması ya da uyarması gerektiğini belirten Gül, Türkiye Esnaf ve Sanatkarlar Kredi ve Kefalet Kooperatifi'nin bunun en güzel örneğini sergilediğini ifade etti. 
     Türkiye'nin 2 yıl öncesine göre çok iyi bir durumda olduğunu belirten Gül, şunları söyledi 
     ''2 yıl öncesine kadar Türkiye'nin muhafazakar ve en dayanıklı sektörü olan esnaf temsilcileri dahi sokaklara çıkmış haklarını arıyordu. Bütün işler kötü gidiyordu. Fakat AK Parti iktidarıyla her şey düzene girdi. Yapılacak çok şey var ama Türkiye istikrara kavuşmuştur. Her şey halledilmiş demiyorum. Türkiye'nin düzeninin sağlandığını, gelecekten umutlu olduğumuzu söylüyorum. Geçen yıl Ziraat ve Halk bankalarından yüzde 60'larla aldığınız kredileri yüzde 25'lere indirdik, daha da inecek. Enflasyon düştükçe faizler de düşecektir. İşinizi geliştireceksiniz. Esnaf, Türkiye'nin orta direğidir. Ailesi ve çocuklarıyla birlikte 20 milyonluk bir topluluktur. Bir ülkenin kalkınması, ekonomik gelişmesi ve refahı varsa, bunun 20 milyona yansıması gerekir. Hükümetin önceliği, esnafla beraber olmaktır. Hükümet, sizin temsilcileriniz, konfederasyon yöneticileriniz ve kuruluşlarınızla sık sık bir araya gelmektedir.'' 
     
     ''FAİZ ÖDEMELERİNDEN 8 KATRİLYON TASARRUF SAĞLADIK'' 

     Ülkenin faiz kıskacı altından kurtulmaya başladığını, bunun, takip edilen inançlı politikalarla sağlandığını belirten Abdullah Gül, 2003 bütçesinde faiz ödemelerinden 8 katrilyon lira tasarruf sağlandığını, bu paranın millete harcandığını, bu sayede de faizlerin düşme eğilimi gösterdiğini vurguladı. 
     Makro ekonomik göstergelere bakıldığında, Türkiye'nin iyiye gittiğinin görüldüğünü belirten Gül, şöyle devam etti 
     ''Merkez Bankası, DİE ve hükümet, bütçeyi yapmadan önce beklenti anketlerine bakar, enflasyon, kur gibi konularda karar alırdı. Bu anketlerde vatandaşların yüzde 80'i karamsardı. Enflasyonun, faizin artacağını söylerlerdi. Fakat şimdi anketlerin yüzde 80'i, geleceğin daha iyi olacağını söylüyor. Bunun için enflasyon ve faizler düşüyor. Kaybettiğimiz büyük bir sermaye vardı, o da özgüvendi. Bunu yeniden kazandık.'' Türkiye'nin en büyük probleminin işsizlik olduğunu belirten Gül, işsizlik oranının esnaf ve sanatkarlar sayesinde düşürülebileceğini söyledi. İstihdamın artması için esnafın canlanması gerektiğini belirten Gül, esnafın yanına bir kişi almasıyla işsizlik sorununun büyük ölçüde giderilebileceğini vurguladı. 
     Hükümet'in, takip ettiği ekonomik politikaları aksatmadan devam ettireceğini belirten Gül, şöyle devam etti 
     ''Bu politikayla enflasyon, AB ülkelerinde olduğu gibi yüzde 1-2'lere düşecek. Türk lirası itibar kazanmaya devam edecek. Biz, Irak Savaşı'nın birçok ülkeyi altüst ettiği, Kıbrıs sorununun çözülmesi için çaba gösterdiğimiz bir dönemde, AB'ye uyum sağlarken bu ekonomik başarıyı gerçekleştirdik. Çocukların cebinde bile döviz taşıdığı bir dönemden, değerli bir TL'ye geçişi sağladık. Yılbaşında TL'den 6 sıfır atacağız. 2002 yılında yüzde 8 büyümeyle Çin'den sonra dünyada 2. olduk. Geçen yıl yüzde 5 büyüme sağladık. Bu yılki hedefimiz de yüzde 5'lik büyüme. Önceki yıllarda 1 yıl büyür, 1 yıl küçülürdük. Şimdi ise hep büyüyoruz Esnafla, işçiyle, işadamıyla Türkiye'yi hak ettiği yere taşıyoruz.'' Kooperatifin genel kuruluna İzmir Büyükşehir belediye başkanı Ahmet Piriştina da katıldı. 
     
     SEÇİM BÜROSU AÇILIŞI 

     Başbakan Yardımcısı Gül, Balçova İlçesi'nde belediye başkan adayı Mustafa Şentürk'ün seçim bürosunun açılışını da yaptı. Türkiye'nin her yerinde büyük bir coşku ve heyecan olduğunu belirten Gül, Türkiye'nin gelecek yıl ''altın yıl'' yaşayacağını, hizmetlerin birbiri ardına devam edeceğini belirtti. 
     Abdullah Gül, bunun için AK Parti'nin belediye başkan adaylarının desteklenmesi gerektiğini, belediye başkanları ile elele vererek Türkiye'yi geliştireceklerini vurguladı. 
     AK Parti İzmir Büyükşehir Belediye Başkanı adayı Taha Aksoy'un İzmir'i modernleştirecek köklü hizmetler verebileceğini belirten Gül ''Bu fırsatı hep beraber değerlendireceğiz. Gece gündüz çalışarak AK Parti farkını ortaya koyacağız'' dedi. 
     
</TEXT>
</DOC>
