<DOC>
<DOCNO> 245221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sondun01.html </URL>
<DATE> 2004/06/04/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
New York'un siyaset sahnesinde bir Türk... 
</HEADLINE>
<TEXT>

     Burak Coşkun 

New York'ta gelecek yıl yapılacak belediye meclisi seçimlerinde Türk kökenli Jak Karako adaylığını yeniden koydu. 
     Kentte son iki dönem yapılan seçimlerde Liberal Parti ve Demokrat Parti'den meclis üyeliğine aday olan ve her ikisini de kıl payı kaybeden Karako, yine Demokrat Parti'den adaylığını koyarak, seçimlere iddialı bir şekilde hazırlanıyor. 
     Karako, önceki seçimleri sürekli kazanan üyenin artık bu yıl aday olmayacağını belirterek, gelecek yıl Eylül'de yapılacak seçimleri kazanmak için bu kez önemli bir şans ele geçirdiğini söyledi. 
     Jak Karako, ''Önceki üyenin katılmaması büyük bir avantaj. Seçmenler diğer adayların isimlerini ilk kez görecekler, benim ismim ise birkaç yıldır seçmenlerin gözünün önünde. Tabii ki seçimler yine de çok zor olacak, ciddi bir ekip çalışması yapmak gerekiyor. Şu anda iki rakibim daha bulunuyor'' dedi. 
     New York'un en zengin semtleri olan Central Park South, Upper East Side ve Midtown Eastside'ı içine alan 4. bölgeden aday olan Karako, parti desteği olmaksızın seçimlere var gücüyle hazırlandığını belirtti. 
     
     EN BÜYÜK DESTEKÇİ TÜRK TOPLUMU 

     Karako, ''Benim en büyük destekçilerim tabii ki Türkler. Ancak eşgüdüm zorluğu yaşıyoruz. Bireyler yardım ediyor da, beraber çalışmaya gelince işler çıkmaza giriyor'' diye konuştu. 
     New York'taki Türk toplumuyla ilişkilerini çok olumlu olarak değerlendiren Jak Karako, önde gelen liderlerin yaptığı çalışmanın öneminin farkında olduklarını, bu yüzden yaklaşımlarının da bir o kadar olumlu olduğunu kaydetti. 
     Daha önce New York Eyalet Meclisi seçimlerine de katılan Boğaziçi Üniversitesi Ekonomi Bölümü mezunu Jak Karako, seçmenlerine New York'taki astronomik kiraların nedeni olan yüksek emlak vergilerini düşürmek, iş yeri açmayı kolaylaştırmak ve bürokrasiyi azaltmak için çalışma vaadinde bulunacağını anlattı. 
     
     EĞİTİM VE SİGARA 

     ABD ortalamasının çok altında bulunan New York'taki devlet ilk ve ortaokullarının eğitim seviyesini yükseltmek ve diğer eğitim sorunlarının giderilmesi gerektiğini kaydeden Karako, bir başka konunun da bar ve lokantalardaki sigara yasağı olduğunu belirtti. 
     Türk kökenli aday, ''Çok aşırıya gitmiş bu yasa hem bar sahiplerini hem de sigara içenleri adeta cezalandırıyor. Bunun sonucunda sigara içmek için sokağa çıkanlar yüzünden artan gürültü de cabası. Daha uygun çözümler bulunabilir'' dedi. 
     İstanbullu Musevi bir ailenin oğlu olan Karako, Nişantaşı Anadolu Lisesi ve Boğaziçi Üniversitesi Ekonomi Bölümü'nden mezun olduktan sonra ABD'ye 1990'da işletme alanında yüksek lisans yapmaya geldiğini, şu anda Fransızlar'ın dev sigorta şirketi Axa'nın New York'taki temsilciğinde finans müdürü olarak görev yaptığını belirtti. 
     
     TANGO TUTKUNU 

     Karako ayrıca bir dans tutkunu. New York ve Avrupa'nın bazı kentlerinin yanı sıra Ankara, İstanbul ve Eskişehir'de de şubeleri bulunan ''Baila Tango'' adlı tango dans okulunun ortağı olan Jak Karako ayrıca New York'un dünyaca ünlü konser salonu Carnegie Hall'da da hafta sonları tango dersleri de veriyor. 
     Baila Tango'nun Ağustos ayında İstanbul'da bir tango festivali ve tur düzenleyeceğini kaydeden Karako, ayrıca Bodrum'da biri Haziran, diğeri Eylül'de olmak üzere iki festival daha organize edeceklerini söyledi. 
     Seçimler için ilk çalışmasını 16 Haziran'da Marmara Manhattan Oteli'nde verilecek bir resepsiyonla başlatacak Karako, Türk Amerikan Dernekleri Federasyonu Türk-Musevi İlişkileri Komitesi Başkanlığı görevini de devam ettiriyor. 
     
</TEXT>
</DOC>
