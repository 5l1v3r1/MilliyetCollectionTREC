<DOC>
<DOCNO> 206160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/spor/ykocaomer.html </URL>
<DATE> 2004/01/03/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Tekerlekli sandalyede eskrim 
</HEADLINE>
<TEXT>

   
   Tekerlekli sandalyede eskrim sporunun yapıldığını hiç duydunuz mu Bu spor dünyada 1953 yılında, yani 50 sene önce başlamış. Geç başlayan ülkelerden bir tanesi de Almanya. 1962 yılında tekerlekli sandalye eskrimine başlanan Almanya'da 1985'den beri bayanlarda mücadele ediyor. 
   2004 Atina Paralimpiklerinde 88 sporcu mücadele edecek. Aynen engelsiz insanların eskriminde olduğu gibi kılıç, epe ve flöre dallarında yarışmalar yapılıyor. Bir çoğunuzun düşüneceği gibi, tekerlekli sandalye, müsabakalar sırasında hareket etmiyor, raylar üzerinde sabitleniyor. İki yarışmacı arasındaki mesafe ise kol uzunluğuna göre ayarlanıyor. Bu mesafe, bir yarışmacı dik oturduğu zaman kılıcının ucu ile rakibin dirseğine değecek şekilde ayarlanıyor. Eğer kol uzunlukları farklı ise kolu kısa olan mesafeyi saptıyor. 
   Şimdi bu satırları okuyanlardan "bazı çok bilenlerin" "Herşey bitti , engelli insanların her türlü ihtiyacı karşıland , şimdi bir de tekerlekli sandalyede eskrim mi başımıza çıktı Ülkemizde zaten kaç kişi eskrim yapıyor ki, bir de tekerlekli sandalyede yapılsın " diyeceğinize eminim. Bunlar, dünyanın gelişmesine ayak uyduramayan, engelli iseler duygu sömürücüleri, engelsiz iseler herşeyi bildiklerini iddia edenlerdir. 
   Bir yandan İstanbul Olimpiyatlarına aday olup, bu kafalarla İstanbul'da olimpiyatlar yapılır mı o da ayrı bir soru diğer taraftan, spor dallarını çeşitlendirmeyi, özellikle engellilerde sporu geliştirmeyi düşünmemek mümkün değildir. 
   Tekerlekli sandalyede eskrim, Türkiye Eskrim Federasyonu'nun desteği ile hiç değilse birkaç kulüpte denenebilir. Bunların başında da, hiçbir şüphe yok ki Tenis Eskrim Dağcılık TED Kulübü gelmektedir. Son senelerde tekerlekli sandalye tenisinin en güzel örneklerini izleyicilere sunmak için her türlü fedakarlığı yapan TED Kulübü, tekerlekli sandalye eskriminde de öncü olmalıdır. 
   Engelli gençlerimizden bu spora ilgi gösterenler saptandıktan sonra, paralimpiklerde bizleri temsil edecek kadar oyunca sayısı sağlandığı takdirde, Türkiye Engelliler Spor Yardım ve Eğitim Vakfı TESYEV bu spor için gerekli olan sandalye ve malzemeleri temin etmeye hazırdır. 
   Şimdi artık top, Türkiye Eskrim Federasyonu ve Türkiye'deki eskrim kulüplerindedir. 
   
      
   
</TEXT>
</DOC>
