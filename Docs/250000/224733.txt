<DOC>
<DOCNO> 224733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sondun16.html </URL>
<DATE> 2004/03/23/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Blair'in danışmanı Terörizm ekonomik hedeflere yönelecek 
</HEADLINE>
<TEXT>

     İngiltere Başbakanı Tony Blair'in güvenlik danışmanı Sir David Omand, terörizmin önümüzdeki dönemde artık tümüyle ekonomik hedeflere yönelmeye başlayacağını savundu. 
     Teröristlerin artık alışveriş merkezleri, büyük mağazalar, barlar, turistik yerler ve borsa binaları gibi ekonomik hedefleri yok etmeye çalışacaklarını ve böylece de eylem yaptıkları ülkenin ekonomisine zarar vereceklerini belirten Sir David, ''terörizmin hedefleri arasında ülkelerin günlük yaşamını alt üst edecek bilgisayar sistemleri de olacak'' dedi. 
     Kamuya ve özel kişilere ait bilgisayar ağlarına müdahale edecek teröristlerin daha şimdiden eğitimlerini büyük ölçüde tamamladıklarını belirten Sir David, El Kaide ve bağlantılı örgütlerin bu alanda büyük yatırımlar yaptıklarını savundu. Bir siber saldırı sonucunda ülkelerin başta bankacılık ve komünikasyon olmak üzere, trafik ışıkları, hava trafik ve kredi kartı gibi tümüyle ekonomik olan bilgisayara bağlı sistemlerinin çökebileceğini belirten Sir David, ''Önümüzdeki günlerde bunların örneklerini yaşayacağız'' dedi. 
     Blair'in danışmanı, cihat fikrinin hala genç ve idealist Müslümanlar için çekiciliğini koruduğunu, El Kaide'nin kimyasal ve biyolojik silah edinmek için büyük çaba içinde olduğunu ve çıkarlarını bu yönde gördüğünü kaydetti. 
     
</TEXT>
</DOC>
