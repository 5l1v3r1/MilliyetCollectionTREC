<DOC>
<DOCNO> 221337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sontur24.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Patrikhane meclisi ilk kez 6 yabancı yeni üye ile toplandı... 
</HEADLINE>
<TEXT>

     Fener Rum Patrikhanesi Sen Sinod Meclisi, Ruhani Meclis Türk üyelerinin yerine atanan 6 yabancının katılımıyla toplandı. 
     Balat'taki Fener Rum Patrikhanesi'nde bu sabah ayine katılan Sen Sinod Meclisi'nin üyeleri, daha sonra Aya Yorgi Manastırı Sen Sinod Toplantı Salonu'nda biraraya geldi. 
     Ortodoks kiliselerinde ''dini bir şart'' olan meclisin bugün özel bir gündemi bulunmadığı ve dini konuların ele alınacağı belirtilen toplantıya, yarın da devam edilecek. 
     Fener Rum Patrikhanesi Sen Sinod Meclisi, yabancı üyeler ABD Başepiskoposu Dimitrios, İngiltere Başepiskoposu Grigorios, Girit Başepiskoposu Timoteos, İznik Metropoliti Finlandiya İoannis, Bursa Metropoliti Yeni Zelanda Dionisios, Rodos Ketropoliti Apostolos ile Türk vatandaşı üyeler Tarabya Metropoliti Konstantinos, Teodorupoli Metropoliti Yermanos, Metron ve Atiron Metropoliti Teoklitos, Gökçeada ve Bozcaada Metropoliti Kirillos, Adalar Metropoliti İakovos ve Sivas Metropoliti Dimitrios'tan oluşuyor. 
     Bu arada, toplantı nedeniyle patrikhane ve çevresinde geniş güvenlik önlemleri alındığı görüldü. 
     
</TEXT>
</DOC>
