<DOC>
<DOCNO> 210384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/soneko16.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Muharrem Kayhan TÜSİAD'ın yaklaşımı deniz feneri işlevi gördü 
</HEADLINE>
<TEXT>

     Türk Sanayicileri ve İşadamları Derneği TÜSİAD Yüksek İstişare Konseyi YİK Başkanı Muharrem Kayhan, ''2004'te, ekonominin dizginlerini elimizden kaçırmaz, demokratik reformlarımızı içimize sindirir ve samimiyetle uygularsak, Türkiye'yi büyük bir sıçrama yapmaktan kimsenin alıkoyabileceğini sanmıyoruz'' dedi. 
     Kayhan, Tuncay Özilhan'ın başkanlık devir teslim törenine tanıklık edecek olan Genel Kurul'un, yalnız Türkiye için değil TÜSİAD için de önemli bir dönüm noktasında gerçekleştiğine inandığını dile getirdi. 
     Özilhan ve Yönetim Kurulu'nda yer alanların dernek faaliyetleri açısından son derece verimli ve gelişmelere yön veren bir dönemi yaşattıklarını belirten Kayhan, Tuncay Özilhan ve Yönetim Kurulu'ndaki arkadaşlarına şükran borçlu olduklarını söyledi. 
     TÜSİAD'ın kuruluşundan bugüne kadar gerçekleştirdiği faaliyetler ve çalışmalar hakkında bilgi veren Kayhan, Anadolu'ya yayılan sanayici ve işadamı dernekleri ile sektörel derneklerle işbirlikleri gerçekleştirildiğini anımsattı. 
     
     FEDERASYON 
     SİAD'larla yapılan çalışmalara, Türkiye SİAD Platformu ile Sektörel Dernekler Platformu'nun kuruluşlarına değinen Kayhan, bu yapıların Dernekler Kanunu'nun tanıdığı yeni olanakları kullanarak, bölgesel ve sektörel bazda federasyonlaşmaya gittiklerine dikkat çekti. Bu çalışmaların amacının, bölgesel ve sektörel aktivitelerde söz sahibi olacak federasyonlar yaratmak ve iş dünyası örgütlerini ülke çapında bir konfederasyonda birleştirmek olduğunu ifade eden Kayhan, TÜSİAD'ın baştan beri bu çalışmanın içinde olduğunu, yönlendirici bir işlev üstlendiğini vurguladı. 
     TÜSİAD'ın konuya pozitif yaklaşmasını etkileyen faktörleri sıralayan Kayhan, Yönetim Kurulu'nun konuyu Başkanlar Konseyi'nin gündemine getirdiğini, üye toplantılarıyla tartıştığını, bu adımın getireceği kazanımları tartıp çekinceleri kaydettiğini belirtti. 
     Muharrem Kayhan, şöyle devam etti 
     ''Bütün bu süzgeçlerden geçtikten, konuyu enine boyuna tartıp, dinamik bir analiz yaptıktan sonra, Yönetim Kurulumuz, ihtiyatlı ancak kararlı bir yaklaşımı benimsemiş görünüyor. Sektörel derneklerle hemen biraraya gelmek, Marmara ve Karadeniz Sanayici ve İşadamı Dernekleri Federasyonu'na ise gelişmelerin olgunlaşmasını müteakiben katılmak üzere tüzük değişikliği ve yetki talep ediyor. Ben şahsen, Yönetim Kurulumuzun bu talebini kuvvetle desteklememiz gerektiği inancındayım. Gelinen noktanın TÜSİAD için yepyeni bir aşama olduğuna inanıyorum.'' 
     
     ''TÜSİAD DE FACTO LİDERLİK GÖREVİNİ ÜSTLENECEK'' 
     Muharrem Kayhan, bunun TÜSİAD'ın yapısıyla ilgili bir aşama olmadığını, diğer dernekler gibi TÜSİAD'ın da bu süreçte mevcut yapısını korumaya devam edeceğini, kimliğini ve bağımsız söylemini muhafaza ederek faaliyetlerini sürdüreceğini iyi kavramak gerektiğini söyledi. Kayhan, ''Bu, daha çok farklı iş dünyası örgütleriyle biraraya gelerek sağlanacak kazanımlardan kaynaklanan bir aşama olacaktır'' dedi. 
     Federasyon-konfederasyon çalışmalarının, eşitlerin biraraya gelmesi biçiminde gerçekleşeceğine dikkat çeken Kayhan, ''TÜSİAD'ın bu özelliklerine sahip başka bir kuruluş olmadığı ve diğer derneklerin de bu doğrultuda yoğun talepleri bulunduğu gözönüne alınırsa, TÜSİAD'ın bu oluşumlar içinde uzun süre 'de facto' liderlik görevini üstlenmesi kaçınılmaz olacaktır'' şeklinde konuştu. 
     
     ''TÜSİAD'IN YAKLAŞIMI BİR DENİZ FENERİ İŞLEVİNİ GÖRDÜ'' 
     Bugünden geriye doğru bakıldığında TÜSİAD'ın çalışmalarında bazı belirgin dönemlerin var olduğunun görülebildiğini kaydeden Kayhan, ancak bu dönemleri niteleyen unsurların kesin çizgileriyle birbirinden ayrıldığını, TÜSİAD'ın bir misyonu tamamlayarak diğerine geçtiğini söyleyemediklerini ifade etti. 
     Kayhan, sözlerini şöyle sürdürdü 
     ''Elbette çok önemli adımlar atılmasına önayak olduk. Güncel ekonomik ve siyasi dalgalanmaların en yüksek olduğu zamanlarda TÜSİAD'ın ülke hedeflerine kilitlenen yaklaşımı, Türkiye'nin fırtınalı sularda yolunu bulmasını sağlayan bir deniz feneri işlevini gördü. Hükümetleri yakından izledik, görüş ve önerilerimizi sürekli dile getirdik. Ülke sorunlarını analiz eden, çözüm yolları öneren çok sayıda bilimsel çalışma yaptık. Bugün gerçekleştirilen birçok reformun fikri temellerini, TÜSİAD'ın yıllar önce kamuoyuna sunduğu raporlarda bulmak mümkündür.'' 
     
     ''2004 ÇOK KRİTİK BİR DÖNÜM NOKTASINI OLUŞTURACAK'' 
     2004 yılının yeni ve bu kez çok kritik bir dönüm noktasını oluşturacağı için önemli bir yıl olduğunu vurgulayan Kayhan, şu görüşleri dile getirdi 
     ''Çünkü 2004'te, ekonominin dizginlerini elimizden kaçırmaz, demokratik reformlarımızı içimize sindirir ve samimiyetle uygularsak ülke içinde uzlaşma zeminini bozacak tutum ve davranışlardan titizlikle kaçınır, cumhuriyetin kazanımlarını modern bir dünya görüşüyle birleştirir, uluslararası ilişkilerde sorunların çözümüne dönük proaktif bir tutum benimsersek somut olarak Kıbrıs sorununu çözebilir ve AB'den müzakere tarihi alabilirsek Türkiye'yi büyük bir sıçrama yapmaktan kimsenin alıkoyabileceğini sanmıyoruz.'' TÜSİAD YİK Başkanı Kayhan, Türk insanı için içinde yaşamanın kuvvetle arzu edildiği, dışardan bakanlarca gıpta edilen, örnek alınan bir ülkeyi hedeflediklerini vurgulayarak, TÜSİAD'ın bu ideali gerçekleştirmek için her zaman bir referans noktası olarak kalmayı, çalışmalarında bilimsel temeli ve uzun vadeli bakış açısını korumayı, öncü ve yol gösterici olmayı sürdüreceğini bildirdi. 
     
</TEXT>
</DOC>
