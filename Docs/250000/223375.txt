<DOC>
<DOCNO> 223375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sondun04.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den Suriye'ye sert mesajlar 'Esad izole olur' 
</HEADLINE>
<TEXT>

     ABD Dışişleri Bakan Yardımcısı Richard Armitage, Suriye Devlet Başkanı Beşşar Esad'ın, Suriye'nin terörist gruplara verdiği desteği sona erdirme sözü vermemesi durumunda, ülkesinin izole edilmesi riski ile karşı karşıya kalacağı uyarısında bulundu. 
     Bir radyoda yayınlanan açıklamasında ''Suriye, benim teröristleri destekleyenler listemde üst sıralarda bulunuyor'' diyen Armitage, ''Beşşar Esad henüz babası gibi olamadı. Babasından çok fazla nefret edebilirsiniz ama babasının karar alma yeteneği olduğunu düşünüyorum. Beşşar Esad'ın da öyle olup olmadığını göreceğiz'' dedi. 
     ABD Dışişleri Bakanlığının 2 numaralı adamı Armitage ''Talk News Radio Service'' adlı radyoda dün yayınlanan açıklamasında, Beşşar Esad'ın ''şimdi bir karar almak durumunda olduğunu'' belirterek, ''bir yol ayrımında ya yoluna devam eder ve güzel bir yaşamı olur ya da daha da izole edilir ve bölgedeki tek Baas Partisi olur'' diye konuştu. 
     Suriye'nin El Kaide'ye karşı kendilerini bir dereceye kadar desteklediğinin doğru olduğunu belirten Armitage, ancak, İran ve Suriye'nin hala Hamas ve Hizbullah gruplarını desteklemeye devam ettiklerini de kaydetti. 
     Armitage, ABD Kongresi'nin Suriye'ye yaptırım kararı almasından sonra, bu ülkeye uygulanacak yaptırımların ''çok sert olacağını'' da söyledi. 
     Dışişleri Bakanlığı sözcüsü Adam Ereli ise Suriye yönetimini, kendi ülkesindeki ve Lübnan'daki muhalefet hareketlerini bastırdığı için sert bir şekilde eleştirdi. 
     Ereli, ''kaygılarımızı ilettik ve Suriye hükümetine, Suriye ve Lübnan'da şiddete başvurmayan siyasi ifade eylemlerini bastırmaya son vermesi çağrımızı tekrarlıyoruz'' dedi. 
     Suriye, ABD Dışişleri Bakanlığı'nın terörizmi destekleyen ülkeler listesinde bulunuyor. 
     
     SURİYE BÜYÜKELÇİSİ 

     Suriye'nin Washington Büyükelçisi İmad Mustafa ise terörizme karşı mücadelede ABD ile yaptıkları işbirliğinde, ABD Kongresi'nin Suriye'ye yaptırımlar uygulanması kararından sonra azalma olduğunu söyledi. 
     Mustafa, dün bir panelde yaptığı konuşmada, yaptırım kararının Suriye'nin terörizme karşı mücadelede ABD ile işbirliği yapma isteğini azaltmadığını, ancak bazı ABD yetkililerinin, Suriye'nin terörist bir ülke olduğunu varsaymalarından dolayı, bu konuda kendileri ile işbirliği yapma konusunda çok kaygılı olduklarını belirtti. 
     Suriye Büyükelçisi ''ABD yetkilileri işbirliğinin azalması kararını almadılar, ancak iletişim azalmaya başladı. Bu konuda işbirliğini yeniden kurmaya çalışıyoruz'' dedi. 
     ABD Kongresi, geçen yıl sonuna doğru, terörizmle mücadele için yeteri kadar çaba göstermediği gerekçesiyle Suriye'ye ekonomik ve siyasi yaptırımı öngören bir yasa tasarısını kabul etmiş, ABD Başkanı George W. Bush'un imzasıyla yasalaşmıştı. 

     
</TEXT>
</DOC>
