<DOC>
<DOCNO> 217439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/soneko18.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyükelçi Edelman Türk bürokrasisinin şeffaf ve adil olması lazım 
</HEADLINE>
<TEXT>

     ABD'nin Ankara Büyükelçisi Eric Edelman, ''Türk bürokrasi sisteminin şeffaf ve adil olması lazım ki, yeni yatırımcılar ülkeye çekilebilsin'' dedi. 
     Ankara Dünya Ticaret Merkezi WTC tarafından düzenlenen ''ABD ile İş Yapmak'' konulu seminerde konuşan Edelman, Türkiye ile ABD arasındaki ticari ilişkilerin artırılması gerektiğini vurguladı. 
     Uzun tarihlerden beri ABD'nin Türkiye'nin en yakın dostu olduğunu belirten Edelman, ancak iki ülkenin hedeflenen potansiyeli yakalayamadığını söyledi. 
     Büyük ABD firmalarını Türkiye'de yatırım yapma konusunda desteklediklerini belirten Edelman, ''Yatırımlar konusunda yardıma hazırız, destekliyoruz'' dedi. 
     Türkiye ile ABD arasındaki işbirliğini geliştirmenin ve girişimcileri ülkede görmenin kendilerini mutlu ettiklerini belirten Edelman, ancak Türkiye'de yasal düzenlemelerin sürekli değiştiğine işaret etti. Edelman, yeni yatırımcıları ülkeye çekmek için Türk bürokrasisinde sistemin adil ve şeffaf olması gerektiğini vurguladı. 
     Türkiye'de yatırım çerçevesinde gerekli yasal düzenlemelerin yürürlüğe girmesi ve bunların uygulanması gerektiğini ifade eden Edelman, yatırımcıların ayrımcılık yapmadan adil ve şeffaf olarak muamele görmek istediklerini kaydetti. 
     Çok uluslu şirketlerin de ekonomik gelişmelerde sürdürülebilirlik görmek istediklerine dikkati çeken Edelman, ''yatırımcılar oyunun kurallarını bilmeli'' dedi. 
     Türkiye'nin altyapı yatırımlarında ve madencilik sektöründe büyük potansiyel taşıdığına işaret eden Edelman, ancak ülkenin bu konuda yatırımcı çekemediğini, çünkü yasaların sürekli değiştiğini söyledi. 
     Başbakan Erdoğan'ın ABD Başkanı Bush'i ziyaretinde Amerikan ve Türk işbirliğinin stratejik düzeye çekilmesinin amaçlandığını hatırlatan Edelman, sadece bölgesel güvenlik değil aynı zamanda ticaret konularında da anlaşmaya varıldığını kaydetti. 
     Dünyada barış ve demokrasinin ayakta tutulmasının önemine değinen Edelman, bu yüzden Türkiye ile Amerikan ilişkilerinin çok önemli olduğunu bildirdi. 
     
     ABD BÜYÜKELÇİLİĞİ TİCARET MÜSTEŞARI 
     ABD Büyükelçiliği Ticaret Müsteşarı Amer Kayani ise yeniden yapılanan Irak'ta, yatırım olanakları hakkında bilgi verdi. 
     Konuşmasında ABD şirketlerinin distribütörlük vermede dikkat ettikleri hususlara yer veren Kayani, bir çok Amerikan firmasının ortak iş yaparken, performans değerlendirmesi yaptığını ve ekonomik kriz dönemlerinde ayakta kalmayı başarmış firmaları tercih ettiğini anlattı. 
     Yeniden yapılandırılma kapsamında bulunan Irak'ta çeşitli güvenlik sorunları olmasına rağmen, önemli iş imkanları bulunduğuna dikkati çeken Kayani, Irak pazarını önemli paraların kazanılabileceği bir ''ekmek sepeti'' olarak niteledi. 
     Irak'ta atıksu ve içme suyu, petrol, elektrik, güvenlik, sağlık ve ulaşım sektörleriyle ilgili yaklaşık 2 bin 300 proje olduğunu anlatan Kayani, ''Irak'taki ihalelere katılırken, zamanlama ve Iraklı bir firma ile ortaklaşa çalışmak çok önemli'' dedi.. 
     Kayani, Irak'ta 1 Mart'tan itibaren yüzde 5 oranında gümrük vergisi uygulanacağını da sözlerine ekledi. 
     
     ANKARA WTC YÖNETİM KURULU BAŞKANI 
     Ankara Dünya Ticaret Merkezi WTC Yönetim Kurulu Başkanı Hasan Çolak da ticaret merkezlerinin KOBİ'lerin küreselleşme ve yeni ekonomik sisteme engtegre olmasında yardımcı bir görev üstlendiğini belirtirken, şirketlere uluslararası kimlik kazandırmayı hedeflediklerini söyledi. 
     Merkez olarak çeşitli ülkelerle ticaret hacmini artırmak için çalışmalarda bulunduklarını anlatan Çolak, bu kapsamda ABD ile ilişkilerin çok önemli olduğunu vurguladı. 
     Irak'ın yeniden yapılandırılmasından Türk firmalarının azami şekilde yararlanmasını arzu ettiklerini ifade eden Çolak, ABD ile Türkiye arasında siyasi işbirliğinin de ekonomik platforma taşınması gerektiğini vurguladı. 
     
</TEXT>
</DOC>
