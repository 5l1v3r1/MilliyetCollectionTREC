<DOC>
<DOCNO> 218169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/spor/ysenay.html </URL>
<DATE> 2004/02/27/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Tur zora girdi 
</HEADLINE>
<TEXT>

   
   Galatasaray - Villarreal ile kıyasıya bir eleme maçına pek hazır değildi ilk yarıda... Niçin Fatih'in çocukları, ilk 45'teki saha yaygınlığında şaşkın tavuklar gibi dolaşıyordu da, biraz da hergelece sert oynayan İspanyollar ilk kez çıktıkları çimende sanki kendi sahalarındaymışcasına rahat ve yerli yerlerinde kullanıyorlardı mücadelenin ekranındaki bütün çıkış paslarını... Ergün sol kanattaki Villarreal sağ kanat oyuncusunu niye böylesine başı boş bırakıyor ve adamların tur umuduna yeni hevesler katıyordu ki... O Ergün ki, hem Galatasaray'ın kaptanı, hem de Türk futbolunun tarih albümüne girmiş bir kanat ustasıyken... 
   Orta alanda bir telaş, bir acele, bir düşünce tutarsızlığı ve pas kaybı kaosu... Böyle olunca, rakip kim olursa olsun, siz oyunu karşı tarafa terkediyorsunuz demektir... Galatasaray'ın ilk yarıdaki bütün dağınıklığına rağmen, Cim - Bom'un ataklarına bayrak kaldıran İtalyan yan yardımcı, utanmasa sahaya girip, birkaç ortayı da bizzat kendisi yapacaktı neredeyse... 
   
   İkinci yarıya Volkan'ın yerine Batista'yı, Murat Erdoğan'ın yerine de Ayhan'ı alarak başladı Fatih hoca... Evet, bu yenilenme, birden bire ilaç gibi gelmişti takıma. Hem Galatasaray'ın saha yerleşimi oturmuş, hem de paslaşma dengeleri ilk yarının tam tersine, Cim - Bom'un lehine çalışmaya başlamıştı. İşte sahaya yayılan bu Galatasaray hakimiyeti, Prates'in enfes vuruşuyla renkleniyor ve Cim - Bom tur adına yeni ümitlere yelken açıyordu. Ancak Necati, niçin Hakan Şükür'ün olamadığı bir yarışmada öndeki boşluğa çok daha gayretli emeklerle yaklaşmıyor, aynı maksatlar için niçin Ümit Karan daha sprinter, daha yırtıcı ve "golcü adam" rollerine kolayca soyunamıyordu. Ama ikinci yarıya, yukarıdaki eksiklere rağmen Galatasaray bütünüyle ağırlığını koyuyor, hele hele Villarreal on kişi kaldıktan sonra hücumlar çoğalıyor, Necati fevkalade organize gol kompozisyonunu sayıya çeviremiyor, doğrusu ya Cim - Bom, ayakları arasında dolaşan tur şansını sonuca bağlayamıyordu bir türlü... 
   Özetlersek Galatasaray, UEFA'daki rakibi ile Olimpiyat Stadı'ndaki büyük randevusunda çok çalışmasına rağmen İspanyol ekibi kadar "komple takım" resmini çizemiyordu bir türlü taraftarına... Deplasman ne olur İspanya'daki zor maçtan tur çıkar mı Son haftalarda çok değişik grafikler çizen Galatasaray'ın dün ilk ve ikinci yarıdaki iki değişik surata benzeyen oyununu gördükten sonra, bu sağlamcı İspanyollar'ın kendi şehirlerinde tur vermeleri zor olur sanırım. 
   
      
</TEXT>
</DOC>
