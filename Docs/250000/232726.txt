<DOC>
<DOCNO> 232726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sondun14.html </URL>
<DATE> 2004/04/19/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
NYT Dünya bir yıl öncesinden daha tehlikeli... 
</HEADLINE>
<TEXT>

     ABD'nin etkili gazetelerinden New York Times, terörizm yayıldıkça dünyanın çok daha tehlikeli bir yer haline geldiğini, El Kaide'nin en etkin örgütler arasında yer alsa da bu konuda yalnız olmadığını yazdı. 
     ''Dünyanın bugün bir yıl öncesine, 10 Eylül 2001 tarihine ve hatta Soğuk Savaş yıllarına göre daha mı tehlikeli olduğu'' yönündeki soruya terör uzmanlarının ''Evet'' cevabını verdiğini belirten gazete, uzmanların bunun nedenlerini ''İslamcı teröristleri harekete geçiren Irak'ın ABD tarafından işgali, daha fazla terör grubunun kitle imha silahları elde etme çabası ve yerel terörist grupların tırmanan şiddet eylemleri'' olarak sıraladığını kaydetti. 
     Gazete, ''Her gün, bazı günlerde ise neredeyse her saat, dünyanın herhangi bir yerinden bir terörizm alarmı duyulmakta. Yapılan her yeni tehdit ise yeni sonuçları beraberinde getirmekte Uçakların uçuşları ertelenebilmekte, birkaç büyükelçilik kapatılmakta. Daha da önemlisi bir başka terörist tehdidin de hemen akabinde gelebileceği korkusu her yere hakim olmakta'' diye yazdı. 
     El Kaide'nin dünya terörizminde önemli bir yere sahip olmakla birlikte yalnız olmadığını kaydeden gazete, Nepal'daki Maocu gerillalardan Kolombiya'daki sağcı milislere kadar pek çok örgütün dünyada terörizm tehlikesini arttırdığını belirtti. Gazete, bu örgütlerin birincil düşman olarak ABD'yi seçmelerinin neredeyse tek ortak noktaları olduğunu, en iyimser terör uzmanlarına göre bile terörle mücadelenin nesiller boyu süreceğini kaydetti. 
     New York Times gazetesi, dünyada bölgelere terör faaliyetlerine de yer verdi. 
     
     AMERİKA KITASI 

     ABD El Kaide üzerine yoğunlaşırken, Kolombiya'da yaşanan terör eylemleri, en kanlı terör eylemlerinden bazılarının aşırı dinci militanlarla bağlantısı olmadığını ortaya koymakta. Araba bombalamaktan insan kaçırmaya, gazeteci ve insan hakları savunucularına yönelik suikastlerden tenha köylerde kitlesel katliamlara, yüzlerce şiddet eylemi gerçekleşmekte. Şiddetin temel aktörlerini Marksist gerillalar ve eskiden devletle bağları olan sağcı milisler oluşturmakta. 
     
     AVRUPA 

     Geçen ay Madrid'de düzenlenen saldırılar, Avrupa'nın da El Kaide'nin hedefleri arasında yer aldığını ispatladı. Uzmanlara göre, El Kaide ve uzantıları Avrupa'da Kuzey Amerika'da olduklarından çok daha derin köklere sahip. İngiltere, Fransa, Belçika, İspanya ve Almanya'da eylem beklentisi bulunuyorken, teröristlerin Batı Avrupa'ya daha çok Doğu Avrupa ülkelerinden giriş yaptıkları kaydedildi. 
     
     AFRİKA 

     Fas, El Kaide'nin takipçileri için hem bir hedef, hem de bir eylem üssü durumunda. Liderleri Tunuslu olsa da Madrid'deki bombalama eylemiyle bağlantılı olarak tutuklananların çoğu Fas asıllı. ABD ve Fransa bugün Cezayirli terörist grupların El Kaide ile bağlantıda olduğu Mali'ye yardım etmeye çalışıyor. 
     
     ORTADOĞU 

     ABD'nin Irak'ı işgalinden bu yana Amerikan ve koalisyon askerleri, Şii dini liderler, yabancı yardım örgütleri çalışanları ve BM personeli bombalama, adam kaçırma ve cinayetlerin hedefleri durumuna geldi. İsrail'de ise Filistinli grupların intihar eylemleri devam etmekte. Suudi Arabistan da Usame bin ladin bağlantılı bombalama eylemlerine sahne olmakta. 
     
     ORTA VE GÜNEY ASYA 

     Afganistan hükümeti hala Taliban ve El Kaide'nin tehdidi altında. Pakistan'da ise devlet Başkanı Pervez Müşşerref'ten terörizmle daha fazla mücadele etmesi bekleniyor. Keşmir'in Hindistan kontrolündeki kısmında neredeyse her hafta saldırılar oluyor. Çeçenistan'da şiddet durmuyor. Özbekistan'da El Kaide bağlantılı intihar eylemcileri faaliyette. Nepal'de Maocu isyancılar pek çok bombalamadan sorumlu tutuluyor. 
     
     GÜNEYDOĞU ASYA 

     Endonezya geçen yıl gerçekleştirilen Bali'deki gece kulübü bombalaması ile sarsıldı. Ebu Sayyaf örgütü ise Filipinler'de isyanını sürdürüyor. Daha önce El Kaide ile bağlantısı olduğu belirlenen grubun şimdi Endonezyalı teröristleri eğittiği kaydediliyor. El Kaide bağlantılı militan şiddetin Tayland ve Kamboçya'da da zemin kazanmaya çalıştığı kaydediliyor. 

     
</TEXT>
</DOC>
