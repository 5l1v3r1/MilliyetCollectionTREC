<DOC>
<DOCNO> 243202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sondun07.html </URL>
<DATE> 2004/05/27/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Metin Kaplan kayıplara karıştı 
</HEADLINE>
<TEXT>

     Almanya'da yasaklanan İslami Cemiyet ve Cemaatleri Birliği'nin İCCB yöneticisi Metin Kaplan kayıplara karıştı. 
     Köln polisi, Kaplan'ın dün akşam evinde bulunamadığını ve 100 kadar polisin Kaplan'ı aramaya devam ettiğini bildirdi. 
     Münster Yüksek İdare Mahkemesi'nin, dün Kaplan'ın Türkiye'de kötü muamele görmeyeceği kanaatiyle sınır dışı edilmesinin mümkün olduğuna karar vermesinden sonra, Köln Sulh Mahkemesi oturma izni süresinin uzatılmadığı gerekçesiyle sınır dışı edilebilmesi için hakkında tutuklama kararı almıştı. 
     Kaplan'ın, tutuklandıktan sonra temyiz hakkından istifade edemeden hızla Türkiye'ye gönderilmesinin planlandığı tahmin ediliyor. 
     Hıristiyan Sosyal Birlik Partili CSU Bavyera Eyaleti İçişleri Bakanı Günther Beckstein, Alman ZDF televizyonunda yayınlanan ''Morgenmagazin'' programında yaptığı açıklamada, Kaplan'ın yetersiz izlenmesini eleştirdi. 
     Beckstein, ''Yetkili makamların kendisini yakından gözetleyeceğini, izleyeceğini sanıyordum. Göründüğü kadarıyla bu başarılı olamadı. Bu konuyu içişleri bakanları konferansında ele almamız gerekecek'' dedi. 
     
</TEXT>
</DOC>
