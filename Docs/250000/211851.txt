<DOC>
<DOCNO> 211851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/spor/yozer.html </URL>
<DATE> 2004/01/29/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Felaket 
</HEADLINE>
<TEXT>

   
   Bunun adı felaket... Başka bir izah bulamıyorum. Galatasaray gibi bir takımı, bu hale getirenlerin, bırakın bir dakikayı, bir saniye bile durmaması gerekir. Eski yönetici tribünden bağırıyor, "38 yıldır bu kadar kötüsünü görmedim." Ben 38'i bilmem... Ama son 15 yıldır böylesine bir futbol rezilliği yaşamadım. 
   O kadar çok anlayamadığım şey var ki... Ve bu hataları değil mahalle takımı, inanın köy takımı yapmaz. Örnek çok... Mondragon efendi, daha üç gün önce yaşananları sanki bilmiyor. Ne televizyon izlemiş, ne de gazete okumuş. Hakem faulü vermedi diye dümdüz gitmesi affedilir gibi değildi ve haklı olarak amatörce kırmızı kartı yedi. Neye isyan ediyor, anlayamadım. Hoş Galatasaray on bir kişi oynasa ne yazardı. Bu kadar ruhsuz, bu kadar isteksiz, bu kadar kopuk, bu kadar disiplinsiz oynamak hangi Galatasaraylı futbolcunun hakkı. 
   Mondragon çıktı... Antalya'dan bu yana tek forvet oynuyorsun. Ve üstelik oyunun lideri Volkan, neden yeniden tek forvete dönmüyorsun. Orta saha zaten bitik. Volkan çıktı, iyice bittiler. 
   Ümit Karan'ı, Antalya'ya bile götürmek istemiyordun. "İmzalamazsa yakarım" dedin. Sonra iki gün önce bu adam Galatasaray'ı elinin tersiyle geri çevirmiş. Ve bugün ilk on birde... Terim'in bunu yapacağını 40 yıl düşünsem aklıma gelmezdi. Hasan Şaş ve Emre - Okan örnekleri daha sıcaklığı bitmeden nasıl Ümit oynatılır. Halini de herkes gördü. Adam kafadan kopmuş. 
   İlk yarı arkanda Marmara'dan gelen lodos var. Öyle sert ki, değil top, futbolcu uçacak. Galatasaray'ın rüzg rlı ilk yarıda tek şutu yok. Bu nasıl futbol düşüncesidir. Bu futbolculara kimse "Vur" demiyor mu 
   Mondragon kırmızıyı yemiş, zorunlu kaleci değişikliği yapılmış, takviye olarak Hakan'ı almışsın ve durum 1 - 0. Bratu efendi bambaşka zihniyette. "Oynamasam da olur" diyor. Ben sakatlığına bile inanmıyorum. Bu kadar ciddiyetsiz, bu kadar isteksiz bir oyuncu hayatımda görmedim. "Beni çıkarın" diyor, Terim de çıkarıyor. Kimse bu maç ya uzatmaya giderse, ya da birisi gerçekten sakatlanırsa ne olur diye düşünmüyor. Sonra da Batista gidiyor. 
   Bir de yazmadan edemeyeceğim... Kuzey rüzg rları diye milyon dolarlara rüzg r paneli yaptırdılar. Ama güneyden gelen lodos rüzg rlarını unuttular. Yönetimine bak, takımını al. Ne diyelim... Söylenecek başka söz yok... 
   
      
</TEXT>
</DOC>
