<DOC>
<DOCNO> 201082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sondun06.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk şirketleri ABD'nin Irak ihalelerine doğrudan katılabilecek 
</HEADLINE>
<TEXT>

     ABD'nin Irak'ın yeniden inşası için ayırdığı 18.6 milyar dolarındaki dev ihalelerde doğrudan yarışabilecek ülkeler listesi resmen açıklanırken, Türkiye de bu listede yer aldı. 
     ABD Savunma Bakan Yardımcısı Paul Wolfowitz, yeni açılacak ihalelere katılabilecek ülkelerin, ''ulusal güvenlik gerekçesiyle'' ABD, Irak, koalisyon ortakları ve Irak'a asker desteği sağlayan ülkelerden oluştuğunu açıklarken, Türkiye'nin de bu listede bulunduğu görüldü. 
     Irak Savaşı'nda ABD'nin yanında yer almayan Fransa, Almanya, Rusya gibi ülkelerin, bu durumdan rahatsızlık duyabileceği belirtiliyor. Ancak Amerikan kaynaklı bazı haberlerde, bu ülkelerin de taşeron firma olarak ihaleyi kazanan ülkelerin şirketlerine belli malların satışını yapabileceği savunuldu. 
     Wolfowitz, yayınladığı açıklamada, 26 inşaat ve hizmet ihalesinin, ABD Savunma Bakanlığı Pentagon ve Koalisyon yönetimi tarafından, rekabet usulüyle dağıtılacağını bildirdi. 
     ABD'nin, Irak'a yardım ve yeniden yapılanma fonlarından ayıracağı 18.6 milyar dolar tutarındaki ihaleler, elektrik sektörünün yeniden inşası, düzenlenmesi, kamu hizmetleri, su, kanalizasyon, askeri mahkemeler, sınırlar, ev, okul, hastane inşaatı, havalimanı, yol ve limanların inşasını içeren ulaşım hizmetleri, iletişim, petrol altyapısı, yeni Irak ordusuna ekipman sağlanmasından oluşuyor. 
     Wolfowitz, ''ABD'nin yaşamsal güvenlik çıkarlarını korumak için ana ihalelere ilişkin rekabete girecek firmaların ABD, Irak, koalisyon ortakları ve asker katkısında bulunan ülkelerden oluşması gerekiyor'' ifadelerini kullandı. ABD Savunma Bakan Yardımcısı, rekabetin, ana yüklenici olarak adı geçen ülkelerle sınırlanmasının, Irak'ta gelecekte uluslararası işbirliğinin gelişmesine yardım edeceğini de savundu. 
     Paul Wolfowitz'in açıkladığı ve 60'tan fazla ülkenin yer aldığı listede, Türkiye, ABD, Irak ve İngiltere'nin yanı sıra Afganistan, Arnavutluk, Avustralya, Azerbaycan, Bulgaristan, Danimarka, Mısır, Gürcistan, Macaristan, İtalya, Japonya, Ürdün, Kazakistan, Kuveyt, Fas, Hollanda, Yeni Zelanda, Norveç, Filipinler, Polonya, Katar, Romanya, Suudi Arabistan, Güney Kore, İspanya, Tayland, Tonga, Ukrayna, Birleşik Arap Emirlikleri, Özbekistan gibi ülkeler bulunuyor. 
     Washington'da kaynakları, ABD'nin Irak'taki sivil yöneticisi Paul Bremer'ın denetiminde hazırlanan ilk listede Türkiye'nin yer almadığını belirttiler. Ancak Türk yetkililerin, Irak'a asker katkısı öneren Türkiye'nin de bu listeye dahil edilmesi gerektiği görüşünü, Amerikalı yetkililerle temaslarında ısrarla vurgulaması üzerine, Türkiye de listeye dahil edildi. 
     Dışişleri Bakanlığı Müsteşarı Uğur Ziyal'in geçen hafta, Türkiye-ABD Ekonomik Ortaklık Komisyonu EOK toplantıları çerçevesinde Washington'a yaptığı ziyarette de bu konu gündeme getirildi. 
     Ziyal ile görüşmeler yapan, EOK'nin Amerikalı eşbaşkanı, ABD'nin ekonomik işlerden sorumlu Dışişleri Bakan Yardımcısı Alan Larson, Brookings Institution adlı düşünce kuruluşunda A.A muhabirinin konuyla ilgili sorusu üzerine, ''Bu ihalelerde yarışabilecek şirketlerin hangi ülkelerden olacağını belirten listenin açıklanması önümüzdeki günlerde yapılacak. Ancak şimdiden şunu söyleyebilirim. Ben, Irak ile ilgilenen bir Türk şirketinin üst düzey yöneticisi olsam, bu yeni ihaleler için şimdiden hızla çalışmaya başlardım'' demişti. 
     İhalelerin, önümüzdeki günlerde açıklanması bekleniyor. Bu konuyla ilgili ayrıntılı bilgiler, www.rebuilding-iraq.net adresinden edinilebilir. 
     
</TEXT>
</DOC>
