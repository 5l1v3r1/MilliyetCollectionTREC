<DOC>
<DOCNO> 207955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/sontur17.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatemi'den güvence Düşmanlarınız topraklarımızı kullanamaz 
</HEADLINE>
<TEXT>

     İran Cumhurbaşkanı Muhammed Hatemi, Dışişleri Bakanı ve Başbakan Yardımcısı Abdullah Gül ile dün yaptığı görüşmede, Türkiye'nin güvenliğinin kendileri için önemli olduğunu belirterek, ''Türkiye'nin güvenliği bizim güvenliğimiz'' ifadesini kullandı. 
     Diplomatik kaynaklardan edinilen bilgiye göre, görüşmede Gül'e güvenlik konusunda bazı taahhütlerde bulunan Hatemi, ''Terörizm ve diğer alanlarda Türkiye'nin düşmanlarının, İran topraklarını kullanarak Türkiye'ye herhangi bir harekette bulunamayacağı'' garantisini verdi. 
     Hatemi, görüşmede, İstabul'daki terör saldırılarından duyduğu üzüntüyü dile getirerek, Türkiye'nin terörle mücadeledeki kararlılığından iftihar ettiklerini belirtti. 
     Bu mücadeleye kendilerinin de tam destek verdiklerini kaydeden Hatemi, ''Hep beraber işbirliği yaparak, insanlık suçu işleyenlerin kökünü kazıyalım'' çağrısında bulundu. 
     Hatemi, Türkiye ile her alanda işbirliğine hazır olduklarının altını çizdi. 
     
     TERÖR ÖRGÜTÜ PKK KADEK 

     Görüşmede Dışişleri Bakanı Gül'ün, ''PKK KADEK'in isim değiştirme oyunlarına aldanmayın'' uyarısında bulunduğu, Hatemi'nin ise örgütün terör listesine alınması konusunda kesin garantiler vermeyerek, konuyu güvenlik işbirliği çerçevesinde ele alacaklarını söylediği öğrenildi. Türk tarafı ise bu konuda daha kesin ve somut adımlar atılmasını bekliyordu. 
     Irak konusuyla ilgili olarak da Hatemi, ''Bu ülkenin toprak bütünlüğünün bozulması ve parçalanması kaygı verici ve bölge ülkeleri için iyi olmaz'' mesajını verdi. 
     Hatemi, ''Irak'ın etnik ve mezhebi bakımdan azınlıklara has bir çözülme sürecine girmesi halinde bu durumun parçalanmaya yol açacağı'' uyarısında bulundu. 
     Bölgenin çok hassas bir konuma geldiğini vurgulayan Hatemi, Türkiye'nın Irak konusunda çok doğru ve yapıcı rol oynadığına değinerek, Ankara'nın, Irak'a komşu ülkeler toplantılarını başlatmasını bu role örnek gösterdi. 
     Hatemi ayrıca, ''İşgalci güçlerin 'Saddam yakalandı' diye sorunların çözüldüğünü sandıklarını, ancak durumun değişmediğini'' belirterek, ''ABD ve İngiltere Irak'ı derhal terk etsin ve halkın desteğini alan bir hükümet kurulsun'' çağrısında bulundu. 
     İkili ilişkilerin de gündeme geldiği görüşmede Hatemi, Türkiye ile İran arasındaki siyasi ilişkilerin kuvvetli olduğunu ifade ederek, ekonomik ilişkilerin de güçlendirilmesinin önemini vurguladı. 
     İran Cumhurbaşkanı Hatemi ayrıca, gelecek ay yapılacak D-8 zirvesi için Cumhurbaşkanı Ahmet Necdet Sezer'i İran'a beklediğini ve kendisinin de müsait bir zamanda Türkiye'yi ziyaret etmek istediğini aktardı. 
     
     TÜRKİYE'NİN İKÖ GENEL SEKRETER ADAYINA DESTEK SÖZÜ... 

     Öte yandan Türkiye'nin İslam Konferansı Örgütü İKÖ Genel Sekreterliği'ne aday olarak belirlediği, İKÖ'ye bağlı İslami Kültür ve Sanatlar Uluslararası Araştırma Merkezi Başkanı Ekmeleddin İhsanoğlu için, İran'ın da destek sözü verdiği öğrenildi. 
     Diplomatik kaynaklardan edinilen bilgiye göre, Dışişleri Bakanı ve Başbakan Yardımcısı Abdullah Gül, İran'daki temasları sırasında konuyu gündeme getirirken, İranlı yetkililer, bu yıl Türkiye'de yapılacak İKÖ zirvesinde Ankara'nın adayına destek vereceklerini söylediler. 
     
</TEXT>
</DOC>
