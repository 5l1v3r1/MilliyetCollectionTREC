<DOC>
<DOCNO> 243130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/guncel/gun01.html </URL>
<DATE> 2004/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedefteki 'Topal' Cavit Çağlar'mış 
</HEADLINE>
<TEXT>


Alaattin Çakıcı ve Erol Evcil'in Türkbank ihalesi sürecinde suikast planladığı 'Topal' lakaplı bakanın kimliğini Mesut Yılmaz açıkladı Hedef Cavit Çağlar'dı 

HAKAN ŞANLITÜRK Ankara 

TBMM Türkbank Soruşturma Komisyonu'na verilen istihbarat notunda suikasta hedef olacağı belirtilen kişinin, dönemin Bursa Bağımsız Milletvekili ve eski bakan Cavit Çağlar olduğu ortaya çıktı. 
Küçük oğlu Hasan'ın mezuniyet töreni için ABD'de bulunan Mesut Yılmaz, başbakanlık yaptığı 55. hükümetin ANASOL - D otoritesini sarsmak amacıyla Çakıcı ve Erol Evcil'in Türkbank ihalesi sürecinde yaptığı suikast planıyla ilgili, "Bu bilgiyi size de ulaştırmışlar. Kim olduğunu hatırlıyor musunuz " sorusuna "Evet, Cavit Çağlar'dı" yanıtını verdi. Yılmaz, istihbarat notunda yer alan, Çakıcı'nın çeşitli kişilere taktığı lakapları da "Öyle bir şeyler vardı" ifadesiyle teyit etti. 
Emniyet Genel Müdürlüğü İstihbarat Daire Başkanı Sabri Uzun'un bildirdiği suikast planıyla ilgili tartışmada ismi geçen eski ANAP'lı bakan Yaşar Dedelek, "Ben olduğumu sanmıyorum. Tehdit almadım. Aslında bunların ortaya çıkması iyi oluyor. Yılmaz'ın kimlere karşı ve hangi şartlarda mücadele yaptığı belki daha iyi anlaşılır" dedi. 

Lakabı 'Yılmaz Sunal' 
Eski bakanlardan Eyüp Aşık da "Ben o dönem olayların içindeydim. O yüzden sıkı korunuyordum. Koruma talebim olmadı" diye konuştu. Aşık, Çakıcı'nın Mesut Yılmaz için "Yılmaz Sunal" lakabını kullandığını da belirtti. 

Plan böyle ortaya çıktı 
Sabri Uzun'un, Yılmaz ve eski Devlet Bakanı Güneş Taner'in "Türkbank ihalesi'ne fesat karıştırdıkları" iddiasıyla Yüce Divan'da yargılanması istemiyle TBMM'de kurulan ve ihaleyi soruşturan komisyona 14 Nisan'da sunduğu bilgi notunda Çakıcı ve Evcil'in, milletvekili veya bakan seviyesinde bir kişiye Meclis'te silahlı saldırı planladığı, bunun için tetikçi grup oluşturduğu bilgisi yer almıştı. 
Uzun, suikast planının hedefi olan kişinin, Çakıcı tarafından "Topal" lakabıyla anıldığını, suikast planına ilişkin bilginin ihaleden aylar önce eski Başbakan Mesut Yılmaz'a ulaştırıldığını açıklamıştı. 


</TEXT>
</DOC>
