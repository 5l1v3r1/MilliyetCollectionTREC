<DOC>
<DOCNO> 231237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sondun28.html </URL>
<DATE> 2004/04/14/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Irak durulmuyor... Pazar yerinde havan topu mermisi patladı 4 ölü 
</HEADLINE>
<TEXT>

     Irak'ın Musul kentinde kalabalık bir pazaryerine düşen havan topu mermisinin patlaması sonucu 4 Iraklının öldüğü, 6'sının da yaralandığı bildirildi. 
     AFP'ye açıklama yapan yarbay Ahmed Şihab, ''Bab Cedid mahallesindeki pazaryerinde patlayan havan mermisi, 2'si kadın 4 kişinin ölümüne, 6 kişinin yaralanmasına yol açtı'' dedi. 
     Şihab, patlamanın öğlen meydana geldiğini ve kurbanların tamamının alışveriş yapan müşteriler olduğunu kaydetti. 
     İlk belirlemelere göre, havan mermisinin asıl hedefinin bir polis karakolu olduğunu belirten Şihab, merminin hedefini şaşırdığını sözlerine ekledi. 
     Öte yandan, başkent Bağdat'ta bir Amerikan askeri kamyonunun, Bağdat uluslararası havalimanı yolunda, omuzdan atılan bir el bombası tarafından vurulması sonucu yandığı bildirildi. 
     Adının gizli tutulmasını isteyen Amerikalı askeri yetkili, kamyonun başkentin güneyinde bulunan ve koalisyon kuvvetlerinin ana üssü haline getirilen havalimanı yolunda saldırıya uğradığını belirtti. 
     AFP'nin bir foto muhabiri, ayrıca sivil bir kamyonun da alev aldığını saptadı. Olayın görgü tanığı Ali Muhammed de, aracın, gerilla tarafından Amerikan konvoylarının geçtiği yola yerleştirilen bombanın patlaması sonucu yandığını kaydetti. 
     
</TEXT>
</DOC>
