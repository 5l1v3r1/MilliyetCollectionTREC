<DOC>
<DOCNO> 241621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sondun29.html </URL>
<DATE> 2004/05/21/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Irak'ta kriz ABD, Ahmet Çelebi'nin evini bastı, kafasına silah dayadı 
</HEADLINE>
<TEXT>

     ABD yönetimi, Irak'taki eski dostu Ahmed Çelebi ile kanlı bıçaklı düşman oldu. Amerikan askerleri Irak'taki en eski ve iyi 'dostları'ndan Ahmed Çelebi'nin evine dün baskın düzenledi, kafasına silah dayadı. 
     ABD'nin Saddam'a karşı savaş açması için canla başla çalışan Ahmed Çelebi'nin evi ve partisi INC'nin büroları Amerikan askerleri tarafından basıldı. 
     Çelebi'nin yardımcısı Haydar Musavi, INC bürolarına baskın yapıldığı bilgisini doğrularken, Amerikalıları Çelebi'ye siyasi baskı yapmakla suçladı. 
     Musavi, Amerikalılar liderliğindeki Iraklı güçlerin, sabah yerel saatle 10 30'da Çelebi içerideyken binayı kuşattığını, silahsız bir Iraklı polisin içeriye girmesine izin verildiğini, Iraklı polisin rahatsız olarak bunu Amerikalıların emrettiğini söylediğini belirtti. Haydar Musavi, Amerikalıların INC bürolarındaki bilgisayarlara el koyduğunu kaydetti. 
     Ahmet Çelebi'nin yeğeni ve Irak savaş suçları mahkemesi başkanı olan Salim Çelebi de, amcasıyla bir telefon görüşmesi yaptığını söyledi. Yeğen Çelebi, Ahmed Çelebi'nin, Amerikalı ve Iraklı yetkililerin evine girdiğini ve eski rejimin yöntemini hatırlatan şekilde kafasına silah dayandığını anlattığını aktardı. 
     
     ÇELEBİ ABD'NİN AYRILMA VAKTİ GELDİ 

     Irak Ulusal Kongresi IUK lideri Ahmet Çelebi, Amerikan askerlerinin bugün evine ve parti bürolarına düzenlediği baskınların ardından, Amerikan askerlerinin Irak'tan ayrılma zamanının geldiğini söyledi. 
     Çelebi, düzenlediği basın toplantısında, ''Irak Geçici Yönetim Konseyi GYK başkanı bir Amerikan kontrol noktasında terörist faaliyetle öldürüldükten birkaç gün sonra, bir GYK üyesinin evine baskın düzenlediler'' dedi. 
     Asker ve polislerce yatağından kaldırıldığını, bürosunun alt üst edildiğini, belgelerine el konulduğunu, kişisel eşyalarına zarar verildiğini belirten Çelebi, baskın sırasında muhafızlarıyla Irak polisi ve Amerikan askerleri arasında çatışma çıkmasına ramak kaldığını anlattı. 
     Çelebi, ''Ben ABD'nin Irak'taki en iyi arkadaşıyım. Koalisyon yönetimi, evime silahlı saldırı düzenlemeyi gerekli gördüyse koalisyon ile Irak halkı arasındaki ilişkilerin durumunu da tahmin edersiniz'' diye konuştu. 
     Konuşmasında, ''Halkımı özgür bırakın'' diye seslenen Çelebi, ayrıca geçici koalisyon yönetimi ile artık ilişkisinin kalmadığını söyledi. 
     ABD Başkanı George Bush'u, Irak'ta egemenliği zaman geçirmeden Iraklılara teslim etmeye çağıran Çelebi, ''Bush'a Irak'ı kurtardığı için minnettarız, ancak Irak halkının kendi işini görmesinin zamanı geldi'' diye konuştu. 
     Amerikalıları eski Baasçıları işbaşına getirdiği için sürekli eleştiren Çelebi, Baasçıların Amerikan gözetimi altında kendilerine saldırmaya geldiğini öne sürdü ve Amerikalı yetkililerin ''Baasçılara karşı muhalefetinden, BM gıda karşılığı petrol anlaşması çerçevesinde Saddam'a yabancılar tarafından yapılan ödemelerin soruşturulmasına ilişkin çabalarından ve ABD egemenliği sınırlı olarak devrettikten sonra silahlı kuvvetler üzerinde Irak'ın tam denetim kurması talebinden hoşlanmadığını'' belirtti. 
     Saddam Hüseyin döneminde Batı'da sürgünde bulunan Çelebi, o dönem ABD tarafından Irak'ın gelecekteki lideri olarak değerlendiriliyordu. Çelebi, bir süredir ABD'nin Irak stratejisini, eski Baas partisi yöneticilerinin etkin görevlere getirilmesini eleştirmeye başlamıştı. 
     New York Times gazetesi, 2 gün önce, ABD'nin INC'ye her ay el altından ödediği 335 bin doları keseceğini duyurmuştu. Haberde, Irak savaşından önce INC'den alınan istihbaratların kimi zaman işe yaramaz, yanlış ya da uydurma olduğunun ortaya çıktığı, söz konusu kararın da bu nedenle alındığı belirtilmişti. 
     Newsweek dergisi de bugün, ABD'nin Çelebi'ye yaptığı yardımın, Çelebi ve bazı yardımcılarının Irak'taki Amerikan güçlerinin operasyonlarıyla ilgili bazı hassas bilgileri İran'a verdiği için kesildiğini öne sürmüştü. 
     Irak'taki Amerikalı yetkililerden henüz resmi bir açıklama yapılmadı, ancak Bağdat'taki Amerikalı yetkililer, Saddam dönemi gıda karşılığı petrol anlaşmasında yolsuzluk iddialarının soruşturulmasına Çelebi'nin müdahale ettiğine dair şikayetler olduğunu belirtiyorlar. 
     
</TEXT>
</DOC>
