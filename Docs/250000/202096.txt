<DOC>
<DOCNO> 202096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/ekonomi/aeko.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'nin potansiyeli büyük, destek vereceğiz' 
</HEADLINE>
<TEXT>

   Dünya Bankası Başkan Yardımcısı Katsu, Türkiye'nin ekonomik potansiyelinin yüksek olduğunu, ancak ilerleme kaydedilmesi gereken bazı yapısal önlemler bulunduğunu dile getirdi 
      ANKARA Milliyet 
   
   Dünya Bankası Avrupa ve Orta Asya'dan sorumlu Başkan Yardımcısı Shigeo Katsu, Türkiye'nin çok büyük bir ekonomik potansiyeli olduğunu söyledi. Bu potansiyel nedeniyle, Türkiye'nin, Dünya Bankası için önem taşıdığını ifade eden Katsu, yapısal reformlarla ilerleme kaydedilmesi gerektiğini dile getirdi. 
   Başkan yardımcısı olmasından sonra Türkiye'yi ilk kez ziyaret eden Katsu, yaptığı açıklamada, makroekonomik programın hedeflendiği gibi yolunda gittiğini, özellikle IMF destekli program tam bir şekilde uygulandığını dile getirdi. Türkiye'ye uzun süreden bu yana gelmeyi planladığını söyleyen Katsu, gelişmeleri yakından takip ettiklerini bildirdi. 
   Programın makroekonomik kısmında bir sorun olmadığının altını çizen Katsu, bazı yapısal reformlarda biraz daha ilerleme kaydedilmesi gerektiğini belirterek, bu yapısal reformların da, sosyal alanlarda ve kamu sektörüne ilişkin yönetim ile modernleşme alanlarında olduğunu kaydetti. 
   
   Maliyetler düşürülebilir 
   Katsu, ziyaret çerçevesinde, Başbakan Recep Tayyip Erdoğan ve üst düzey yetkililerle görüşeceklerini, Ülke Yardım Stratejisi çerçevesinde mali yardım konularını ele alacaklarını belirtti. Dünya Bankası olarak, Türkiye'ye gereken tüm mali desteği vereceklerini söyleyen Katsu'nun ziyareti esnasında, halen bazı dilimleri ödenmeyen bazı program kredilerinin de ele alınması bekleniyor. Bu arada, Dünya Bankası'nın açacağı bazı kredilerin maliyetlerinin düşürülmesi konusunun da gündeme gelebileceği belirtiliyor. 
   
   16 Aralık'a kadar Türkiye'de    Türkiye'ye dün gelen ve 16 Aralık tarihine kadar kalacak olan Katsu'nun 4 günlük ziyareti sırasında, Türk ekonomi bürokratları ile yeni ülke ekonomi memorandumu CEM ile Türkiye'nin uyguladığı ekonomik program ve Dünya Bankası'nın yardımı konuları ele alınacak. Katsu, düzenlenecek CEM konferansına katılacak ve Dünya Bankası'nca desteklenen bazı projeleri yerinde ziyaret edecek. Dünya Bankası'nın emekliye ayrılan, aralarında Türkiye'nin de bulunduğu Avrupa, Orta Asya'dan Sorumlu Başkan Yardımcısı Johannes Linn'in yerine getirilen Japon Shigeo Katsu Dünya Bankası'nın, bölgesel operasyonlardan sorumlu yetkilisi olarak çalışıyordu. Katsu, 1979'ten bu yana Dünya Bankası'nda görev yapıyor. 
   
   
</TEXT>
</DOC>
