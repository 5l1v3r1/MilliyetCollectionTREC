<DOC>
<DOCNO> 221618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sontur36.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Neumann Türkiye'nin kaygılarını ciddiye alıyoruz 
</HEADLINE>
<TEXT>

     Türkiye'nin Irak Özel Temsilcisi Büyükelçi Osman Korutürk, ''Türkiye ve ABD'nin Irak konusunda iki taraflı anlayış, açıklık ve yapıcı işbirliğine dayalı bir diyaloğu sürdürme konusunda mutabık kaldıklarını'' söyledi. 
     Irak'taki ABD yönetiminin dış ilişkiler sorumlusu Büyükelçi Ron Neumann ile yaklaşık 2,5 saat süren görüşmesinin ardından açıklama yapan Korutürk, Neumann'a Irak'taki geçici anayasaya ilişkin ilk izlenimlerini aktardıklarını belirtti. 
     Söz konusu anayasaya ilişkin hukuki incelemelerinin devam ettiğini belirten Korutürk, bu konuyla ilgili bazı gözlemlerini dikkatlerine getirdiklerini bildirdi. Büyükelçi Korutürk, Neumann'ın da anayasanın hazırlanış şekli ve felsefesine ilişkin görüşlerini aktardığını blirterek, şunları kaydetti 
     ''Bizim istediğimiz iki taraflı anlayış, açıklık ve yapıcı işbirliğine dayalı bir diyaloğu sürdürmek. Bu konuda kendileriyle mutabık kaldık. Bu diyaloğun ileride daha da açık ve geniş bir şekilde devam etmesi konusunda mutabık kaldık.'' 
     
     AMERİKALI YETKİLİ NEUMANN 
     Neumann da, açıklamasında, Türkiye'ye asıl geliş amacınıın ekonomik ve ticari ilişkilerin nasıl geliştirileceği konusunu ele almak olduğunu ifade ederek, egemenliğin Iraklılara devrinden sonra iki ülke arasındaki temelleri güçlendirmeye ve bu temeller üzerinde ikili güçlü ilişkiler kurmaya çalıştıklarını kaydetti. 
     Türkiye ile görüşmeleri genişleterek devam ettirme konusunda mutabık kaldıklarını söyleyen Neumann, şöyle devam etti 
     ''Türkiye'nin Irak'taki son yasa konusunda bize yansıttığı bazı kaygıları oldu. Biz bu kaygıları çok ciddiye alıyoruz. Türkiye, ABD'nin iyi bir dostu ve müttefikidir.'' Neumann, Bakanlık yetkilileri ile görüşmesinin uzunluğuna işaret ederek, görüşmede, iki ülkenin birbirine verdiği güçlü taahhütlerin nasıl yerine getirilebileceğini konuştuklarını bildirdi. Neumann, taahhüt verilen alanların başında Irak'ın toprak bütünlüğü bulunduğunu belirterek, ABD olarak Irak'ın toprak bütünlüğüne önem verdiklerini belirtti. Bu bütünlüğün nasıl korunacağı konusunu ele aldıklarını söyleyen Neumann, ayrıca Irak'ın parlamenter demokrasi içinde nasıl güçleneceği konusunu da görüştüklerini, bu konuları ileride görüşmeye devam edeceklerini kaydetti. 
     Türkiye ile ABD'nin iki güçlü müttefik olduklarını söyleyen Neumann, toprak bütünlüğü korunmuş, istikrarlı ve demokratik bir Irak'ın iki ülkenin de çıkarına uygun olduğunu teyit ettiklerini kaydetti. Neumann, iki ülkenin birbiriyle işbirliği içinde ''Irak'ın daha iyi bir yer olması için'' çalışacağını da kaydetti. 
     
</TEXT>
</DOC>
