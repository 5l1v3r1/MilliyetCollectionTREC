<DOC>
<DOCNO> 249826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/guncel/gun13.html </URL>
<DATE> 2004/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tunceli'de beş terörist öldürüldü 
</HEADLINE>
<TEXT>


FERİT DEMİR Tunceli DHA 

Tunceli'nin Nazımiye ile Mazgirt ilçeleri arasındaki Kıl Deresi'nde önceki gece başlayan ve sabaha kadar süren çatışmada biri kadın beş PKK KONGRA - GEL militanı öldürüldü. Tunceli'de geçen hafta askeri zırhlı araçlara uzaktan kumandalı bombalarla yapılan saldırılarda üç asker şehit olurken, üç asker de yaralandı. Ovacık'taki iki ayrı karakola yapılan saldırıda da bir er yaralandı. Saldırıların ardından Tunceli Jandarma Bölge Komutanlığı, Hozat, Ovacık, Mazgirt ve Nizamiye'nin kırsal kesiminde operasyonları yoğunlaştırdı. Önceki akşam da terörist grubuyla sıcak temas sağlandı. Helikopterlerle asker indirilerek grup kuşatıldı. Çatışmada beş terörist öldürüldü, bir asker yaralandı. Teröristlerin üzerinde çok miktarda C4 patlayıcı bulundu. Öldürülenlerden birinin örgütün üst düzey sorumlularından olduğu belirtildi. 


</TEXT>
</DOC>
