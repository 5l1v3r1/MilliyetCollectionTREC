<DOC>
<DOCNO> 200473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/ekonomi/eko10.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyonda baz yıl 2003'e göre yapılacak 
</HEADLINE>
<TEXT>

   
   Devlet Bakanı Beşir Atalay, enflasyonun tespitinde kullanılan mal ve hizmetlerin yeniden belirleneceğini 2003'ün baz alınacağı yeni endeksin ise 2005'ten itibaren kamuoyuna duyurulacağını söyledi. 
   Atalay, CHP Antalya Milletvekili Osman Kaptan'ın TBMM Plan ve Bütçe Komisyonu'nda yönelttiği sorulara yazılı yanıt verdi. 
   
   'Sepet değişecek' 
   "Enflasyon konusunda 1994 yılında belirlenen sepet kullanılıyor. Yeni sepet ne zaman belirlenecek " sorusuna Atalay, enflasyonun tespitinde kullanılan mal ve hizmetlerin yeniden belirleneceği yanıtını verdi. Atalay, şöyle konuştu 
   "DİE, geçen süreç içinde hanehalkının tüketim kalıplarında meydana gelen olası değişimleri ölçmek ve tüketime konu olan mal ve hizmetleri belirlemek amacıyla 2003 yılının tamamını kapsayan bir dönemde Hanehalkı Bütçe Anketi çalışması yürütmektedir. 
   Anket sonuçları değerlendirilerek 2003 temel yıllı olarak kurulacak TÜFE'nin kapsamında yer alan alacak mal ve hizmetler belirlenecektir. Aynı şekilde TEFE de 2003 temel yıllı olarak kurulacak ve üretici sektörlerde oluşan fiyat hareketleri güncel bir yapıda izlenecektir. 2003 temel yıllı TEFE ve TÜFE rakamları Ocak 2005'ten itibaren kamuoyuna duyurulacaktır." 
   
   
</TEXT>
</DOC>
