<DOC>
<DOCNO> 203515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/son/sondun15.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yakovu Erdoğan-Denktaş ihtilafı blöf 
</HEADLINE>
<TEXT>

     Kıbrıs Rum Yönetimi Dışişleri Bakanı Yorgo Yakovu, Başbakan Recep Tayyip Erdoğan ile KKTC Cumhurbaşkanı Rauf Denktaş arasında, Annan Planı ve müzakerecilik konusunda görüş ayrılığının, ''Avrupa Birliği ve ABD'ye yönelik etkileme hareketi'' olduğunu iddia etti. 
     Yakovu, Rum haber ajansına yaptığı açıklamada, Başbakan Erdoğan'ın, Türkiye'nin AB ile tam üyelik müzakerelerinin başlamasına yönelik teleplerinin kabul görmesi için, daha uzlaşıcı bir yüz göstermesi konusunda ciddi bir uluslararası baskı altında bulunduğunu savundu. Yakovu, ''Kamuoyuna yansıyan bu ihtilafın, Türkiye'nin Kıbrıs sorununun çözülmesi için her şeyi yaptığı konusunda, AB'ye üye ülkeleri ve ABD'yi etkilemek olduğuna inanıyorum'' diye konuştu. 
     Kıbrıs sorunuyla ilgili olarak Ankara'da farklı sesler çıktığını, Başbakan Erdoğan'ın da zaman zaman farklı şeyler söylediğini kaydeden Yakovu, Rum tarafının, BM Genel Sekreteri Kofi Annan davet ettiği an müzakere masasına oturmaya hazır olduğunu, Rum yönetimi lideri Tasos Papadopulos'un Annan'a gönderdiği mektupta da bunu dile getirdiğini belirtti. 
     
</TEXT>
</DOC>
