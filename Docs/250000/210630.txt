<DOC>
<DOCNO> 210630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sondun18.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
"İntihar bombacısı olabilirdim" diyen İngiliz vekile tepki 
</HEADLINE>
<TEXT>

     İngiltere parlamentosunun Liberal Demokrat üyesi Dr. Jenny Tonge'ın, ''Eğer Filistinliler gibi yaşamaya zorlansaydım, ben de bir intihar bombacısı olabilirdim'' sözleri, parlamentodaki İsrail yanlılarının tepkisine yol açtı. 
     İsrail yanlısı milletvekillerinin tüm protestolarına rağmen sözlerini geri almayan Tonge'ın, tepkilere yol açan bu konuşmasını, Filistin davasını destekleyen bir gruba hitaben yaptığı bildirildi. 
     İsrail yönetimi altında yaşamanın hiç de kolay olmadığını, bütün güçlüklerin bir Filistinlinin yaşamında her gün tekrarlandığını belirten Tonge, ''Bu durumda insanların nasıl birer intihar eylemcisi olduğunu anlamak hiç de zor değil'' diye konuştu. 
     Kendisinin de bu koşullarda yaşamaya zorlanması halinde eninde sonunda bir intihar eylemcisi olmayı düşünebileceğini belirten Tonge, Filistinliler için ''Öyle bir hale gelmişler ki artık yaşamalarının bir anlamı bile kalmamış'' dedi. 
     Sözlerinin, yapılan eylemleri haklı çıkarmak anlamına gelmediğini de vurgulayan Tonge, ''Ama niye bu hale geldiklerini anlıyorum. Bu çaresizlikten oluyor. Ben de bir anne ve büyükanne olarak kendimi onların yerine koyunca, gelecekte umut yaratacak bir şey göremiyorum'' diye konuştu. 
     Bu arada, Liberal Demokrat Parti lideri Charles Kennedy, Tonge'ın yorumlarına ihtiyatla yaklaştı ve ''Bu sözler partimizin değil, sayın milletvekilinin şahsi görüşleridir'' dedi. 
     İngiliz basını ise Tonge'ın yorumlarının benzerinin daha önce de Başbakan Tony Blair'in eşi Cherie Blair tarafından yapıldığını hatırlattı. 
     Bayan Blair, Filistinliler için, ''Umutları tükeniyor ve kendilerini havaya uçurmaktan başka yol kalmıyor'' demişti. 
     
</TEXT>
</DOC>
