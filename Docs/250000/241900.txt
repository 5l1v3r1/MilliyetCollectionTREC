<DOC>
<DOCNO> 241900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sondun08.html </URL>
<DATE> 2004/05/22/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
CDU ve CSU, sadece Türklerin üye alınacağı bir dernek kurmak istiyor 
</HEADLINE>
<TEXT>

     Alman Birlik partileri CDU CSU , sadece Türklerin üye alınacağı bir dernek kurmak istiyor. 
     Der Spiegel dergisi, Hıristiyan Demokrat Birlik Partisi'ne CDU yakınlığıyla bilinen Alman-Türk Forumu'nun DTF Başkanı Bülent Arslan'ın şu sıralar böyle bir tasarı üzerinde çalıştığını, CDU ile Hıristiyan Sosyal Birlik Partisi CSU temsilcilerinin Temmuz ayında biraraya gelerek bu konuyu ele alacaklarını ve derneğin sonbaharda resmen açılacağını yazdı. 
     Birlik partilerinin, bu girişimle Türk seçmenler arasındaki oy oranlarını artırmaya çalıştıkları ifade edilen haberde, Arslan'ın ''Almanya'daki Türklerin CDU'ya daha rahat şekilde girmelerini sağlamak istiyoruz'' şeklinde konuştuğu belirtildi. 
     Almanya'da yapılan araştırmaların, yaklaşık 500 bin Türk kökenli seçmenin sadece yüzde 10'unun Birlik partilerini, yüzde 60'ınınsa iktidardaki Sosyal Demokrat Partiyi SPD desteklediğini ortaya koyduğu kaydedildi. 
     CDU Genel Başkanı Angela Merkel'in, Türkiye'nin AB üyeliğine karşı çıktığı için Türk seçmenlerin oylarını kaybettiği belirtilen haberde, CDU Genel Sekreteri Laurenz Meyer'inse ''Türkiye'nin AB üyeliğine ilişkin tutumumuzun burada yaşayan Türklerin uyumuna etkisi olmadığını göstermek istiyoruz'' şeklinde konuştuğu ifade edildi. 
     
</TEXT>
</DOC>
