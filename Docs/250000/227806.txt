<DOC>
<DOCNO> 227806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/spor/spo01.html </URL>
<DATE> 2004/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Prso'ya güvenoyu 
</HEADLINE>
<TEXT>

   Beşiktaş'ın prensipte anlaşmaya vardığı Hırvat yıldız, A Milli Takımımız oyuncularının da büyük beğenisini topladı. Başta kaptan Tayfur olmak üzere, İbrahim Toroman, Kenan ve Deniz kendisine tam not verdi 
      
   Milli vize alındı 
   SİYAH - Beyazlı yönetimin Zagrep'te yaptığı çıkarmanın ardından yeni sezon için el sıkıştığı Prso'nun, Ay - Yıldızlı ekibimize karşı ortaya koyduğu futbol göz doldurdu. Hırvat golcüye karşı mücadele eden milli oyuncular da Prso'nun isabetli bir tercih olduğu konusunda görüş belirtti. Beşiktaş Kaptanı Tayfur, Hırvatistan'ın attığı ilk golün hazırlayıcısı olan Prso'ya övgü yağdırdı. 
   
   'Kalitesi ortada' 
   TAYFUR, "Çok teknik ve çabuk. Fizik gücünü iyi kullanıyor. Olumlu pas dağıtıyor, topu da iyi saklıyor. Sadece forvet değil orta sahaya da destek veriyor. Kaliteli oyuncu olduğu belli" dedi. İbrahim Toroman ise, "Özellikle hava toplarında çok etkili. Rakibini yıpratan bir özelliğe sahip. Ceza alanında ve kanat ataklarında hızlı hareket ediyor. Adam eksiltmede de çok başarılı" diye konuştu. 
   
   'Bizi zorladı' 
   SAMSUN'DA forma giyen ve ilk kez milli olan Kenan Yelek, "Karşısında zorlandık. Ligimizde iyi işler yapar. Bire birde çok etkili. Ayağına da hakim" yorumunu yaptı. Gençlerbirliği'nin tecrübeli oyuncusu Deniz de, Prso'nun takımının en iyisi olduğunu söyledi. Deniz, "Beşiktaş'ta rahat oynar. Tekniği, sürati ve pas yüzdesi yüksek. Hücum bölgesindeki koridoru çok iyi kullanıyor" ifadelerini kullandı. 
   
   PANCU nefes kesti    BÜNYAMİN OSMAN 

   BEŞİKTAŞ'TA ikinci yarının en başarılı isimlerinin başında gelen Daniel Pancu, yükselen form grafiğini ülkesinde de sürdürdü. Rumen milli takımının İskoçya ile yaptığı hazırlık maçında görev alan Pancu oynadığı futbolla alkış topladı. Pancu, 2 - 1 kazandıkları maçta voleyle attığı nefis golle yıldızlaşırken, sahanın da en iyi ismi olarak gösterildi. Genç futbolcunun performansı, derbi öncesi Mircea Lucescu'ya da moral verdi. 
   
   Aslan'a, Kartal kapanı    Önce defans 
   GALATASARAY derbisinin hazırlıklarını kapalı kapılar ardında sürdüren Beşiktaş'ta, oyun planının kilit noktasını savunma güvenliği oluşturuyor. Lucescu'nun, geri üçlüye orta sahadan Giunti, Kaan Dobra ile Tayfur ya da Yasin'den biriyle destek sağlanmasını istediği bildirildi. Bu dört oyuncu, rakibin kontrolsüz çıkışlarında da hızlı hücumlarla forveti besleyecek. 
   
   Sergen üzüntüsü 
   SAKATLIĞI yüzünden iki hafta forma giyemeyecek olan Sergen'in durumu moralleri bozdu. Gaziantep maçında yıldız futbolcuyu koruma amaçlı ikinci yarıda oyundan alan Lucescu, buna rağmen Sergen'in sakatlığının artması üzerine şaşkınlık yaşadı. Sergen, sürekli ağrılar çekmesine rağmen takımın içinde bulunduğu kötü gidiş nedeniyle fedakarlık yapıp, forma giydiğini söyledi. 
   
   Okul seferberliği    ŞIRNAK'TAKİ Beşiktaş Köyü, özlemle beklediği ilköğretim okulunu Siyah - Beyazlı yönetimin desteği ile hayata geçirecek. Beşiktaş Dergisi'nin son sayısındaki "Şırnak'taki Beşiktaş Köyü" haberi camiada ses getirirken, Başkan Serdar Bilgili köye bir okul yaptırılması amacıyla harekete geçti. Beşiktaş İlköğretim Okulu adı verilecek eğitim yuvası için hesap açtırılarak, taraftarın da katkısı sağlanacak. 
   
   Şimdi gözler Hasselbaink'te    BEŞİKTAŞ'TA Prso'nun yanına iyi bir santrfor alınması görüşü benimsendi. Gündemdeki Kluivert'in 6.5 milyon dolar istemesi nedeniyle rotayı zorunlu olarak değiştiren yönetim Hasselbaink üzerine yoğunlaştı. Hollandalı golcünün transferi için yapılan çalışmaların artırılması kararı alındı. Yabancı takviyesi yapılması halinde Zago'nun yanı sıra Ilie ile de yolların ayrılması bekleniyor. 
   
   Atalay'dan ziyaret    Akaretler'deki kulüp binası son dönemde adeta ziyaretçi rekoru kırıyor Son olarak Gençlik ve Spor Genel Müdürü Mehmet Atalay ile İl Müdürü Tamer Taşpınar, kulübe gelerek, bir süre Başkan Serdar Bilgili ve yöneticilerle sohbet etti. Bilgili, ikiliye forma hediye etti. 
   
   
</TEXT>
</DOC>
