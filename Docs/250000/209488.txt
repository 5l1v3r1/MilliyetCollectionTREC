<DOC>
<DOCNO> 209488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sontur10.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti yönetimi Gürtuna için son kararını verdi... 
</HEADLINE>
<TEXT>

     AKP yönetimi, İstanbul Büyükşehir Belediye Başkanı Ali Müfit Gürtuna hakkında son kararını verdi. 
     Gürtuna'ya, "Bu dönem aday olma. Adayımızı destekle. AKP'liliğini kanıtla, bir dahaki dönem milletvekili ol" denecek. 
     AKP yönetimi Başbakan Recep Tayyip Erdoğan'la yapılan değerlendirmeler sonucu Gürtuna hakkındaki kararını kesinleştirdi. Gürtuna'ya karşı geçmişe dayanan ve İstanbul teşkilatı, parti yönetimi ve Erdoğan'da oluşan güvensizliğin 28 Mart seçimlerine kadar giderilemeyeceği görüşünde birleşildi. İstanbul adayının eski başkan olması nedeniyle Başbakan Erdoğan açısından çok özel önemi olduğu, seçimin en gözde yeri olduğu, Gürtuna'nın adaylığı etrafından partinin seferber edilemeyeceği vurgulanarak şu karar alındı "Gürtuna, Erdoğan'ın ardından belediye başkanlığına gelmesi ve sonrasında eski ekibe karşı duyarlı olamadı. Kapsayıcı olamadığı gibi yer yer dışlayıcı da oldu. Daha sonra partinin kuruluşu aşamasında da bağımsız kalarak önemli bir fırsatı kaçırdı. Gelinen noktada da AKP'liliğinin altını çizmek yerine adeta bağımsız bir kimlik oluşturdu. Bu nedenle Gürtuna bu seçimde aday olmayıp, AKP'nin çıkaracağı adaya destek verir, ondan sonra da AKP'liliğini kanıtlayacak bir şekilde çalışırsa Başbakan kendisini bir dahaki dönem milletvekili olarak değerlendirecek." 
Parti yönetimi alınan bu karar doğrultusunda Gürtuna'dan önümüzdeki günlerde artık aday olmayacağını ve partinin belirleyeceği adaya destek vererek Başbakan Erdoğan'la birlikte çalışacağını açıklamasını isteyecek. 

ANKA 

     
</TEXT>
</DOC>
