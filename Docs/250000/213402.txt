<DOC>
<DOCNO> 213402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/ekonomi/eko02.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
18.6 milyar dolarlık pastaya 83 Türk firması başvurdu 
</HEADLINE>
<TEXT>

   Irak'ın yeniden inşası için açılacak toplam 18.6 milyar dolarlık ihalelere 83 Türk firması başvurdu. Firmaların hedefi alt müteahhit olabilmek 
   
   ABD'nin Irak'ın yeniden yapılandırılması kapsamında açacağı toplam 18.6 milyar dolarlık ihalelerin ilk bölümüne katılmak için bugüne kadar 83 Türk firması ön başvuru yaptı. Nurol, Enka, Tekfen, Alarko - Doğuş JV, Ram Dış Ticaret, Siemens, Yapı Merkezi, Yapa Dış Ticaret, Gama, Yüksel Construction ve İhlas Holding ön başvuru yapan Türk firmaları arasında yer alıyor. 
   
   'Ciddi rekabet olacak' 
   Alarko Holding Genel Koordinatörü Ayhan Yavrucu, son dönemlerde sadece, Alarko - Doğuş İnşaat birlikteliğiyle girdikleri ihalelere konsantre olduklarını belirterek, Irak'ta doğrudan işlerin Amerikan firmalarına verileceğini, Türk şirketlerinin ise bu firmaların alt müteahhidi olarak çalışacağını söyledi. Yavrucu, "Kimse Amerikalıların gelip de orada iş yapacağını düşünmüyor. Onlar sadece işin yönetimini üstlenecek" dedi. 
   Türk firmalarının Irak'ta doğrudan iş alabilme şanslarının pek fazla olmadığını ifade eden Yavrucu, ihale sürecinde ön başvuru yapan diğer ülke firmalarıyla Türk şirketleri arasında ciddi rekabet yaşanacağını, kaliteyi en iyi fiyatla verenlerin öne çıkacağını kaydetti. 
   
   Martta sonuçlanacak 
   Mart ayında sonuçlandırılacak ihaleler öncesinde özellikle Türk müteahhitlik firmalarının enerji, sulama kanalları ile üst yapıyı teşkil eden bina yapımı alanlarında iddialı olabilecek kapasiteleri bulunduğuna değinen Yavrucu, "Alarko - Doğuş İnşaat olarak Irak'ta bu yıl 500 milyon dolarlık iş almayı hedefliyoruz" dedi. 
   
   'Asıl para Irak fonlarında'    Türk - Irak İş Konseyi Başkanı Ercüment Aksoy Amerika'nın açtığı ihalelerde Türk şirketlerinin özellikle elektrik santralları, su arıtma tesisleri ile havaalanı gibi uzmanlık ve sürat isteyen altyapı yatırımlarında taşeron olarak daha fazla şansları olduğunu söyledi. Aksoy, "Bizim asıl hedefimiz Irak devletinin açtığı ihaleler olmalı. Bunlarda şansımız daha yüksek. Çünkü bu ihalelerdeki fonlar, Irak'ın kendi fonları. Asıl parayı bu ihalelerden alırız" dedi. ABD Kongresi'nin ayırdığı 18.6 milyar dolarlık fonun 5 milyar dolarlık elektrik, su, güvenlik, ulaşım, iletişim ve sağlığı kapsayan ilk bölüm ihalelerinin ardından, 8 milyar dolarlık inşaat dışı projeler için ihaleler yapılacak. Fonun 4 milyar doları yedekte tutulurken, 2 milyar doları petrol sektöründe onarım işlerinde kullanılacak. 
   
   
</TEXT>
</DOC>
