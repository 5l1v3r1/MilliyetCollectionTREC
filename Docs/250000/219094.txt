<DOC>
<DOCNO> 219094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/siyaset/siy04.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayrünnisa Gül davadan vazgeçti 
</HEADLINE>
<TEXT>

   Dışişleri Bakanı Gül'ün eşi Hayrünnisa Gül, AİHM'deki 'türban' davasını, siyasallaştığı ve eşinin konumu gerekçesiyle geri çekmeye karar verdi... 
      ANKARA Milliyet 

   
   Dışişleri Bakanı Abdullah Gül'ün eşi Hayrünnisa Gül, türbanından dolayı üniversiteye kaydının yapılmaması nedeniyle Avrupa İnsan Hakları Mahkemesi'ne AİHM 2002 yılında açtığı davayı, geri çekme kararı aldı. H l haklılığına inandığını belirten Gül, eşinin konumunu ve davanın siyasallaştırılmasını kararına gerekçe gösterdi. 
   
   İpucunu eşi verdi 
   Dışişleri Bakanı Gül'ün, önceki gece katıldığı bir programda, "Eşim kendi hukukunu korumak için davayı açtı. O zaman ben bakan da, başbakan da değildim. Ama şimdi bu işin çok siyasete alet edildiği ortaya çıktı" diyerek, eşinin davayı geri çekeceğinin ipucunu vermesinin ardından Hayrünnisa Gül de dün yazılı bir açıklama yaptı. 
   "Haklılığıma inancım sürüyor. AİHM'ye yapılan bu başvuru bazı çevreler tarafından sanki bir suç işlemişim gibi sürekli farklı bir zemine taşındı ve siyasi istismar konusu yapıldı. Yaptığım, hukuka uygun bir hak arama yolu olan, AİHM'ye bireysel başvuru hakkını kullanmaktan ibaretti" diyen Gül, şunları kaydetti 
   
   'Davacı ve davalı' 
   "Eşimin konumundan dolayı hem davacı hem davalı olduk. Bu durumu öngöremedik. Müracaat ettiğimde, eşim ne başbakan ne de bakandı. Kararımın temel nedeni yargı kararlarının tartışılmasına fırsat vermemek, güven ve saygıyı sağlamak. Ne yazık ki, bu dava siyasallaştırılmıştır. Bu konuyla ilgili benzer davalar zaten AİHM'nin gündemindedir." 
   
   Türbanlı öğrenci 
   1998'de Ankara Üniversitesi Dil Tarih ve Coğrafya Fakültesi Arap Dili ve Edebiyatı Bölümü'nü kazanan Hayrünnisa Gül, kayıt yaptırmaya, FP milletvekili olan eşi, avukatı ve noterle gitmişti. Ancak Gül'ün türbanlı fotoğrafı nedeniyle kaydı yapılamamıştı. Karara karşı Türkiye'deki yargı yollarından sonuç alamayan Gül, 2002'de AİHM'ye gitmişti. Gül, eşinin 3 Kasım 2002'deki seçimden sonra, önce Başbakan, sonra da Dışişleri Bakanı olması üzerine, "Dava hakkını bana kocam değil, devlet verdi. Onun Başbakan olması benim haklılığımı değiştirmez. Başvurumu geri çekmeyi hiç düşünmedim" demişti. 
   
   Erdoğan geri çekmişti 
   Recep Tayyip Erdoğan da Başbakan olduktan kısa bir süre sonra AİHM'ye, milletvekili seçimine katılmasına izin verilmemesi nedeniyle açtığı davayı geri çekmişti. 
   
   
   
</TEXT>
</DOC>
