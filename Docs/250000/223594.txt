<DOC>
<DOCNO> 223594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/ekonomi/eko05.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Intesa-Garanti ortaklığı iştirakleri de kapsıyor 
</HEADLINE>
<TEXT>

   Intesa ile ortaklık için tekrar masaya oturduğunu açıklayan Doğuş Grubu, görüşmeleri Garanti Bankası ve iştirakleri üzerinden yapıyor 
      KADİFE ŞAHİN 
   
   İtalyan bankacılık devi Intesa ile ortaklık görüşmelerine başlayan Doğuş Grubu, ortaklığı sadece Garanti Bankası hisseleri üzerinden değil, banka ve mali iştirakleri üzerinden yapıyor. 
   Ortaklık görüşmelerinde Türkiye'nin Avrupa Birliği'ne AB üyeliğinin gerçekleşmesi halinde bankacılık kesiminde yapılacak düzenlemeleri de göz önünde tutan Doğuş Grubu, bankanın yanı sıra finans sektöründe faaliyet gösteren diğer iştiraklerini de ortaklığa dahil edecek. 
   Ocak ayında başlayan yoğun brifinglerle bankanın iştirakleri hakkında detaylı bilgiler alan Intesa Grubu, Türkiye'de bu yıl başlayan özel emeklilik sistemine büyük bir ilgi gösteriyor. Geçen hafta Intesa ile 2001 yılı krizi sonrasında biten ortaklık görüşmelerinin tekrar başladığını borsaya yaptığı açıklama ile duyuran Doğuş Grubu, görüşmelerin eylül ayına kadar süreceğini bildirmişti. 
   
   Sekiz mali iştiraki var 
   Intesa Grubu ile ortaklık görüşmeleri devam eden Garanti Bankası'nın sigorta, faktoring, leasing ve sermaye piyasasında faaliyet gösteren sekiz iştiraki bulunuyor. Kiminde yüzde 100 pay sahibi olan Garanti Bankası'nın iştirakleri şunlar 
   Garanti Factoring Hizmetleri A.Ş., Garanti Finansal Kiralama A.Ş., Garanti Menkul Yatırım Ortaklığı A.Ş., Garanti Sigorta, Garanti Emeklilik, Garanti Ödeme Sistemleri A.Ş., Garanti Portföy Yönetimi A.Ş., Garanti Yatırım Menkul Kıymetler A.Ş. 
   Bankanın yurtdışı iştirakleri ise şunlar 
   Bosphorus Financial Services Ltd., Docfinance SA, Garanti Bank International NY, Garanti Bank Moskow, Garanti Financial Services PLC, Garanti Fund Management CO. Ltd., Instruments Finance Company, UTGB Jersey. 
   
   
</TEXT>
</DOC>
