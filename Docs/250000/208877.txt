<DOC>
<DOCNO> 208877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sontur02.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağcılar'da polis otosu çalındı... 
</HEADLINE>
<TEXT>

     Bağcılar'da çalıntı otomobille kaza yapmalarının ardından polisin gözaltına almak istediği 3 hırsız, bindirildikleri polis otomobilini çalarak kaçtı. Polis aracı, 3 saat sonra terk edilmiş halde bulundu. 
     Çalıntı olduğu belirlenen 34 VD 0342 plakalı otomobil, saat 03.00 sıralarında Fatih Mahallesi Maslak Caddesi'nde, Alim Delibaş yönetimindeki 34 J 3313 plakalı servis minibüsüne çarptı. 
     Kazanın ardından yakalanan otomobil hırsızlarından birine kelepçe takan polis, çevrede toplanan vatandaşlarca tartaklanmak istenen 3 kişiyi ekip otosuna bindirdi. 
     Bu sırada polislerin vatandaşları sakinleştirme çabasını fırsat bilen hırsızlar, çalışır haldeki 34 A 731 plakalı resmi polis otosunu hareket ettirerek olay yerinden uzaklaştı. 
     İstanbul'un her noktasında aranan ekip otosu, saat 07.00 sıralarında aynı mahalledeki Fındık Sokak'ta terk edilmiş olarak bulundu. 
     Uzman ekiplerce incelenen otomobil, çekici yardımıyla polis merkezine götürüldü. 
     Hırsızların yakalanması amacıyla polisin başlattığı çalışmalar ise sürüyor. 
     
</TEXT>
</DOC>
