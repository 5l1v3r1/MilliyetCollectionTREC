<DOC>
<DOCNO> 224709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/yazar/guclu.html </URL>
<DATE> 2004/03/23/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Anket Gökçek, sokak Karayalçın 
</HEADLINE>
<TEXT>

   Başkan adayları içerisinde en heyecanlı olanı Karayalçın'dı. Gökçek, hemen her konuda fazlası ile doyuma ulaşmış, artık fantezi peşinde koşan şımarık bir çocuk izlenimi verdi 
   
   Başkent Ankara'da aynı filmi galiba üçüncü kez izleyeceğiz. Sol oylar bölünecek, Gökçek kazanacak. Görünen tablo bu. Ama farklı düşünenlerin sayısı da bir hayli fazla. CHP adayı Yılmaz Ateş yarıştan çekilirse Karayalçın'ın başkanlığı kazanması işten bile değil diyorlar. 
   Peki Yılmaz Ateş yarıştan çekilir mi Cevabı kesinlikle hayır. 
   CNN Türk seçim otobüsü ile birlikte dün Ankara sokaklarında seçimin nabzını tuttuk. İlk durağımız Ulus'tu. Sonra Kızılay'a geçtik. Canlı yayında sırası ile Gökçek, Yılmaz Ateş ve Karayalçın'la beraber olduk. Projelerini anlattılar. Sorularımızı cevapladılar. Daha sonra mikrofonumuzu sokaktaki Ankaralılara yönelttik. 
   Başkan adayları içerisinde en heyecanlı olanı Karayalçın'dı. Gökçek, hemen her konuda fazlası ile doyuma ulaşmış, artık fantezi peşinde koşan şımarık bir çocuk izlenimi verdi. Ateş ise Ankara'da görmeye çok alışık olduğumuz üst düzey bir bürokrat gibiydi. 
   Sokağa gelince Ulus Gökçekçi, Kızılay ise Karayalçıncı idi. Mikrofonu uzattıklarımızdan CHP diyenler oldu ama Ateş'in ismini telaffuz edene rastlamadık. 
   
   Ankara'nın çelişkileri    Ankara'da öylesine zıt kutuplar var ki birinin ak dediğine diğeri kesinlikle kara diyor. Sokaktaki vatandaşı da böyle, başkan adayları da... Ama beni en fazla şaşırtan Gökçek'in fantezileri oldu. Maymun adası, kuş cenneti, kap kacak müzesi. 50 metre boyunda Nasrettin Hoca heykeli yapacakmış. Böylece Ankara'ya turist çekecekmiş. Daha önce yine fantezi olarak nitelendirilen pek çok projeyi hayata geçirmiş. 
   Ankara için vapur ihalesi açtığında da yine makaraya alınmış ama yarattığı suni göllerde yüzdüreceğini açıklayınca taraftar bulmuştu. "Neden Gökçek " sorusunu yönelttiğimiz yoksul Ankaralıların ortak yanıtı, Gökçek'in kendilerine sağladığı yardımlardı. 
   Karayalçın'ın bu konuda verdiği rakamlar ise çarpıcı. "Ankara, Gökçek'in döneminde yoksullaştı. Başkanlığı aldığımda Ankara refah sıralamasında 13'üncüydü. 6'ncı sırada devrettim. Şimdi 16'ncı sırada. Gökçek döneminde otobüs bileti 240 kat arttı. Mamak çöplüğü hala patlamaya hazırken o hayal peşinde" diyor. 
   Karayalçın'ın öğrenci ve gençlere yönelik projeleri de dikkat çekici. Belki de bu yüzden gençler kendisine daha yakın. Başkentte yarış üçüncü dönem başkanlığa hazırlanan Gökçek ile ikinci kez bu göreve aday olan Karayalçın arasında geçecek gibi. 
   
      
   
   
</TEXT>
</DOC>
