<DOC>
<DOCNO> 224704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/yazar/asik.html </URL>
<DATE> 2004/03/23/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
CHP'li Ateş barut gibi 
</HEADLINE>
<TEXT>

   Ankara'da Tarhan Erdem'in Melih Gökçek'i seçimin galibi ilan eden anketi etkili olmuş. CHP adayı Ateş, CHP'li ağabeyi Erdem'i affetmiyor. 'Ben daha afişlerimi bastırmadım, ekrana çıkmamıştım' diyor 
   
   Ankara'ya semazen heykeli yakışır. Ankara'da kimi yoldan çevirip - Seçim ne olacak hemşerim diye sorsanız. 
   - Sonuçlar belli, diye kafasını sallıyor... 
   Tarhan Erdem'in Melih Gökçek'i yüzde 68.4 ile seçimin galibi ilan eden anketi hayli etkili olmuş. 
   Dolayısıyla CHP büyükşehir adayı Yılmaz Ateş barut gibi... CHP'li ağabeyi Tarhan Erdem'i affetmiyor. Anket 1 - 4 Mart arası yapılmış, ben daha afişlerimi bastırmamıştım, ekrana çıkmamıştım, diyor... Üstelik 7 Mart'ta hazır olan anket ekrana 12 gün sonra getiriliyor. Yılmaz Ateş 
   - Çok çelişkili rakamlar var ankette, örneğin CHP'nin oyu yüzde 20 görünüyor, CHP'li seçmen yüzde 86 oranında partisine oy verdiğini söylüyor, bu durumda benim oyumun en az yüzde 18 olması lazım ama yüzde 11.7 görünüyor. 
   Çankaya'da Gökçek yok 
   VERSO Şirketi sahibi Erhan Göksel, Tarhan Erdem'in daha önce yanlış tahminler yaptığını, örneğin geçen seçimde DYP'yi baraj üstünde gösterdiğini anımsatıyor. 
   CNN seçim otobüsü dün öğle saatlerinde Sakarya Caddesi'ne park etmişti. Otobüsün çevresine toplanan halkla konuştuk. Çoğu Karayalçın diyordu. 
   Çankaya bölgesinde Melih Gökçek diyen yok gibi. 
   CHP'nin güçlü olduğu iki ilçe Çankaya ve Yenimahalle... 
   Çankaya'da Haydar Yılmaz'ın yerine Profesör Muzaffer Eryılmaz'ın aday gösterilmesi CHP içinde hatta kapı önünde olaylara yol açmıştı. 
   Ne var ki tanıyanlar Muzaffer Eryılmaz'ı nitelikli bir aday olarak tanımlıyor. Onu, son seçimde sandığa gitmeyen hatırı sayılır orandaki sosyal demokrat seçmeni sandıkla barıştıracak isim olarak görüyor. 
   Zihni Sinir proceleri 
   Yenimahalle'de Avukat Tuncay Alemdaroğlu başarılı bir 4 yıl geçirmişti. Parti bu seçimde elektrik mühendisi Ufuk Ataç'ı aday gösterdi. Tuncay Alemdaroğlu küstü mü Tam tersine Ufuk Ataç için harıl harıl çalışıyor. 
   Keçiören'in AKP'li Başkanı Turgut Altınok hakkında da çok övgü dinledik. 
   
   Seçimin en renkli ismi gene Melih Gökçek... 10 yıldır Belediye Başkanı. 10 yıl daha görevde kalmak istediğini söylüyor. Zengin projeleri var. Örneğin Ankara Kalesi'ne 180 metrelik bayrak direği dikecek. Hıdırlık Tepe'nin üstüne muhteşem bir otel yapıp üstüne en büyük Airbus uçağının maketini yerleştirecek. Konya yolunun başına bir semazen heykeli oturtup içine 10 katlı lokanta inşa edecek ve burada 10 ayrı yörenin yemekleri ikram edilecek... Şeytanın aklına gelmeyecek ve Zihni Sinir'i sinirden uyutmayacak proceler bunlar... 
   
   Bu arada bir öneri... Kim seçilirse... Her şeyden önce Ankara merkezi ile Esenboğa arasında sıra sıra dizilen gecekonduları ortadan kaldırıp bölge halkını toplu konutlara nakledecek bir proje yapsa da... Başkente gelip giden konuklara "Bunlar hala gecekondu çağında yaşıyor" dedirtmesek... Ne iyi olur. 
   
      
   
   
</TEXT>
</DOC>
