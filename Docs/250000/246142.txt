<DOC>
<DOCNO> 246142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/spor/axspo01.html </URL>
<DATE> 2004/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
MAESTRO BOSQUE 
</HEADLINE>
<TEXT>


Baba Bosque İspanya'da bıyıklı antrenörlerin son temsilcisi olan ve bu konudaki tutuculuğu ile bilinen tecrübeli çalıştırıcı, özellikle bütün ilişkilerindeki babacan tavırları nedeniyle "baba" unvanıyla çağrılıyor 


Beşiktaş'ın, teknik direktör konusunda Matthaeus ile adeta sağ gösterip, Vicente del Bosque ile sol vurmasından sonra, İspanya futbol kamuoyu da şaşkına döndü. 
İspanya'da kendini adeta Real Madrid'e adayan ve görev yaptığı 1999 - 2003 yılları dışında, tüm teklifleri reddedip, başka hiçbir takım çalıştırmayan Bosque'nin, Türkiye'de neler yapabileceği şimdiden tartışılmaya başlandı. 1973 yılından 1984'e kadar Real Madrid formasını da sırtından çıkarmayan İspanyol hoca, hedefine ulaşmak için aynı kulüpte 12 yıl da alt yapı sorumluluğunu yapmıştı. 1999'da hayalini kurduğu Real'in patronluğuna soyunduğunda, aslında ilginç bir nokta da dikkat çekiyordu. Beşiktaş'dan ayrılan Toshack'ın, Real Madrid'deki görevine son verilmiş, koltuk kendisine sunulmuştu. Şimdi aynı Bosque yine Toshack'ın eski takımı Beşiktaş'ın başına gelmiş oldu. İşte tam burada İspanya medyasının şaşırdığı olay, son Avrupa Şampiyonu Porto'nun yerine Beşiktaş'ı tercih etmesi... 

Hocanın laneti 
Aslında Bosque'nin Real Madrid macerası pek başarısız değil. Dört yılda 2 Şampiyonlar Ligi Kupası, 2 İspanya Ligi şampiyonluğu, kariyerinin "altın dönemini yaşatmıştı İspanyol hocaya... Ancak Real Madrid Başkanı Florentino Perez geçen yıl, düşüncelerindeki antrenör profiline uymadığı gerekçesiyle, del Bosque'nin işine son vermişti. İspanya'da sürpriz olarak nitelendirilen bu gelişmeden sonra Manchester United'ın ikinci antrenörü Quarez, yıldızlar topluluğunun başına getirilirken, Başkan Perez yaptığı büyük hatanın farkında bile değildi. Real Madrid, sezonu kupasız kapatırken, İspanyol medyası yakıştırmayı yaptı "DEL BOSQUE'NİN LANETİ". Başkan Perez hatasını geç anlayıp, yeniden Bosque'nin kapısını aşındırmış, özür dilemiş, ama yanıtını almıştı "HAYIR". 

Bıyığına sadık 
İspanya'da Real Madrid'i çalıştırıncaya kadar hep ikinci planda kalan del Bosque, özel yaşantısında örnek olarak gösteriliyor. Medya ile ilişkilerini son derece düzeyli tutan ünlü hocanın, ülkedeki unvanı da, İspanyolcada baba anlamına da gelen MAESTRO olarak biliniyor. Tonton ve babacan tavırları ile çok sevilen Bosque'nin bu kişiliği, futbolcular arasında inanılmaz bir prim yapıyor. İspanyol çalıştırıcı bunun yanı sıra disiplini elden bırakmayıp, bilgi ve tecrübesinin tamamını futbolculara aktarmaya çalışıyor. 
Bosque'nin, İspanya'daki yerleşik özelliklerinden biri de, bıyıklı antrenörlerin son temsilcisi olması... İspanyol çalıştırıcı, "Hiç kimse benim bıyıklarımı kesemez" diyecek ve Türkiye'de büyük olasılıkla takdir toplayacak bir sadakata sahip... 

Transfer durdu 

BİLAL MEŞE 

Demirören ile birlikte dün İstanbul'a gelen Del Bosque, Futbol Şube Sorumlusu Kıvanç Oktay ile bir toplantı yaptı. İspanyol hoca, takımı tanıyıncaya kadar transferin durdurulmasını istedi 


Kasetleri izleyecek 
BEŞİKTAŞ'IN yeni Teknik Direktörü Del Bosque, Başkan Yıldırım Demirören ile birlikte dün İstanbul'a geldi, önce Akaretler'de yöneticilerle tanıştı, ardından da Ümraniye Tesisleri'ni gezdi. Öncelikle transferin durmasını isteyen İspanyol çalıştırıcı, Futbol Şube Sorumlusu Kıvanç Oktay ile birlikte bir toplantı yaptı, geçen sezonun kasetlerini izledikten sonra gidip, kalacaklara karar vereceğini söyledi. Ayrıca Dış İlişkiler Sorumlusu Erdil Arpacı'dan kulüp hakkında bilgi aldı. 

Borsa'ya bildirildi 
DEL Bosque'nun gelişini Borsa'ya bildiren Beşiktaş Futbol Yatırımları Sanayi ve Ticaret A.Ş., İspanyol teknik adamın ilk yıl 1 milyon 750 bin Euro, ikinci yıl için ise 2 milyon 250 bin Euro alacağını açıkladı. Basın Sözcüsü Reha Muhtar, Del Bosque'nin İspanya'dan transfer yapabileceğini ifade etti. İspanyol çalıştırıcı, Real Madrid'te birlikte çalıştığı antrenör Jose Antonio Grande, fizyoterapist Javier Minano ve antrenör Paco Jimenez'i de yanında getirecek. 

İspanya'dan büyük iddia 

İspanya Devlet Televizyonu TVE, Del Bosque'nin kontratına tek şart koyduğunu ileri sürerek, "Eğer ilk yarı sonunda ailesi ve kendisi İstanbul'a adapte olamazsa geri dönecek" dedi 


'Heveslendiren bir macera' 
DEL Bosque'nin Beşiktaş'a transferi, İspanyol basınında geniş yankı uyandırdı. İspanyol Devlet Televizyonu TVE, başarılı teknik adamın hakkında yaptığı haberde şu iddiaya yer verdi "Kontratında sadece tek bir şart var. Eğer ilk yarı sona erdiğinde ailesi ve kendisi halen İstanbul hayatına alışamamış ise İspanya'ya geri dönebilecek." Beşiktaş Kulübü ise İspanya'da yayınlanan bu iddiayı yalanladı. EFE Haber Ajansı da, Del Bosque'nin, "Beni heveslendiren bir macera" görüşüne yer verdi. 

'Del Bosque'u yolcu ettik' 
MARCA gazetesi, "Del Bosque'u Beşiktaş'a yolcu ettik" başlıklı haberinde, Vicente'ye şimdilik Real Madrid değil, Beşiktaş yolu göründü' diye yazdı. El Mundo ise, "Vicente nihayet dişine göre bir takım buldu" yorumunu yaptı. Diaro As gazetesi de "Madrid Ritz Otel'de gelen mutluluk" yazan haberde şartların inanılmaz olduğu vurgulandı. El Mundo ise şu görüşlere yer verdi "Del Bosque, Osmanlı topraklarında başarıya yelken açtı. Türkiye'den gelen cazip teklife 'hayır' diyemedi." 

First lady yardımı 
BAŞKAN Yıldırım Demirören'in eşi Revna ile teknik direktör Bosque'nin eşi Maritina, Madrid'ten bu yana birbirinden hiç ayrılmadı. Swiss Otel'de geceliği 4 bin dolarlık kral dairesinde kalan İspanyol hocanın eşine, İstanbul'da da Revna hanım yardımcı oldu. 

Kısmet Demirören'e 
KONGRE öncesi başkan adayı Fikret Orman'ın listesinde bulunan Burhan Enuştekin, İspanyol hocayla İspanya'da bir görüşme yapmıştı. Ancak Orman tercihini Fransız Santini'den yana kullanınca Bosque işi rafa kalkmıştı. Öte yandan Bosque'nin Türkçe, "Orman" anlamına gelmesi de espriyle karşılandı. 

Boşuna geldiler 
MATTHEAUS'UN Beşiktaş'a geleceğini düşünen Macar televizyon kanalı, bu nedenle muhabirlerini İstanbul'a gönderdi. Ancak Siyah - Beyazlar, Del Bosque ile anlaşınca Macarlar çekim yapmadan ülkelerine döndü. 

Deniz için büyük kapışma 

CEMAL ERSEN 

Cavcav'dan açıklama 
FENERBAHÇE'NİN prensipte anlaştığı Gençlerbirliği'nden Deniz için Beşiktaş'ın 1 milyon Euro'luk tazminatı ödemeye hazır olduğu ve transferi için Başkent ekibiyle temasa geçtiği ortaya çıktı. Siyah - Beyazlı kulübün söz konusu teklifi geçen hafta yaptığı, Gençlerbirliği Başkanı İlhan Cavcav'ın ise kendileri açısından herhangi bir sorun olmadığını ilettiği öğrenildi. 

Piyasa yükseldi 
CAVCAV, Fenerbahçe 2. Başkanı Nihat Özdemir ile 10 gün önce yaptığı görüşmede Deniz'in 1 milyon Euro'luk tazminatından 250 bin Euro indirim yapmayı kabul ettiğini, ancak aradan geçen sürede kendisine herhangi bir yanıt verilmediğini söyledi. Gençlerbirliği Başkanı, bu arada Beşiktaş'tan tazminatın tamamının ödenmesi teklifi geldiğini kaydetti. 



</TEXT>
</DOC>
