<DOC>
<DOCNO> 232541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/soneko05.html </URL>
<DATE> 2004/04/18/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Tarımda kuraklık riski... Yağışlar normalın üzerinde gerçekleşti... 
</HEADLINE>
<TEXT>

     Türkiye genelinde il bazında kuraklık ihbarları yoğunlaşmasına karşın, Mart sonu itibariyle ülke genelindeki yağışların normalin ve geçen yılın üzerinde gerçekleştiği belirtiliyor. 
     Ancak, Mart ayındaki yağışların normalin yüzde 40.4 altında gerçekleşmesi nedeniyle kuraklık riski oluştuğu, Nisan ayında yeterli yağış alınamaması halinde başta hububat olmak üzere bazı ürünlerin kuraklıktan zarar görebileceği kaydedildi. 
     Devlet Meteoroloji İşleri Genel Müdürlüğü DMİGM verilerine göre, tarım takviminin başlangıcı olana 1 Ekim 2003'ten bu yılın Mart ayı sonuna kadar geçen dönemde, ülke genelinde kümülatif yağışlar, genel olarak normalinden ve geçen yıl yağışından fazla oldu. 
     Kümülatif yağış ortalaması metrekareye 478,4 mm olurken, uzun yıllar ortalaması olan normal 4,9 mm ve geçen yılın ortalama olan ise 470,7 mm'lik yağışların üzerinde gerçekleşti. Türkiye genelinde, bu dönemde, metrekareye, normalin yüzde 5.4, geçen yıla göre yüzde 1.6 daha fazla yağış alındı. 
     Türkiye genelinde yağışların normalin üzerinde seyretmesine karşın, bazı yerlerdeki yağışlar, normalin ve geçen yılın altında kaldı. 
     
     MART AYINDAKİ YAĞIŞ AZ 

     Son 6 aylık dönemde kümülatif olarak normalin üzerinde yağış alınmasına karşın, Mart ayındaki yağışlar genel olarak normalinden ve geçen yıl Mart'taki yağıştan az oldu. 
     Uzun yıllar ortalamasına göre Mart'ta metrekareye 66.6 mm yağış kaydedilirken, geçen ay bu miktar ortalama 39,7 mm'de kaldı. Geçen yılın Mart ayında ise metrekareye ortalama 75 mm yağış düşmüştü. 
     Bu yıl Mart'taki yağışlarda, normale göre yüzde 40.4, geçen yıla göre yüzde 47 azalma gözlendi. 
     Mart'ta, Balıkesir, Bandırma, Çanakkale, Edirne, Kırklareli ve Lüleburgaz, Çorum'da, İç Anadolu, Ege, Akdeniz ve Güneydoğu Anadolu bölgelerinde, yağışlar normalin ve genelde geçen yılın altında gerçekleşti. 
     Yetkililer, tarım takvimi açısından Nisan ve Mart aylarındaki yağışların önemine dikkati çekerken, şu anda kuraklık riskinin bulunduğunu, ancak Nisan'da yeterli yağış olmaması halinde, bir kuraklıktan söz edilebileceğini, başta hububat olmak üzere bazı ürünlerde verim kaybı olabileceğini söylediler. 
     Meteoroloji uzmanları ise Nisan ayının ikinci yarısında yeni bir yağış dalgası beklendiğine dikkati çektiler. 
     
     DON VE SELDEN OLUŞAN ZARARLAR 

     Tarım uzmanları ise şu anda kuraklıktan çok çiftçinin don ve selden kaynaklanan zararları yaşadığını vurguladılar. 
     Tarım ve Köyişleri Bakanlığı'na, bu yıl şimdiye kadar yaşanan fırtına, sel, hortum, don, heyelan ve yangın afetleri nedeniyle oluşan zararlar nedeniyle yüzlerce ihbar geldi. 
     Edinilen bilgiye göre 37 ilden bu tür ihbarlar gelirken, yapılan incelemeler sonucunda, 11 ilde, 134 köyde 2 bin 935 çiftçi ailesine ait 6 bin 486 dekar ekili-dikili alan ile hayvan varlığının yüzde 40'ın üzerinde zarar gördüğü, parasal kaybın 57 trilyon lira olduğu belirlendi. 
     İlgili mevzuat uyarınca, tabii afetlerden meydana gele kayıp, çiftçinin toplam varlığının yüzde 40'ından az olursa, bu konuda devlet yardımı verilemiyor. Bu nedenle tutanağı bağlı olmayan tabii afet zararlarının çok daha yüksek olduğu tahmin ediliyor. 
     Türkiye Ziraat Odaları Birliği'nin tespitlerine göre, Nisan'da yaşanan don olayı nedeniyle Çanakkale, Balıkesir başta olmak üzere Marmara'da zeytin ağaçları, Kilis'te bağ alanları fıstık ve ceviz ağaçları, Malatya'da kayısı bahçeleri yüzde 80'lere varan oranda zarar gördü. Sel felaketi, aşırı yağış ve şiddetli rüzgarların 22 ilde 283 bin dekar arazide 68 trilyon liralık hasar meydana getirdiği belirlenirken, yağış olmaması halinde buğday veriminin de olumsuz etkileneceğine işaret ediliyor. 
     Fındık ağaçlarının dan dondan büyük oranda olumsuz etkilendiği, hasar tespit çalışmalarının sürdüğü belirtiliyor. 
     
     550 MİLYAR ÖDENEK, 250 TRİLYON ÖDEME VAR 

     Bakanlık'tan edinilen bilgiye göre, tabii afetlerden zarar gören çiftçilere yardıma ilişkin mevzuat çerçevesinde, ödenekler yetersiz olduğu için, şimdiye kadar ancak 2002 yılı başına kadar sadece canlı hayvan kaybı olan çiftçilere yardım yapılabildi. Çiftçilerin 2001 yılının Haziran ayına kadar olan bitkisel üretim kayıpları da ilgili ödeneklerden karşılanırken, bu yıl bu amaçla 550 milyar liralık ödenek aktarılması bekleniyor. 
     Yetkililer, 2001 yılı Ağustos ayından bu yıl sonuna kadar tutanağa bağlanan tabii afet zararlarının karşılanması için 250 trilyon lira kaynak gerektiğini bildirirken, çiftçilerin zararlarını kamu kaynağı ile karşılanmasının mümkün olmadığını, zorunlu tarım ürünleri sigortasının mutlaka devreye girmesi gerektiğini vurguladılar. 
     DMİGM verilerine göre, tarım takvimi açısından, 1 Ekim-2003-31 Mart 2004 itibariyle bölgelerdeki yağış tespitleri şöyle 
     MARMARA BÖLGESİ Balıkesir, Edirne, Kırklareli, Lüleburgaz ve Uzunköprü'de normalinden az Bandırma, Çanakkale ve Göztepe'de normali civarında diğer merkezlerde normalinden fazla yağış oldu. 
     KARADENİZ BÖLGESİ Çorum, Hopa, Kastamonu ve Zonguldak'ta normali civarında diğer merkezlerde normalinden fazla yağış alındı. 
     İÇANADOLU BÖLGESİ Çankırı, Gemerek, Karaman, Kayseri, Konya, Niğde, Sivas ve Ulukışla'da normali civarında diğer merkezlerde normalinden az yağış oldu. Kümülatif yağışlar Çankırı, Gemerek ve Yozgat'ta geçen yıl yağışından fazla Akşehir, Ankara, Eskişehir, Karaman, Kırşehir, Konya ve Sivas'ta geçen yıl yağışı civarında diğer merkezlerde geçen yıl yağışından az kaydedildi. EGE BÖLGESİ Aydın ve Muğla'da normalinden fazla Afyon, Akhisar, Denizli, Milas, Salihli ve Uşak'ta normali civarında diğer merkezlerde normalinden az yağış oldu. 
     AKDENİZ BÖLGESİ Antalya, Beyşehir, Elmalı, Finike ve Isparta'da normalinden fazla Alanya, Anamur ve Silifke'de normalinden az diğer merkezlerde normali civarında yağış kaydedildi. 
     Adana, Beyşehir, Isparta, Mersin ve Silifke'de geçen yıl yağışından fazla Alanya, Antakya, Elmalı, Finike ve Islahiye'de geçen yıl yağışı civarında diğer merkezlerde geçen yıldan az yağış ölçüldü. 
     GÜNEYDOĞU ANADOLU BÖLGESİ Gaziantep'te normalinden fazla, diğer merkezlerde normali civarında yağış oldu. 
     Adıyaman, Gaziantep, Kilis ve Mardin'de geçen yıl yağışı civarında diğer merkezlerde geçen yıldan az yağış kaydedildi. 
     DOĞU ANADOLU BÖLGESİ Arapkir ve Van'da normalinden az Ağrı, Elazığ ve Malatya'da normali civarında diğer merkezlerde normalinden fazla yağış oldu. 
     Kümülatif yağışlar Arapkir, Hınıs ve Van'da geçen yıl yağışından az Bitlis, Elazığ, Hakkari, Iğdır ve Malatya'da geçen yıl yağışı civarında diğer merkezlerde geçen yıl yağışından fazla oldu. 
     
     BAZI İLLERDE KURAKLIK ŞİMDİDEN YAŞANIYOR 

     Kuraklığa iller bazında bakıldığında bazılarında şimdiden yaşandığı gözlenirken, Nisan'da yeterli yağış olmaması halinde, boyutlarının daha da artabileceğinden endişe ediliyor. Mevcut durumda, Nisan yağmurları umutla bekleniyor. 
     A.A muhabirlerinin belirlemelerine göre, Yozgat'ta geçen yılla mukayese yapıldığında, yörede kuraklık mevcut. Yozgat Ziraat Odası Başkanı Süleyman Çatalyürek'in ifadesiyle, böyle devam ederse yüzde 40 verim düşüşü gündeme gelebilecek. 
     Hakkari'de de yeterli yağış olmayıp kuraklık yaşanması halinde, bundan en fazla yem bitkiciliğinin olumsuz etkilenmesi bekleniyor. 
     Şanlıurfa Ziraat Odası Başkanı Halil Dolap ise Konya'dan sonra ikinci tahıl ambarı durumundaki ilde, hububat ekili alanların yüzde 60'ının kuraklık tehlikesiyle karşı karşıya olduğunu söyledi. 
     Tokat'ta kuraklık riski yaşayan iller arasında. Tokat Ziraat Odası Başkanı Ahmet Dökülen, ''Eğer Nisan ayı içerisinde yağmur olmazsa, bütün ürünlerde zarar edeceğiz, çiftçimiz mağdur olacak'' dedi. 
     Niğde Ziraat Odası Başkanı Ali Özdemir de, Niğde'de bu yıl geçen yıllara göre belirgin bir kuraklık olduğunu, kuraklığın en fazla hububatı etkileyeceğini kaydetti. 
     Kırşehir Ziraat Odası Başkanı Yusuf Ünlü de benzer şekilde, ''Bölgede kuraklık yaşanıyor. Kuraklık ekili alanları olumsuz etkiledi'' ifadesini kullandı. 
     Kayseri, Nevşehir, Niğde'li çiftçiler de yağışların azlığından yakınıyor. 
     Ege bölgesindeki iller de, kuraklıktan şikayetçi. Muğla Ziraat Odası Başkanı Suat Oymak, kuraklığın özellikle tahıl ürünlerinde etkili olduğunu, beklenen yağışların gerçekleşmemesi durumunda, ürünlerin tamamen kuruyacağını söyledi. Oyman, vatandaşlar yağmur duasına çıkacaklarını da söyledi. 
     Denizli Ziraat Odası Başkanı Osman Solak da, ildeki kuraklık tehlikesinden bahsederken, ''Bu aylarda yeterli yağış alınamaması, buğday ve arpa gibi ürünlerde rekolteyi olumsuz etkileyecek'' dedi. 
     Kuraklık tehlikesinin erken başladığına dikkati çeken Aydın Ziraat Odası Başkanı Arif Gürdal, ''Yaklaşık 1.5 aydır yağmur yağmayan bölgede topraklar şimdiden kurudu'' diye konuştu. 
     Balıkesir Ziraat Odası Başkanı Sami Özat ise kuraklığın tarımı olumsuz etkilendiğinden bahsederken, yeterli yağış olmaması durumunda rekoltenin düşeceği, çiftçinin önemli ekonomik kayba uğrayacağı görüşünü dile getirdi. 
     Bursa Ziraat Odası Başkanı Fuat Sarı da, 1.5 aydır yağmayan yağmur nedeniyle, sebze ve hububat üretiminin olumsuz etkilendiğini söyledi. 
     İzmir Ziraat Odası Başkanı Sedat Köse ise bu yıl Şubat ve Mart aylarının kurak geçtiğini anlatırken, iklim olarak iki üç yılda bir böyle bir durumla karşılaşıldığını anlattı. 
     Mersin'de de kuraklık özellikle narenciye ağaçlarında çiçek dökümüne yol açarken, bu sorun meyvenin oluşumunu engelliyor. 
     Adana Çiftçiler Birliği Başkanı Cumali Doğru, ''50 gündür düşmeyen yağışlar nedeniyle buğdayın strese girdiğini'' ve rekoltede azalma beklediklerini, sulama yaparak ürünün kurtarılmaya çalışıldığını belirtti. 
     Güneydoğu'da ise Gaziantep, Batman, Diyarbakır ve Mardin'de kuraklık endişesi gündemde. Diyarbakır Ziraat Odası Başkanı Bahri Erdem, yağış olmaması durumunda en çok hububatın zarar göreceğini vurgularken, ''Kıraç yerlerde şimdiden zarar görmeye başladı'' dedi. 
     Gaziantep Ziraat Odası Başkanı Zihni Kepkep ise 10 güne kadar yağmur yağmadığı takdirde, hububat bakliyat ekili alanların 'afet ölçüsünde' zarar görebileceğini vurguladı. Adıyaman, Kilis ve Kahramanmaraş Ziraat Odaları Başkanları da benzer görüşleri dile getirdiler. 
     Iğdır Ziraat Odası Başkanı Muzaffer Işık, bu yıl büyük kuraklık olduğunu, bundan dolayı meyve, sebze ve hububat ürünleri ile uğraşan kesimin mağdur duruma düştüğünü bildirdi. 
     Bitlis'te ise yağışların azlığı, hayvancılık yönüyle de olumsuz etki yapıyor. Mera ve çayırlar yeterince yeşermediği için hayvanların otlatılması sorun oluyor. 
     Erzincan Ziraat Odası Başkanı Fethi İçer, il genelinde tarım arazilerinde kuraklık yaşandığından yakında, sıcaklıkların mevsim normallerinin üzerinde seyretmesi nedeniyle tarladaki tohumluk ürünlerin sıcaktan kavrulduğuna işaret etti. 
     Kırklareli ve Edirne'de de önümüzdeki dönemde yeterli yağış olmaması durumunda, buğday ve ayçiçeğinde verim kaybından endişe ediliyor. 
     
     UMUT, NİSAN YAĞMURLARINDA 

     Kuraklık riskine karşılık, umudunu Nisan yağmurlarına bağlayan Ziraat Odaları başkanlarının görüşleri de şöyle 
     Çankırı Ziraat Odası Başkanı Mehmet Ali Gökçe ''Yeterli yağış düşmedi, böyle giderse kuraklık olması büyük ihtimal. Çiftçi gübre ve ilacını attı, bunların üzerine yağış olması gerekir.'' Çorum Ziraat Odası Başkanı Selahattin Biçer ''Mart ayı Çorumda kurak geçti, Hububat üreticisi umutlarına Nisan yağmurlarına bağladı.'' Yalova Ziraat Odası Başkanı Şaban Beşli ''Nisan yağmurları biraz daha gecikirse, daha kötüsü hiç gerçekleşmezse problem yaşanabilir.'' İzmir Ziraat Odası Başkanı Sedat Köse ''Nisan ayının ortalarını bulduk, bahar yağmurlarını ümitle bekliyoruz.'' Uşak Ziraat Odası Başkanı Şükrü Mıdık ''Yağışa en ihtiyaç duyulan zamandayız. İnşallah kuraklık olmaz da çiftçinin yüzü güler.'' Nevşehir Ziraat Odası Başkanı Recep Tunç ''Bugünler yağışsız geçiyor. Önümüzdeki günlerde yağmur yağarsa çok iyi olur.'' İzmit Ziraat Odası Başkanı Şinasi Turoğlu ''Gece don olayları yaşandığından, meyveler zarar gördü. Yağış olmaması durumunda zarar büyüyecek.'' Konya Meram Ziraat Odası Başkanı Mustafa Hepokur ''Nisan ayında yağmur yağmaması durumunda, hububat rekoltesinde yüzde 50 düşüş olacak.'' Karaman Ziraat Odası Başkanı Ercüment Yılmaz ''Nisan ayında yağmur yağmazsa, çiftçi yarı yarıya zarar edecek'' Aksaray Ziraat Odası Başkanı İsmet Demir ''yağmurdan umudumuzu kesmedik, yağmazsa özellikle hububatta ciddi boyutlarda zarar olabilir.'' Samsun Ziraat Odası Başkanı Gülbey Abaza ''Merkez ilçeye bağlı bazı köylerimizde tütün ekimi için yağışa ihtiyaç var.'' Sinop Ziraat Odası Başkanı Yılmaz Özcan ''Dikim ayı olması nedeniyle Nisan'da yağışa ihtiyaç duyulacak, bu yönüyle önemli.'' Sivas Ziraat Odası Başkanı Ahmet Ataman ''Böyle giderse aşırı kuraklık olabilir. En önemli tedbir, yeraltı kaynaklarından sondaj makinalarıyla faydalanılması.'' 
     
     KURAKLIK SORUNU OLMAYAN İLLER 

     Öte yandan Isparta, Burdur, Afyon, Antalya, Bolu, Çanakkale, Kütahya, Tekirdağ, Erzurum, Muş, Ağrı, Tunceli, Ardahan, Bingöl, Kars, Eskişehir, Adapazarı, Ordu, Amasya, Trabzon, Giresun, Zonguldak, Karabük, Bartın, Van, Kastamonu, Düzce'de ise şu an için kuraklık tehlikesi söz konusu değil. 
     
</TEXT>
</DOC>
