<DOC>
<DOCNO> 239095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonsiy26.html </URL>
<DATE> 2004/05/11/ </DATE>
<TIME> 20.41 </TIME>
<AUTHOR>  </AUTHOR>
<HEADLINE>
Cumhurbaşkanı Sezer, TOKİ'ye İmar yetkisi vere kanunu onayladı 
</HEADLINE>
<TEXT>

     Cumhurbaşkanı Ahmet Necdet Sezer, Toplu Konut İdaresi Başkanlığı'na TOKİ imar yetkisi veren kanunu onayladı. 
     Cumhurbaşkanlığı Basın Merkezi'nden yapılan açıklamaya göre, 5162 sayılı ''Toplu Konut Kanununda ve Genel Kadro ve Usulü Hakkında Kanun Hükmünde Kararnamenin Eki Cetvellerin Toplu Konut İdaresi Başkanlığına Ait Bölümünde Değişiklik Yapılması Hakkında Kanun'' yayımlanmak üzere Başbakanlığa gönderildi. 
     TOKİ'ye imar yetkisi veren kanuna göre, Başkanlık, gecekondu dönüşüm projesi uygulayacağı alanlarda veya mülkiyeti kendisine ait arsa ve arazilerden konut uygulama alanı olarak belirlediği alanlarda veya valiliklerce toplu konut iskan sahası olarak belirlenen alanlarda her türlü ölçekteki imar planlarını ''Çevre ve imar bütünlüğünü bozmayacak şekilde'' yapabilecek. 
     Bu planların valilik ve belediye meclisleri tarafından onaylanması koşulunu da getiren kanun gereği, üç ay içinde onaylanmayan planlar Başkanlık tarafından resen yürürlüğe konulacak. 
     Başkanlık, yasadaki görevleri çerçevesinde gerçek ve tüzel kişilere ait arazi ve arsaları ve bunların içerisinde veya üzerinde bulunan her türlü eklenti ve yapıları kamulaştırmaya yetkili olacak. 
     TOKİ ''Kurulmuş şirketlere ve finans kurumlarına ortak'' olabilecek. 
     TOKİ, gecekondu bölgelerinin tasfiyesi veya iyileştirilerek yeniden kazanımına yönelik olarak gecekondu dönüşüm projeleri geliştirebilecek, inşaat uygulamaları ve finansman düzenlemeleri yapabilecek. Gecekondu bölgelerindeki gerçek ve özel hukuk tüzel kişilerin mülkiyetindeki gayrımenkullerin değeri TOKİ tarafından tespit edilecek ve başkanlık, bu kişilerle proje kapsamında anlaşma yapabilecek. 
     Gecekondu dönüşüm bölgelerinde TOKİ tarafından gerçekleştirilen konutların bedelleri, konutların yapıldığı illerin ekonomik durumu, doğal afetler, konut rayiç bedelleri ve gecekondu bölgesindeki kişilerin gelir durumuna göre gerekli görüldüğünde yapım maliyetleri altında tespit edilebilecek. 
     Kanunla, TOKİ'ye, merkez teşkilatında kullanılmak üzere 55 yeni kadro ihdas ediliyor. Ayrıca, Dış İlişkiler Başkanı unvanı Araştırma, Planlama ve Koordinasyon Dairesi Başkanı olarak değiştiriliyor. 
     
</TEXT>
</DOC>
