<DOC>
<DOCNO> 217014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sontur39.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivas'ta mahsur kalan otobüslere ulaşmak için timler yola çıktı 
</HEADLINE>
<TEXT>

     Yoğun kar yağışı ve tipi nedeniyle Sivas'ın Gürün İlçesi'nde yaklaşık 50 yolcusuyla mahsur kalan 2 yolcu otobüsüne 14 saattir ulaşılamıyor. 
     Erzurum'dan Hatay'a giden sürücüsünün kimliği henüz tespit edilemeyen 46 EU 616 plakalı yolcu otobüsü ile Rize'den Gaziantep'e yolcu taşıyan 46 ES 011 plakalı otobüs, Sivas'ın Gürün İlçesi yakınlarındaki Konakpınar ile Otlukilise mevkiileri arasında mahsur kaldı. 
     Her iki araçta yaklaşık 50 yolcunun bulunduğunu belirten yetkililer, 14 saattir bu kişilere ulaşılamadığını kaydettiler. 
     Yolcuları kurtarmak için Sivas Merkez İlçe Sivil Savunma Müdürü Nazif Ekinci öncülüğünde 5 kişilik, paletli araçlı ekip ile Darende Arama Kurtarma Timi DAKUT ekipleri bölgeye hareket etti. 
     Olayın öğrenilmesiyle birlikte ilçede kriz masası oluşturan Gürün Kaymakamı Ahmet Ufuk Hasçakal'ın da köy hizmetleri ve karayollarına ait ekiplerle kurtarma çalışmalarına katıldığı öğrenildi. 
     
     EKİPLER DE MAHSUR KALDI 
     Bölgede kar kalınlığının yaklaşık 3 metreye yaklaştığını ve ''Olağanüstü'' bir durumun söz konusu olduğunu belirten yetkililer, Konakpınar bölgesinden hareket eden karayollarına ait ekibin de, otobüslerin bulunduğu tahmin edilen bölgeye yaklaşık 1 kilometre kala mahsur kaldığını bildirdiler. 
     Mahsur kalan otobüs şoförlerinden biriyle araç telefonuyla görüşme imkanı sağlandığını belirten yetkililer, sürücünün çok zor durumda olduklarını, kendilerinden başka iki otobüsün daha bu bölgede mahsur kaldığını ve araçlarında bir bebeğin olduğunu söylediğini kaydettiler. 
     Bu arada, yoğun kar yağışı ve tipi nedeniyle Sivas'ı Erzincan'a bağlayan Kızıldağ mevkii ile Sivas'ı Malatya'ya bağlayan Yağdonduran bölgelerinin ulaşıma kapalı olduğunu, karayollarında mahsur kalan çok sayıdaki aracın da dinlenme tesislerinde ve bakımevlerinde tutulduğunu bildirdiler. 
     
</TEXT>
</DOC>
