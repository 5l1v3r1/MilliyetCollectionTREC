<DOC>
<DOCNO> 202009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sondun37.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Zebari Saddam korkağın teki çıktı 
</HEADLINE>
<TEXT>

     Irak Geçici Hükümet Konseyi'nin Dışişleri Bakanı Hoşyar Zebari, Irak'ta devrik lider Saddam Hüseyin'in yakalanmasıyla ilgili olarak, ''Saddam, korkağın teki. Yakalanış biçimi de bunu ortaya koydu'' dedi. 
     Zebari, CNN televizyonunda katıldığı programda, ''Bugün hiç kimse Irak halkı kadar mutlu olamaz. Bizim için çok iyi haber. Tarihi bir gün. İleriye gitmek için dönüm noktası'' sözleriyle Saddam'ın yakalanmasını değerlendirdi. 
     Hoşyar Zebari, Saddam'ın video görüntülerinden, ''korkunç bir halde'' olduğunu izlediğini ve herkesin, ''bu kabusun bittiği'' konusunda ikna olduğunu kaydetti. 
     Saddam'ın ele geçirilmesinin, ABD'ye karşı Irak'ta saldırılar düzenleyen güçler üzerinde ''moral bozucu'' etki yaratacağını tahmin ettiğini söyleyen Zebari, saldırıların sayısının düşmesini beklediğini, ancak önümüzdeki kısa dönemde ''intikam saldırılarının'' olabileceğini belirtti. Zebari, ''ancak bu güçlerin uzun dönemde saldırılarını devam ettirme kapasitesi olacağını sanmıyorum'' dedi. 
     Saddam Hüseyin'in canlı yakalanmasına şaşırıp şaşırmadığı sorusu üzerine Zebari, şaşırmadığını belirterek, ''Diktatörler korkaktır. Saddam da istisna değil. Korkağın teki. Yakalanış biçimi de bu korkaklığını ortaya koydu'' diye konuştu. 
     Zebari, Saddam'ın, Irak halkı tarafından, soykırım, savaş ve insanlığa karşı suçlar yüzünden yargılanması gerektiğini ve bunun en adil, şeffaf biçimde gerçekleştirileceğini söyledi. Hoşyar Zebari, başka ülkelerin de Saddam'ı yargılamak isteyebileceğini ve bunun için Saddam'ın uluslararası mahkemede yargılanmasının da söz konusu olabileceğini kaydetti. 
     Saddam'ın yakalanışını önce CNN'den duyduğunu söyleyen Zebari, daha sonra bu bilgiyi Irak Geçici Hükümet Konseyi üyeleri ve Irak'ın kuzeyindeki yakınlarından doğrulattığını belirtti. 
     
</TEXT>
</DOC>
