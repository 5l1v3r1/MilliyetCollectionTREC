<DOC>
<DOCNO> 218868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/spor/spo01.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
SALTANAT BİTTİ 1-2 
</HEADLINE>
<TEXT>

   Cezası nedeniyle rakibini İzmit'te ağırlayan Beşiktaş, Ümit Aydın'ın penaltı golüyle öne geçti, ancak sonunu getiremedi. Elvir Boliç'in iki golü hesapları alt üst etti 
      
   90 dakika    BİLAL MEŞE 

   İstanbulspor maçı öncesinde öyle senaryolar yazıldı ki, kulaklarıma inanamadım Yok o bunu vermiş, yok bu onu vermiş, her kafadan bir ses... Eğri oturup doğru konuşalım. Kimin ne verdiği ve ne yaptığı beni hiç ilgilendirmiyor. Beşiktaş, sezon başından bu yana iyi futbol mu oynuyor Hangi maçta seyirci tribünde rahat oturdu. Sıkıntılı kazanılan üç puanlar ve son dakikada yenilen basit goller... Bunun suçlusu kim Elbette payın en büyüğü futbolcuların. Diğer başsorumlu da Lucescu. İyi giderken ve kazanırken Lucescu'nun eksikleri fazla göze batmaz, hep methiyeler düzülür. Şimdi sormak istiyorum Beşiktaş sezon başından bu yana kaç hafta üst üste aynı kadroyla sahaya çıktı Örnek gösteremezsiniz. Bir takımın taşlarıyla oynarsanız, sonunuz hüsran olur. 
   Kocaeli'de oynanan 90 dakikalık mücadelede neredeyse kapısına kilit vuracak olan İstanbulspor, Beşiktaş'a oranla daha iyi futbol oynadı. Dedik ya, senaryoları bir tarafa bırakalım, dünkü oynanan futbolda Beşiktaş üç puan için hiçbir şey yapmadı. Maşallahı var futbolcuların, hepsinin çenesine vurmuş Futbol oynamaktan çok, ya birbirleriyle tartışıyorlar, ya hakeme itiraz ediyorlar ya da Lucescu ile kapışıyorlar Emre Aşık'ın sakatlanmasından sonra Lucescu'nun, Ahmet Yıldırım yerine Ilie'yi sahaya sürmesi, dünkü maçta en büyük hatasıydı. Valencia maçını düşünerek Tayfur, Ahmet, Sergen ve herşeye rağmen Kaan Dobra'yı yedeğe çekmesi hocanın başka bir skandalıydı. 
   9. dakikada Pancu, soldan arka direğe kesti. A.Hassan'ın kafa şutunda top az farkla auta gitti. 
   18. dakikada Saidoo, ceza alanına giren Pancu'yu düşürdü. Hakem Cüneyt Çakır penaltı notasını gösterdi. Bize göre değildi, Ümit Aydın şık bir vuruşla Oğuz'un müdahalesine rağmen topu filelere gönderdi 1 - 0. 
   32. dakikada Alex'in soldan ortasına Boliç yükseldi. Savunma yine seyretti, Boşnak futbolcu kafayla topu filelere gönderdi 1 - 1. 
   39. dakikada Saffet'in Tümer'i ceza alanı içinde indirmesi bize göre penaltıydı. Ne var ki, hakem devam dedi. 
   52. dakikada oyuna ağırlığını koyan İstanbulspor, Boliç ile bir fırsat daha kaçırdı. Musa Büyük'ün soldan arka direğe kestiği topu, Alex ceza yayı üzerine indirdi. Boliç gelişine sert vurdu, top üst direkte patladı. 
   71. dakikada Pinto sağdan indi, çaprazdan şutunda Cordoba topu kornere tokatladı. 
   72. dakikada Pancu'nun kaptırdığı topu Bushi ara pasıyla Boliç'e gönderdi. Boşnak futbolcu önce Cordoba'yı geçti ve topu boş kaleye gönderdi 1 - 2. 
   84. dakikada Sergen'in ceza alanında kafa şutu yan direği yalayıp auta giderken, Beşiktaş zorlu rakibi Fenerbahçe'ye büyük avantaj vermiş oldu. 
   Kredi, mredi bitti... 11 puanlık avantajı elleriyle rakiplerine altın tepsi içinde ikram eden Beşiktaş'ı, kalan maçlarda sıkıntılar bekliyor. 
   
   'Yenilgiyi hak ettik'    Beşiktaş Teknik Direktörü Mircea Lucescu, İstanbulspor'un çok iyi oynadığını söyledi, "Kendimize güvenimizi yitirdik" diye konuştu 
   'Olumsuzluk sürüyor' 
   SİYAH - Beyazlı takımın Rumen hocası Mircea Lucescu, İstanbulspor maçında sergiledikleri futbolla yenilgiyi hak ettiklerini itiraf etti. Tecrübeli hoca, "Rakibimiz haklı bir galibiyet aldı. Kazanmayı bizden daha fazla istediler. Kaybettik, kaybetmeyi de hak ettik. Olaylı Samsunspor maçının olumsuzluğu halen takımın üzerindeki etkisini sürdürüyor" dedi. 
   
   'Bu sonuç normal' 
   LUCESCU, futbolcularının kendilerine olan güveninin kaybolmaya başladığını da ifade etti. Beşiktaş Teknik Direktörü şunları söyledi "Aynı şey benim için de geçerli. Bu durum bizi hataya zorluyor. Üç gün arayla ve uzun bir yolculuktan sonra bu sonuç normal. Valencia gibi takımlarla yapılan maçların izi bir süre takımın üzerinde kalıyor." 
   
   Kocaman'ın yüzü güldü    'Avantajı kullandık' 
   İSTANBULSPOR Teknik Direktörü Aykut Kocaman, Beşiktaş karşısında sonuca gitmek için oynadıklarını ve bunu da başardıklarını söyledi. Kocaman, "Maçın Valencia sınavlarının arasına gelmesi bizim için şanstı ve bu şansı iyi kullandık. Sonuca gidemiyorduk, bu kez bunu aştık. Galibiyete ihtiyacımız vardı. Bizim için çok önemli bir üç puan" diye konuştu. 
   
   Büyük tepki 
   BAŞKAN Adnan Sezgin ve futbolcular, Beşiktaş maçı için teşvik primi aldıkları iddialarına ateş püskürdü. Sezgin, "İddiayı nefretle kınıyorum. Çok şey söylemek istiyorum ama bana yakışmaz" dedi. Saffet ise, "Elinde somut bir belge varsa çıkar konuşursun. Çamur atmak çok kolay. İnsanlar konuşmadan önce 5 - 10 dakika düşünmeli. Bize çok ayıp ediyorlar" yorumunu yaptı. 
   
   Hesaplar tutmadı    Mircea Lucescu, Valencia maçını düşünüp yıldızları kenara alınca, işler karıştı. Siyah- Beyazlı takım, 3 puanı İstanbulspor'a kaptırdı, Trabzon maçı öncesi İbrahim'i kaybetti 
   Kulübede oturttu 
   BEŞİKTAŞ, cezası nedeniyle Kocaeli'nde oynadığı maçta İstanbulspor ile berabere kalarak beklenmeyen bir kayıp yaptı. UEFA Kupası 3. tur rövanşında Valencia ile oynananacak olan maçı düşünen Lucescu, yıldız oyuncuları Sergen, Adrian İlie, Kaan Dobra ve Ahmet Yıldırım'ı kulübeye çekti. İlk yarının berabere bitmesinin ardından Luce'nin hesapları birbirine girdi. 
   
   Operasyon tutmadı 
   İKİNCİ yarıda Sergen, Tayfur ve Adrian İlie'yi oyuna alan Lucescu, takımda beklenen hava değişimini gerçekleştiremedi. İstanbulspor'un Boliç ile bulduğu galibiyet golü Siyah - Beyazlı takımı üç puandan etti. Kartal'ın bir başka kaybı ise İbrahim Üzülmez oldu. Yıldız futbolcu, İstanbulspor karşısında dördüncü sarı kartını görerek, Trabzon maçı öncesinde cezalı duruma düştü. 
   
   Kürüm Ciddiye almadılar    BEŞİKTAŞ Futbol Şube Sorumlusu Haşmet Bedii Kürüm, büyük maçların ardından anlamsız bir rehavete kapıldıklarını açıkladı. Kürüm, "Valencia önündeki takımla, İstanbul önündeki takım arasında fark vardı. Sanıyorum ki, maçı ciddiye almadılar. ilk yarıda önemli pozisyonlar bulduk. Ancak arkadaşlarımız bencil davrandı" dedi. 
   
   Ayrılık sinyali    BEŞİKTAŞ'IN orta sahadaki yıldız isimlerinden Yasin, kaptan olarak çıktığı İstanbulspor maçından sonra veda sinyali verdi. 2 - 1'lik yenilgi nedeniyle oldukça üzgün olan genç futbolcu, Siyah - Beyazlı taraftarların kendisine gösterdiği tepkiye anlam veremediğini söyledi. Yasin, "Böyle giderse gelecek sene Beşiktaş'ta olmayabilirim" diye konuştu. 
   
   
   
   Maçın hakemi 
   Hata yağmuru 
   HAKEM Cüneyt Çakır için şanssız bir 90 dakikaydı. Beşiktaş'ın penaltısında, Saidoo'nun, Pancu'ya yaptığı nizami şarjdı, Rumen oyuncu da kendini yere attı. Ancak Tümer'e yapılan faul penaltıydı. Çakır faul düdüklerinde yardımcılarının uyarıları ile ayakta kalmaya çalışırken, Ronaldo'nun son dakikalarda Bushi'ye yaptığı engellemenin karşılığı da, gollük pozisyon olduğu için kırmızı karttı. 
   
   Maçtan notlar 
   'Kötü oynadık' 
   MENAJER Sinan Engin, yıldız oyuncularının sahaya ağırlıklarını koyamadığını söyledi. Engin, "İstanbulspor önünde kötü oynadık. Yorgunduk ama bu bahane değil. Taraftarlarımız karamsarlığa kapılmasınlar" dedi. 
   
   Kampa aldı 
   LUCESCU, İstanbulspor yenilgisinin ardından Valencia maçı için sıkı yönetim ilan etti. Rumen teknik adam, sürpriz bir kararla oyuncularını dün gece saat 23.00'ten itibaren kampa aldı ve dış dünyayla ilişkilerini kesti. 
   
   Şiddete hayır 
   İSTANBULSPORLU futbolcular, maçtan önce şiddete karşı uyarıcı mesajlar verdi. Sarı - Siyahlılar ısınmaya, "Kadına karşı şiddete kırmızı kart" tişörtüyle, sahaya ise "Kadına karşı şiddeti durdur" pankartıyla çıktı. 
   
   Onsuz olmuyor 
   BEŞİKTAŞ, Giunti'nin oynamadığı maçlarda taraftarlarına hayal kırıklığı yaşattı. Siyah - Beyazlılar, İtalyan yıldızdan yoksun çıktığı 8 maçta 9 puan yitirdi. Bu karşılaşmalarda 3 beraberlik, 1 yenilgi ve 4 galibiyet alındı. 
   
   Konvoy şovu 
   BEŞİKTAŞLI taraftarlar dün Körfez'e akın etti. Yoğun ilgi nedeniyle taraftarların büyük bölümü geri dönmek zorunda kaldı. Bu arada Beşiktaşlı futbolcuları taşıyan otobüsü, yaklaşık 250 araçlık konvoy izledi. 
   
   Kart tepkisi 
   TEKNİK Direktör Lucescu, ilk yarıda Aytekin'in İbrahim'e yaptığı faulden sonra çileden çıktı. Saha kenarına kadar gelen Rumen teknik adam, Cüneyt Çakır'a sarı kart göstermediği gerekçesiyle ateş püskürdü. 
   
   PAF'lar galip 
   PAF Ligi maçında Beşiktaş, İstanbulspor'u tek golle yıkarak, üç puanın sahibi oldu. İstanbul'da oynanan maçta büyük bir çekişme yaşandı. Genç Kartallar'ı güldüren tek golü Hasan filelere yolladı. 
   
   
</TEXT>
</DOC>
