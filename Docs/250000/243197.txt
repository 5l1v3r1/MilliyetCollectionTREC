<DOC>
<DOCNO> 243197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sondun02.html </URL>
<DATE> 2004/05/27/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Avustralyalı Binbaşı, Iraklı esirlere işkenceyi aylar önce bildirmiş 
</HEADLINE>
<TEXT>

     Irak'ın başkenti Bağdat'ta görev yapan Avustralyalı Binbaşı George O'Kane, Amerikalı askerlerin Ebu Garib cezaevindeki Iraklı esirlere kötü muamele yaptığına ilişkin duyduklarını, aylar öncesinden üstlerine bildirdiğini açıkladı. 
     Sydney Morning Herald gazetesi, Avustralya ordusunda Binbaşı O'Kane'in Kızılhaç aracılığıyla Ebu Garib'teki kötü muamele suçlamalarına ilişkin bilgiyi üstlerine aktardığını belirtirken, bu açıklamanın, ''ancak yılbaşında bu kötü muameleden haberdar olduğunu'' belirten Avustralya hükümeti ve ordusunun açıklamaları ile ters düştüğünün altını çizdi. 
     Gazetedeki haberde, Binbaşının Bağdat'taki Amerikan karargahında Şubat'a kadar 6 ay süreyle çalıştığı ve Ebu Garib'te çekilen fotoğraflar ilk kez karargahta dolaşmaya başladığı sırada binbaşının da orada bulunduğu belirtildi. 
     Haberde, O'Kane'in bu fotoğraflardan haberdar olduğu, ancak görmediği belirtildi. 
     Avustralya Savunma Bakanlığı ise gazeteye yaptığı açıklamada, hiçbir Avustralyalı askerin esirlere kötü muameleye tanık olmadığını kaydetti. 
     Ülkede Ağustos ve Kasım ayları arasında yapılması planlanan genel seçimlere birkaç ay kala muhafazakar hükümetin lideri Başbakan John Howard, kötü muamele skandalının patlak vermesi ve Irak'taki çatışmalar yüzünden zor günler geçiriyor. 
     Yapılan son kamuoyu araştırmaları, Avustralyalı seçmenlerin yüzde 63'ünün Howard'ın Irak'a asker göndermesinin haklı gerekçesi bulunmadığı görüşünde. Aynı araştırma, İşçi Partili Mark Latham'ın Howard'ın 12 puan önünde olduğunu da ortaya koyuyor. 
     Irak'ta şu anda 850 kadar Avustralyalı asker bulunuyor. 
     
</TEXT>
</DOC>
