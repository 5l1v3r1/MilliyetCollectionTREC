<DOC>
<DOCNO> 201920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/siyaset/siy06.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yargı konusunda çalışmanız gerek' 
</HEADLINE>
<TEXT>

   
   Avrupa Komisyonu Türkiye Temsilcisi Büyükelçi Hansjörg Kretschmer, Türkiye'de çıkarılan yasalara rağmen, siyasi kriterlerin tam olarak yerine getirilmesinde bazı eksikliklerin mevcut olduğunu söyledi. Van'da düzenlenen "Anadolu Semalarında Avrupa Ufukları" konulu seminere katılan Kretschmer, Türkiye'nin siyasi kriterlere uyumunun, müzakere tarihi verilmesinde önemli bir unsur olduğunu kaydetti. Kretschmer, son iki yıl içinde çıkarılan 7 reform paketine de değinerek, uyum yasalarının etkileyici olduğunu ifade etti. Ancak, çıkarılan kanunların uygulanmasında endişe duyulduğunu söyledi. Kretschmer, şöyle konuştu "İfade ve toplanma özgürlüğü konularında da tam olarak Avrupa standartları sağlanabilmiş değil. Yargının etkinliği ve bağımsızlığı konusunda yapılması gerekenler var." Kretschmer, istikrarlı ve liberal demokrasiyi oturtması halinde Türkiye'nin AB'ye girmemesi için hiçbir neden bulunmadığını da kaydetti. 
   
   
   
</TEXT>
</DOC>
