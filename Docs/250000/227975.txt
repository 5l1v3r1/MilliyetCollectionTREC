<DOC>
<DOCNO> 227975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonsiy19.html </URL>
<DATE> 2004/04/02/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Kutan 9 bin sayfalık Plan'ın 1 haftada görüşülmesi imkansızdır 
</HEADLINE>
<TEXT>

     Saadet Partisi SP Genel Başkan Vekili Recai Kutan, ''son şekli ile 9 bin sayfaya ulaşan Annan Planı'nın, bir hafta gibi bir zaman içinde okunup incelenmesi, müzakere edilmesinin maddeten ve zaman açısından imkansız olduğunu'' söyledi. 
     SP Ankara İl Başkanlığı'nda basın toplantısı düzenleyen Kutan, ''planın aceleye getirilerek, oldu-bitti havası içinde, tartışılmadan kabul edilmesinin büyük hata olduğunu'' kaydetti. 
     Kutan, ''bilinmeyen kanunlara imza atılmasının akıl almaz bir durum olduğunu ve asla kabul edilemeyeceğini'' belirtti. 
     Recai Kutan, Rum ve Yunanlılar'ın tarafların önüne konulan son plandan şikayet etmelerinin ve memnuniyetsizlik göstermelerinin, Türk basınında, ''sanki işler Türkler'in lehine bir gelişme oluyormuş gibi gösterildiğini'' kaydederek, bunun doğru olmadığını dile getirdi. 
     Kutan, ''Rumlar'ın bu tutumu tamamen oyun, bir mizansendir. Sahte sızlanmalar, hedef saptırmak ve Türkler'e sahte bir güven veya kazanıyorum hissi vermek içindir'' diye konuştu. 
     Planda yapılan en önemli değişikliklerin, Rumlar'ın çok istediği ve ısrarla üstünde durduğu hususlar olduğuna dikkati çeken Kutan, şöyle devam etti 
     ''Rumlar hangi tavizleri vermiştir Garantörlüklerin kalkması, Rum göçmenlerin kuzeye dönmesi, Türk askerinin adadan çekilmesi hususlarının hepsi gerçekleşmiştir. Türkler'in 'Olmazsa olmaz' dedikleri hudutlar tamamen ortadan kalkmıştır. Türkler'in haklarını koruyucu hiçbir garanti verilmemektedir. Yaklaşık 100 bin Rum eski yerlerine geri dönecekken, Türkler'e ne olacağı açık değildir. Adil ve kalıcı olması gerekli denilen anlaşmada ne kalıcılık ne de adalet mevcuttur. 
     Son şekli ile 9 bin sayfaya ulaşan Annan Planı'nın, bir hafta gibi bir zaman içinde okunup incelenmesi, müzakere edilmesi, maddeten ve zaman açısından imkansızdır.'' ''Kıbrıs'ta taviz verildikten sonra, Ege kara sularında, FIR hattında ve Türkiye'nin diğer bölgelerinde Yunanlılar'ca istenecek tavizlerin arkasının kesilmeyeceğini'' öne süren Kutan, hem Kıbrıs halkını hem de Anadolu halkını tehlikeye atacak sonuçlara yol açılmaması gerektiğini söyledi. 
     
</TEXT>
</DOC>
