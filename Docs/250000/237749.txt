<DOC>
<DOCNO> 237749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun32.html </URL>
<DATE> 2004/05/06/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Sudan'dan ABD'ye Sen kendine bak 
</HEADLINE>
<TEXT>

     BM ve ABD tarafından kendi halkına zulüm uygulamakla suçlanan Sudan, Washington'u ortaya çıkan Iraklı esirlere kötü muameleler nedeniyle şiddetle eleştirdi. 
     Dışişleri Bakanı Mustafa Osman İsmail, Somali barış görüşmeleriyle ilgili bölgesel bir toplantı için Nairobi'ye gelişinde gazetecilere yaptığı açıklamada, ''ABD, Irak'ta ya da dünyanın diğer bölgelerinde en büyük insan hakları ihlalcilerinden biri'' dedi. 
     ''Kendilerinin Sudan'da insan hakları ihlali olmadığını söylemediğini, ancak bunu durdurmak için ellerinden geleni yaptıklarını'' ifade eden İsmail, ABD'yi kendi askerleri Iraklılara işkence yaparken ''köre dönüşmekle'' suçladı. 
     İsmail, ABD'yi, Iraklı esirlere işkence konusunda uluslararası örgütlerin ve diğer batılı ülkelerin çağrısına rağmen bağımsız bir soruşturma açmamakla da eleştirdi. 
     ''Amerikan askerlerinin orada yaptığı, elektrik vererek işkence yapmak. Bütün bunlar televizyonda gösterildi'' diyen İsmail, ''Washington, olayla ilgili gerçekleri ortaya çıkarmak ve yaptıkları kirli iş nedeniyle Amerikan askerlerini cezalandırmak için bağımsız bir soruşturma başlatmak yerine, kendi soruşturmalarını kendilerinin yapacaklarını söylüyor'' ifadesini kullandı. 
     ABD, pazartesi günü, BM İnsan Hakları Komisyonu'nun Afrika bölge grubuna Sudan'ın yeniden seçilmesi üzerine bu ülkenin kendi halkına ''etnik temizlik'' uyguladığı suçlamasıyla komisyonun toplantısını terk etmişti. 
     Sudan, BM komisyonu da dahil uluslararası toplum tarafından Darfur bölgesinde siyahların bulunduğu köylere saldıran, bölge halkını öldüren, tecavüzlere karışan Arap milisleri desteklemekle suçlanıyor. Hartum yönetimi etnik temizlik uyguladığı suçlamalarını reddediyor. 
     
</TEXT>
</DOC>
