<DOC>
<DOCNO> 247166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonsiy20.html </URL>
<DATE> 2004/06/11/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Çevik Bir "Türkiye Büyük Ortadoğu Projesi'nin dışında kalamaz" 
</HEADLINE>
<TEXT>

     Emekli Orgeneral Çevik Bir, ''Türkiye'nin 'Büyük Ortadoğu Projesi'nin tam merkezinde yer aldığını ve bu projenin dışında kalamayacağını'' söyledi. 
     Çevik Bir, 12. Darüşşafaka Kültür ve Spor Şenliği kapsamında okulda öğrencilere, ''Büyük Ortadoğu Projesi'ne ana oyuncuların bakışı ve Türkiye'' konulu sunum yaptı. 
     Projenin kapsamına giren bölgedeki gençlerin altyapısızlık, zayıf ekonomi ve bunun getirdiği işsizlik ve eğitimsizlik nedeniyle uluslararası terör örgütleri tarafından kullanıldığını anlatan Bir, amaçlardan birinin bunu önlemek için bölgeye ekonomik yatırımlar yapmak olduğunu söyledi. 
     Projenin 3 ana amacı olduğunu dile getiren Bir, ''Kişisel görüşüme göre, bunlardan sadece ekonomik anlayışı olanı kabul edilebilir bir yaklaşım olarak görülebilmekte'' dedi. 
     Konuşmasında, ABD, Avrupa Birliği AB ve NATO'nun projeye bakışını da anlatan Çevik Bir, ABD'nin dış politikasının ağırlık merkezinde 'Büyük Ortadoğu Projesi'ndeki bölgenin öncelikli yer aldığını anlattı. 
     Projenin realize edilmesinde güvenlik organizasyonu olarak NATO'nun kullanılmak istendiğini kaydeden Bir, ''Avrasya'nın enerji altyapısının, tek kutuplu dünyanın tek süper gücü için açılmamış bir hediye paketi olarak değerlendirildiğini'' söyledi. 
     
     PROJE VE TÜRKİYE'NİN AB ÜYELİĞİ... 
     Emekli Orgeneral Bir, ''Genişletilmiş AB'' kavramının, AB'nin de Avrasya'ya yönelik 'Büyük Ortadoğu Projesi' dışında kalmama anlayışından kaynaklandığını'' ifade ederek, ''AB'ye entegrasyon konusunda, ben yakın gelecekte 'Büyük Ortadoğu Projesi' ne kadar süratlenirse, AB'nin bizim kapımıza gelerek 'bize dahil ol' diyeceğine inanıyorum. Şartlar bunu dikte ettiriyor. Projenin ülkemiz bakımından önemli bir aşaması da, AB üyeliğimizin hızlandırılması şeklinde gündeme gelecektir'' dedi. 
     Projeyi Türkiye açısından da değerlendiren Çevik Bir, sözlerini şöyle sürdürdü 
     ''Ülkemiz 'Büyük Ortadoğu Projesi'nin tam merkezinde yer almaktadır. Dolayısıyla Türkiye, AB, ABD, NATO ve Rusya Federasyonu'nun projeye yönelik tüm politikalarından etkilenecek ve etkileyebilecek bir konumda. Kaçınılmaz. 'Bu bizi enterese etmez' diyemezseniz. 'Proje beni ilgilendirmez. Bana zararı olacak bir proje' demekle bu konunun dışında kalamazsınız. Ülke olarak bu projenin dışında kalamayız. Bu bölgede alınacak rol ve rollerde inisiyatif kullanmak, gelişmeleri ve bu aktörlerin politikalarını bilinçli olarak değerlendirmemiz bizim için kaçınılmaz, hayati konular olarak görülmekte.'' Bir, ''Ancak projenin öngördüğü 'ılımlı İslam'a dayalı yaklaşımın Türkiye için kabul edilemez bir yaklaşım olduğunu'' kaydederek, ''Çünkü Türkiye bunları geçmiştir, çok geride bırakmıştır. Türkiye, geriye dönüp de hiçbir İslam ülkesine yapısı nedeniyle örnek olabilecek bir ülke değildir. Onlar bizi örnek almak mecburiyetindedir'' diye konuştu. 
     Çevik Bir, ''Türkiye'nin projeye yapışarak AB ile olan entegrasyonunu ikinci plana atması ya da sadece AB entegrasyonu konusuna sıkı sıkı bağlanmasının da yanlış olacağını'' söyledi. 
     
</TEXT>
</DOC>
