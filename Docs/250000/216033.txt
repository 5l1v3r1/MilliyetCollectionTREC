<DOC>
<DOCNO> 216033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sonspo17.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir taraftar 'Sergen ne haber ' diye bağırınca... 
</HEADLINE>
<TEXT>

     Lig lideri Beşiktaş, Malatyaspor ile oynayacağı maçın hazırlıklarını BJK Nevzat Demir Tesisleri'nde yaptığı antrenmanla sürdürdü. 
     Siyah-beyazlı futbolcular, teknik direktör Mircea Lucescu yönetiminde gerçekleştirilen idmanda kondisyon ve pas çalışmasının ardından, önce 1'e 1, sonra da 2'şerli gruplar halinde prese dayalı çift kale maç yaptı. 
     Lucescu, ilk yarım saatin ardından taktik çalışması yaptıracağı gerekçesiyle, antrenmanı basın mensuplarına kapadı. 
     Sakatlıkları süren Sergen ve Zago'nun fizyoterapistler eşliğinde koşu yapmakla yetindiği antrenmana sakatlığı bulunan Federico Giunti katılmadı. Sakatlığı nedeniyle dünkü antrenmana katılmayan Ahmet Yıldırım ise takımla birlikte çalıştı. 
     Bu arada idman sırasında, saha dışında bulunan bir taraftarın tek başına Sergen lehine tezahüratlar yapması ve ''Sergen ne haber'' diye bağırması, futbolcular arasında gülüşmelere neden oldu. 
     
     RONALDO 30 YAŞINDA 
     Bugün 30 yaşına giren Ronaldo'nun doğum gününü, takım arkadaşları ve teknik heyet idman sonrası tesislerde kutladı. Ronaldo'nun doğum günü pastasını kestiği törene basın mensupları alınmadı. 
     Siyah-beyazlılar, bu akşam yapacakları antrenmanla Malatyaspor maçı hazırlıklarını sürdürecek. 
     
</TEXT>
</DOC>
