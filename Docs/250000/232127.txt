<DOC>
<DOCNO> 232127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sonyas01.html </URL>
<DATE> 2004/04/16/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Eşcinsellere özel kanal, ekimden itibaren yayında... 
</HEADLINE>
<TEXT>

     ABD'de sonu gelmeyen eşcinsellikle ilgili gündeme artık yeni bir boyut daha ekleniyor. 
     Eşcinsellerin evliliğine yasal izin verilmesi ve eşcinsel papazların kamuoyunda yarattığı sansasyonel tartışmalardan sonra Amerikan kamuoyunun bu sefer eşcinsellere özel TV kanalı ile tanışacağı kaydedildi. 
     Yayına 1 Ekim'de girmesi beklenen Here TV'nin 7 gün 24 saat eşcinsellere yönelik programlar yayınlayacağı belirtildi. Eşcinsellerin klasik filmlerin yanı sıra orijinal film ve dizileri de izleyebileceği Here TV, uydu üzerinden şifreli yayın da yapacak. 
     Şimdiden reklamlarına başlayan televizyon, yılda 200 saat de ''orijinal'' yapım sözü veriyor. Ayrıca her yıl ilk kez izleyici ile buluşacak 12 film ve 4 dizi garanti ediliyor. Dizilerin arasında başrollerinde eşcinsel karakterlerin yer aldığı korku ve ajanlık filmleri de bulunuyor. Yayınlanacak ilk filmlerden birinde, eşcinsel olduğu için Amerikan ordusundan atılan albayın hikayesi anlatılıyor. 
     Şimdiye kadar televizyonlarda yayınlanma imkanı bulamamış 200 kadar film için anlaşma imzalandığını duyuran televizyon, aylık abonelikle izlenebilecek. Ayrıca bazı filmler, tek izlenim olarak sipariş edilecek. 
     Here TV'yi yayına sokacak şirketin ayrıca kablo yayınlarından ''öde-izle'' bazlı film pazarlamaya da 1 Haziran'dan itibaren başlayacağı kaydedildi. 
     Televizyonun eşcinsellere yönelik ürünleriyle tanınan firmalarla sponsorluk anlaşmaları imzalaması bekleniyor. 
     
</TEXT>
</DOC>
