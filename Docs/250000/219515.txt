<DOC>
<DOCNO> 219515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/soneko35.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Tek rakamlı enflasyon tarihi bir dönüm noktası 
</HEADLINE>
<TEXT>

     Devlet Bakanı Babacan, bugün açıklanan Şubat ayı enflasyon oranlarıyla, Türkiye'de yıllık enflasyonda yeni bir rekor kırıldığını bildirdi. 
     Babacan, ''Toptan Eşya Fiyat Endeksi TEFE , yüzde 9,14 oranında gerçekleşerek, 28 yıl sonra ilk kez tek haneli orana inmiştir'' dedi. 
     Babacan, yaptığı yazılı açıklamada, Şubat ayı enflasyon rakamlarını değerlendirdi. Babacan, enflasyonun tek haneli oranlara inmesinin, rekor olmanın ötesinde ülke ve ekonomi için de tarihi bir dönüm noktası olduğunu bildirdi. 
     Türkiye'de ekonomi ve toplumsal yaşamın on yıllardır en büyük sorunu olan yüksek enflasyonun 'dize getirildiğine' işaret eden Babacan, açıklamasında şöyle dedi 
     ''TEFE'de 28 yıl sonra elde edilen tek haneli oran, yeni bir dönemin başlangıcını da müjdelemektedir. 
     Hatırlanacağı gibi yüksek enflasyon, on yıllar boyunca Türkiye ekonomisinin adeta kamburu olmuştur. Enflasyon, yalnızca ekonomik dengeleri bozmakla kalmamış, istikrarsızlık ve belirsizliği de körüklemiştir. Enflasyon fiyatların sürekli artmasının, ücretlerin erimesinin, gelir dağılımındaki eşitsizliğin derinleşmesinin, yoksulluğun ve işsizliğin çoğalmasının en temel nedeni olmuştur. Buna ek olarak enflasyon, siyasi ve ekonomik belirsizliklerin, üretim, yatırım, istihdamın azalmasının ve krizlerin de en önemli nedenidir.'' Enflasyonla mücadeleyi en önemli hedef olarak önüne koyan hükümetin, iş başına geldiği andan itibaren uyguladığı kararlı, disiplinli ve akılcı politikalarla, enflasyon sorununa büyük bir darbe vurduğuna işaret eden Babacan, açıklamasında şu görüşlere yer verdi 
     
     TÜFE'DE YÜZDE 12 HEDEFİ HALEN GEÇERLİ 

     ''2003 yılında düşüş gösteren, aylık ve yıllık bazlarda rekorlar kıran enflasyon oranları, 2003 yıl sonunda hedefin bile altında kalmıştır. 2004 sonu için ise ihtiyatla belirlediğimiz TÜFE'de yüzde 12 hedefi halen geçerlidir. 
     Hükümetimizin hedefi, programımız doğrultusunda en geç 2005 yılında TÜFE'yi tek haneli rakama düşürmektir. Ekonomik programımızı uygularken gösterdiğimiz kararlılık, disiplin ve hassasiyetin yanısıra, politikalarımıza duyulan güven ve beklentiler bu hedefleri tutturacağımızı göstermektedir.'' ''Enflasyonun düşmesi, fiyat artış hızlarının düşmesidir'' diyen Babacan, Türkiye'nin, özellikle iktidarları döneminde ekonomide kültürel ve sosyal bir dönüşümü yaşamakta olduğunu belirtti. 
     Geçen yıl boyunca düşük seyreden enflasyonun, tüm makro ekonomik göstergeleri etkilediğini, günlük hayatta hissedilir bir değişim yaşandığını anlatan Babacan, açıklamasında şunları kaydetti 
     
     ''İYİLEŞME, ÇOK DAHA SOMUT ŞEKİLDE HİSSEDİLECEK'' 

     ''Bu yeni dönem, önümüzdeki aylarda çok daha somut şekilde hissedilecektir. Bugün, nihayet tek haneli enflasyonla tanışan Türkiye'nin ekonomi tarihinde yeni bir dönüm noktasıdır. 
     Türkiye zoru başarmakta, umutların adeta tükendiği bir anda iş başına gelen Ak Parti hükümetiyle Türkiye'nin en büyük problemleri tek tek ortadan kalkmaktadır. Bu başarıları ve bu rekorları yenileri izleyecektir. Yakın bir zamanda tanışacağımız enflasyonsuz yaşamın ülkemize ve tüm vatandaşlarımıza hayırlı olmasını diliyorum.'' 
     
</TEXT>
</DOC>
