<DOC>
<DOCNO> 220768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sonspo13.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'da deplasman galibiyeti 35. haftaya kaldı... 
</HEADLINE>
<TEXT>

     Bursaspor, mutlak 3 puan parolasıyla gittiği Konyaspor deplasmanından 1-1'lik beraberlikle dönerek, 34'üncü deplasman maçından da galibiyet çıkaramadı. 
     Yeşil-beyazlılar, ligdeki son galibiyetini 10 Mart 2002'de Kocaelispor karışsında 2-1'lik skorla aldı. Bursaspor, geçen sezon son maçta kaldığı ligde dış sahada hiç galibiyetle tanışamazken, bu başarısızlığını 2003-2004 sezonuna taşıdı. 
     Bu sezon başı teknik direktörlüğe orta ve uzun vadede başarılı olmak için ''Karpatlar'ın Maradonası'' olarak bilinen Gheorghe Hagi'yi getiren Bursaspor, bir türlü kötü kaderini değiştiremedi. 
     Hagi'nin beklenmeyen istifasının ardından teknik direktörlüğe getirilen Ümit Kayıhan da yeşil-beyazlı takımın kısmetsizliğine çare olamadı. Bursaspor'da Ümit Kayıhan dönemi 23'üncü haftada iç sahada Denizlispor karşısında alınan 1-0'lık yenilginin ardından sona ererken, bu kez göreve yeşil-beyazlı forma altında futbol oynadığı dönemde taraftarların ''imparator'' unvanını verdiği Nejat Biyediç getirildi. 
     Biyediç, ''efsane teknik direktör'' olarak adlandırılan ve her kötü gidişin ardından taraftarların ''Muhtar gel bizi kurtar'' diye göreve çağırdığı Muhtar Tucaltan gibi ''Yeşil Timsahlar''ın ''kurtarıcı'' ismi oldu. 
     Ancak, 4'üncü kez teknik patronluğa getirilen ve Bursaspor'un dış sahada 10 Mart 2002'de Kocaelispor karşısında aldığı 2-1'lik galibiyette görevde olan Biyediç, ilk maçında Konyaspor ile 1-1 berabere kalarak, 33 maçlık galibiyet hasretini dindiremedi. 
     
</TEXT>
</DOC>
