<DOC>
<DOCNO> 248266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/ekonomi/eko05.html </URL>
<DATE> 2004/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksoy Tablolar müze için alındı 
</HEADLINE>
<TEXT>


NEZİH GÜROL İstanbul 

TMSF tarafından devralınan ve Bayındırbank bünyesinde birleştirilen İktisat Bankası'nın eski sahibi Erol Aksoy, "bankaya ait 145 sanat eserini zimmetine geçirdiği" ve "bazı usulsüz işlemlerle bankayı zarara uğrattığı" iddiasıyla hakkında açılan 2 ayrı dava kapsamında verdiği ifadede, "Sanat aşığıyım. Dava beni küçük düşürmek için açılmıştır" dedi. 
Aksoy, zimmet suçlamasıyla tutuksuz yargılandığı İstanbul 8. Ağır Ceza Mahkemesi'ndeki duruşmada, bankanın bir vakıf kurarak müze oluşturma projesi bulunduğunu, dava konusu tablo ve sanat eserlerinin bu proje kapsamında alındığını öne sürdü. Eserlerin hiçbir zaman kendi zimmetinde olmadığını belirten Aksoy, "Araştırma yapılınca Londra'da 20 tablo olduğunu gördük. İlgili yerlere yazı göndererek bu tabloların alınmasını istedik. 14'ünü getirttiler 6'sı hala Londra'da" dedi. Yurtdışında bulunan eserlerin getirtilmesi için TMSF ve ilgili birimlere yazı gönderilmesine, eserler geldikten sonra demirbaş listesi ile karşılaştırılarak inceleme yapılmasına karar veren mahkeme heyeti, duruşmayı erteledi. 

'Alacaklarda zarar olmadı' 
Aksoy, İktisat Bankası'nın zarara uğratıldığı iddiasına ilişkin görülen davaya da katıldı. Savunma yapan Aksoy, Irak ve Rusya'daki alacaklarına ilişkin işlemlerde bankanın zarara uğramadığını söyledi. Faiz oranlarının düşürülmesiyle ilgili iddialar olduğunu hatırlatan Aksoy, "Burada söz konusu olan, geçmiş döneme de yüksek faiz uygulanmasıdır. Bununla ilgili açılan davalar kazanıldığından, bu durumun düzeltilmesini sağladık" dedi. 




</TEXT>
</DOC>
