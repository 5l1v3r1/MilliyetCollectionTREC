<DOC>
<DOCNO> 246871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonsiy18.html </URL>
<DATE> 2004/06/10/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
ANAP maddi sıkıntı içinde... 
</HEADLINE>
<TEXT>

     3 Kasım seçimlerinin ardından Hazine yardımından yoksun kalan ve maddi sıkıntı içine giren ANAP'ta, bu sıkıntıdan kurtulabilmek için çeşitli formüller üzerinde duruluyor. 
     ANAP Merkez Karar ve Yürütme Kurulu'nun MKYK dün gerçekleştirdiği toplantıda, ağırlıklı olarak partinin içinde bulunduğu maddi sıkıntı tartışıldı. 
     Alınan bilgiye göre MKYK üyeleri maddi darlığın aşılabilmesi için toplantıda çeşitli öneriler gündeme getirdiler. 
     Üyelerin bir bölümü il binalarının ve diğer taşınmazların satılması yönünde görüş bildirdi. 
     Genel merkez binasının tamamının ya da bir kısmının kiraya verilmesi de bazı üyeler tarafından gündeme getirildi. Ancak, genel merkez binasının satılması yönündeki önerilere, MKYK üyelerinin büyük bir bölümü tepki gösterdiler. Bu üyeler, genel merkezin Kurucu Genel Başkan ve 8. Cumhurbaşkanı Turgut Özal'ın mirası olduğunu ve ANAP için bir sembol niteliği taşıdığını ve satılmasının söz konusu olamayacağını kaydettiler. 
     Bazı üyeler ise İstanbul'da konserli ve yemekli bir toplantı düzenlenmesi önerisinde bulundular. 
     Eski milletvekilleri, bakanlar, parti yöneticileri ve maddi durumu iyi olan parti üyelerine 1 milyar liradan bilet satışı yapılabileceği, 1000 kişinin toplanması durumunda 1 trilyon gelir sağlanabileceğini, bunun da partinin maddi sıkıntısına bir süre de olsa son verebileceği belirtildi. 
     Alınan bilgiye göre, Genel Başkan Nesrin Nas, parasal sorunun aşılması ile MKYK toplantısında dile getirilen önerileri değerlendireceklerini söyledi. 
     Maddi sıkıntı dolayısıyla personel tasarrufuna giden ANAP'ta, temizlikçi ve çaycıların işine de son verilmişti. 
     Bir süredir, 4 katlı genel merkez binasında, genel başkan hizmetleri de dahil olmak üzere sadece 1 temizlikçi ve 1 çaycı görev yapıyor. 
     
</TEXT>
</DOC>
