<DOC>
<DOCNO> 244093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/siyaset/axsiy02.html </URL>
<DATE> 2004/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Beni niye sormadınız 
</HEADLINE>
<TEXT>


ABDULLAH KARAKUŞ Londra 


Başbakan Recep Tayyip Erdoğan'ın, İngiltere Adalet Bakanı Lord Falconer'la Leyla Zana tartışması yaşadığı ortaya çıktı. Oxford Üniversitesi'nde konuşmak üzere Londra'ya gelen Erdoğan, İngiltere Başbakanı Tony Blair'in şehir dışında olması nedeniyle Adalet Bakanı Falconer'la sürpriz bir görüşme yaptı. Türkiye'nin AB'ye girmesi konusundaki desteklerini yineleyen Falconer, "Türkiye'nin AB sürecindeki çabalarını takdirle karşılıyoruz. Uygulamaya vereceğiniz önem sizi destekleyen ülkelerin elini güçlendirecektir. Örneğin Leyla Zana'nın serbest bırakılması önemli bir adım olacaktır. Bu sayede Avrupa'ya önemli bir mesaj vermiş olacaksınız" dedi. 
Şiir okuduğu için dört ay hapis yattığını anımsatan Erdoğan da, bu dönemde hiçbir insan hakları örgütünün gelip kendisiyle konuşmadığını kaydetti. Erdoğan, "Ayrıca Türkiye'de yargıçlara müdahale ve baskı yapılması söz konusu değil. Zana'nın tekrar yargılanması sağlandı. Süreç devam ediyor. Bunun dışında bir şey yapamayız. Türkiye'de yargı bağımsızdır. Benden böyle şeyler istemeyin" diye konuştu. 
Erdoğan, selam gönderdiği Blair'den de "iyi dost" diye söz etti. 


</TEXT>
</DOC>
