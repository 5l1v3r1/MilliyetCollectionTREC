<DOC>
<DOCNO> 208708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/spor/spo00.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyler, sakin olun 
</HEADLINE>
<TEXT>

   Daum, basın toplantısında Alex'in sözlerine inanmadığını söyleyip, "Türkçeleştirilmiş" deyince, basınla gerilim yaşadı. Fatih Terim, otelde kalan bir müşteriyle tartıştı. Tecrübeli hoca, araya girenler tarafından güçlükle yatıştırıldı 
      
   'Hani Türkleri severdiniz'    YUSUF KOBAL 

   'Söylediğine inanmıyorum' 
   FENERBAHÇE Teknik Direktörü Daum'un Antalya'da yaptığı basın toplantısı büyük bir gerilime sahne oldu. Alman hoca, transferi bitirilemeyen Alex'in gazetemizde dün yayınlanan "Fenerbahçe ısrarcı değildi" açıklamalarına inanmadığını söyledi. Daum, "Görüşmelerde ben yoktum. Bu sözleri Türkçeleştirilmiş bir açıklama gibi görüyorum" deyince ortalık karıştı. 
   
   Medyadan ağır eleştiri 
   BASIN mensupları "Türkçeleştirmek" kelimesine tepki göstererek, "Hani Türkler'i severdiniz. Şimdi niye küçümsüyorsunuz" diye sordu. Daum, bu açıklama karşısında daha sert bir tavır takınarak, "Sözümün Türkiye ile alakası yok. Ben sizler kadar hassas olsam şu anda burada oturmuyor olurdum. Benim de gururum var. Bir kelimeyle Türkler'i sevmiyorsun diyemezsiniz" dedi. 
   
   'Yarı yarıya Türküm' 
   DAUM, hiçbir basın mensubunun şahsına hakarette bulunamayacağını söyledi. Alman teknik adam, "Benim Türkiye ve Türk insanına bakış açımı incelediğiniz zaman bunları söylememeniz gerektiğini anlarsınız. Ben yarı yarıya Türküm. Lorant ile oynayabilirsiniz, başkasıyla oynayabilirsiniz, ama benimle oynayamazsınız. Yönetime yaptığınız eleştirilerin içine beni de almak istiyorsunuz" diye konuştu. 
   
   'Dahi değilim' 
   BİR oyunun içine çekilmeye çalışıldığını iddia eden Daum, dahi olmadığını açıkladı. Alman hoca şunları söyledi "Ya abartılı yazılıyor, ya da yazılanlar insanın gururuna zarar veriyor. Bu gerginlik tipik bir durum. Genelde basın toplantısına çıktığımda kendimi boks maçına çıkmış gibi hissediyorum. Bu kesinlikle Fenerbahçe'ye zarar veriyor." 
   
   Tercüme krizi 
   TOPLANTININ sonunda Daum'un "Türkçeleştirmek" sözüyle ne anlatmak istediği bir kez daha gündeme geldi. Almanca bilen iki gazeteci, Daum ile görüştükten sonra, "Ge Türkt" sözünün yanlış tercüme edildiğini ve saptırılmış anlamında kullandığı açıkladı. Tercüman Murat Kuş da, yanlış açıklama yaptığının söylenmesi üzerine "Daha iyi bilen varsa gelsin" diye bağırdı. 
   
   Otel bahçesinde tartışma başladı    ERHAN TELLİ 

   Terim'in tepkisi 
   GALATASARAY Teknik Direktörü Fatih Terim, Antalya'da kamp yaptıkları otelde bir müşteri ile tartıştı. Tecrübeli teknik adam dün otelin bahçesinde yaşanan sözlü tartışmanın ardından, müşterinin üzerine yürüdü. Terim'in tokat atmak istediği, ancak son anda araya girenlerin müdahalesi sonrasında kavganın yatıştırıldığı öğrenildi. 
   
   Gece yaşananlar 
   TERİM ve müşteri arasında yaşanan gerilimin bir gün önceye dayandığı bildirildi. İddiaya göre aynı otelde konaklayan bir ilaç firması personelinin Fatih Terim ile fotoğraf çektirmek istediği vurgulandı. Ancak Terim'in dün tartıştığı kişinin gece lobide, "İmza dağıtacağınıza, istifanızı imzalasanız ya. Ben sizin fotoğrafınızı çekmem" demesiyle gerilimin başladığı bildirildi. 
   
   Köprüde karşılaştılar 
   BİR başka iddia da olayın Fatih Terim, yardımcıları ve Çaykur Rizespor Teknik Direktörü Hikmet Karaman'ın ilaç firmasında çalışan 20 kişilik grupla otelin köprüsünde karşılaşmasıyla patlak verdi. Bu grupta yer alan bir şahısın, "Bize askerde saygı göster ki, saygı gör diye öğrettiler" demesi üzerine karşılıklı atışmanın ve sonrasındaki gerilimin yaşandığı iddia edildi. 
   
   
   
   
</TEXT>
</DOC>
