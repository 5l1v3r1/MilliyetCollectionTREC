<DOC>
<DOCNO> 210739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sontur38.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Eurovision şarkısı yarın akşam seçiliyor... 
</HEADLINE>
<TEXT>

     49. Eurovision Şarkı Yarışması'nda Türkiye'yi temsil edecek parça, yarın ''Sayısal Gece'' programında seçilecek. 
     İstanbul'da 15 Mayıs'ta yapılacak yarışmada Türkiye'yi temsil edecek olan Athena grubunun hazırladığı 3 eser, TRT-1 ve TRT-INT kanalları ile TRT radyolarında yayınlandı. Tanıtım yayınlarında her üç esere bir telefon numarası verilerek, vatandaşlardan bu parçalara oy kullanmaları istendi. 
     Eserler, son olarak yarın akşam ''Sayısal Gece'' programında tekrar tanıtılacak ve izleyicilerin telefonla yapacakları oylama sonucunda en çok oyu alan şarkı, Türkiye'yi temsil edecek. 
     Oylamaya katılan ve birinciyi seçen izleyicilerden on kişiye, 15 Mayıs 2004 günü yapılacak final için davetiye verilecek. 
     Öte yandan, yarın ''Sayısal Gece'' programı içerisinde EBU tarafından hazırlanan Eurovision Şarkı Yarışması logosunun tanıtımı yapılacak. Bu bölüm için EBU yetkilileri ile Eurovision Şarkı Yarışması Referans Grubu da stüdyoda hazır bulunacak. 
     
</TEXT>
</DOC>
