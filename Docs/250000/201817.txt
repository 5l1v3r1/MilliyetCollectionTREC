<DOC>
<DOCNO> 201817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/sondun16.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Annan planını reddetmek görüşmeyeceğim demek değil 
</HEADLINE>
<TEXT>

     KKTC Cumhurbaşkanı Rauf Denktaş, seçimlerde ''Avrupa'nın ve Amerikalıların büyük bir pişkinlikle ağırlıklarını muhalefetten yana koymalarının, halkın çok iyi düşünmesi gereken bir durum yarattığını'' söyledi. 
     Cumhurbaşkanı Denktaş, yarın yapılacak milletvekilliği genel seçimi öncesinde, Ulusal Birlik Partisi UBP ve Demokrat Parti DP genel merkezlerini ziyaret ederek desteğini belirtti. 
     Cumhurbaşkanı Denktaş, ziyaretlerin de yaptığı konuşmada, kamuoyu yoklamalarının, seçimi, devletten yana tavır koyanların kazanacağını gösterdiğini belirterek, ''hayırlı uğurlu olsun demek için geldiğini'' kaydetti. 
     Uzun süre idarede kalmanın getirdiği bazı şikayetlerin olabileceğini belirten Denktaş, ''Ama bunları, birlikte, seçimden sonra el ele verip halledeceğiz. Bugünkü hesap bu hesap değildir, bu hesaplaşma değildir'' dedi. 
     Annan planına karşı çıkmanın görüşmelere karşı çıkmak ve ''hiç görüşmeyeceğiz'' demek olmadığının altını çizen Denktaş, Annan planının, BM Genel Sekreteri'nin sunduğu dördüncü plan olduğunu, bu planlardan üçünü Rumların reddettiğini ve hiç kimsenin bugün Türk tarafına yapılan baskıyı Rumlara yapmadığını anlattı. 
     
     ''HALKIMIZI RAHAT BIRAKMADILAR' 

     Cumhurbaşkanı Denktaş, şöyle konuştu 
     ''Avrupa'nın ve Amerikalıların büyük bir pişkinlikle ağırlıklarını muhalefetten yana koymaları, halkımızın çok iyi düşünmesini gerektiren bir durum yaratmıştır. Bunlar bizi çok sevdiklerinden mi, bütün ağırlıklarını o tarafa koydular Halkımızı yalnız bırakmadılar, rahat etsin, rahatlıkla seçim yapsın. Ve meseleyi, Türkiye'den Kıbrıs'ı ayırmak, AB yoluyla dolaylı Enosis yapmak meselesi haline getirdiler. Rumlar ne diye bütün ağırlıklarını diğer taraftan muhalefetten yana koymuşlardır, bizi sevdiklerinden mi Yoksa Simitis'in, Hristofyas'ın söylediği gibi milli davaları için mi Halkımız ve gençlik bunları çok iyi düşünsün. 
     AB'ye başımız dik girme var. O da statümüzün belirlenmesinden sonra olur. Statümüzü bugün kabul etmeyenler, yarın AB içinde bizi toz ederler toz Kimliksiz, kişiliksiz, egemenliği olmayan bir halk, bir Rum cumhuriyetinde azınlıktan başka bir şey değildir.'' Muhalefetin seçimleri referandum haline getirdiğini kaydeden Denktaş, ''Neyin referandumu Annan planıyla AB'ye girme referandumu'' dedi. 
     KKTC Cumhurbaşkanı Denktaş, muhalefetin ''gel'' dediği yola Rum ve Yunan liderlerin davet ettiğini belirtti. 
     
</TEXT>
</DOC>
