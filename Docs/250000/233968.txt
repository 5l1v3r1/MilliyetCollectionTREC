<DOC>
<DOCNO> 233968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonyas04.html </URL>
<DATE> 2004/04/22/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Ünlülerin evliliğini ''kara kediler'' bitiriyor... 
</HEADLINE>
<TEXT>

     Sinema, müzik ve spor dünyasının ünlü isimleri birer ikişer boşanırken, yuvaların çatırdamasına çiftlerin arasına giren ''kara kediler'' neden oluyor. 
     Internetteki ''askmen'' sitesinin haberine göre, son örneği Real Madrid'in ünlü oyuncusu David Beckham ile eşi eski ''baharat kız'' Victoria'nın arasına giren ''kara kediler'', evliliklerin baş düşmanı. 
     Bakımlı görünümü ve zarafeti nedeniyle ''Posh Spice'' olarak anılan Victoria'nın üzerine ''gül koklayan'' Beckham, asistanı Rebecca Loos ile yaşadıklarının basına yansıması nedeniyle kabus yaşıyor. Avustralyalı Sarah Marbeck'in de aynı iddialarla ortaya çıkması üzerine eşinin kalbini yeniden kazanmak üzerine harekete geçen Beckham, milyonlarca dolara Alpler'de villa hediye etti. 
     Ünlü model Rebecca Romijn-Stamos ile eşi aktör John Stamos'un 6 yıllık evliliği de benzer nedenlerle bitti. Televizyon dizileriyle parlayan ve sonradan tiyatroya yönelen Stamos, eşinin ''X-Men'' serisiyle parlaması üzerine gölgede kaldı. Hollywood, şu günlerde Rebecca'nın gönlünü başkasına kaptırdığı için boşanacağı söylentisiyle çalkalanıyor. 
     
     EDEN BULUR... 

     Sinemanın örnek çifti Tom Cruise ile Nicole Kidman, güzel bir İspanyol ''kara kedi'' yüzünden yollarını ayırdığında herkes üzüldü. 
     10 yıllık evliliğini ''Vanilla Sky'' filmindeki rol arkadaşı Penelope Cruz yüzünden bitiren Cruise, çekici oyuncuyla davetlerde boy göstermeye başladı. Ancak bu mutluluk uzun sürmedi ve 3 yılın ardından Cruz-Cruise aşkı da ''güzel bir neden'' yüzünden bitti Nicole Kidman. Kidman'ı unutamadığını her fırsatta tekrarlayan Cruise, Cruz'a da veda etti. 
     ''Baywatch'' dizisinin yıldızı Pamela Anderson ile baterist Tommy Lee'nin beraberliği ise ''yılan hikayesi''. 
     Tanıştıktan 4 gün sonra evlenen çift, Lee'nin Anderson'ı dövmesi yüzünden ayrıldı. Şarkıcı Kid Rock ile nişanlanan Anderson, aradığı saadeti bulamadı. Ayrılığa eski eşini unutamamasını sebep gösteren Anderson, şimdi yeniden Lee ile nikah masasına oturmaya hazırlanıyor. 
     
     TAM HOLLYWOOD USULÜ... 

     Demi Moore ile Bruce Willis'in yaşadıkları ise tam Hollywood usulü. 
     Üç çocuk sahibi çift, yıllar süren evliliklerini ''tatlı tatlı'' bitirdi. Hala arkadaş olduklarını söyleyen Moore ile Willis, bunu kanıtlarcasına her yere çocukları ve 41 yaşındaki Moore'un yeni sevgilisi 25'lik aktör Ashton Kutcher birlikte gidiyor. 
     Willis'in Brooke Burns adlı oyuncuya evlenme teklif etmesinin ardından hayatları iyice curcunaya dönerken, Bruce Willis, Moore-Kutcher düğününde damadın sağdıcı olmak üzere gün sayıyor. 
     
     MUTLU ÇİFTLER DE VAR 

     Ünlüler dünyasında bunlara benzemeyen mutlu beraberlikler de var. Bu müstesna çiftler ise şöyle 
     - Brad Pitt-Jennifer Aniston 4 yıldır evli . 
     - Guy Ritchie-Madonna 4 yıldır evli . 
     - David Arquette-Courteney Cox 5 yıldır evli . 
     - Richie Sambora-Heather Locklear 10 yıldır evli . 
     - John Travolta-Kelly Preston 13 yıldır evli . 
     - Tim Robbins-Susan Sarandon 14 yıldır beraber . 
     - Tom Hanks-Rita Wilson 14 yıldır evli . 
     - Kurt Russell-Goldie Hawn 22 yıldır beraber . 
     - Ozzy-Sharon Osbourne 22 yıllık evli . 

     
</TEXT>
</DOC>
