<DOC>
<DOCNO> 202063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sontur09.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur-Sen ve Diyanet-Sen'den, Sami Evren'e tepki... 
</HEADLINE>
<TEXT>

     Türkiye Diyanet ve Vakıf Görevlileri Sendikası Diyanet-Sen ve Memur Sendikaları Konfederasyonu Memur-Sen üyeleri, Kamu Emekçileri Sendikaları Konfederasyonu KESK Genel Başkanı Sami Evren'e, Eczacılar Birliği'nin 34. Olağan Büyük Kongresi'ndeki açıklamasından dolayı tepki gösterdi. 
     Unkapanı'ndaki KESK Genel Merkezi önünde toplanan sendikacılar adına bir açıklama yapan Diyanet-Sen Genel Başkanı Ahmet Yıldız, Evren'in kongrede, ''kutsal kitabı 'köhnemiş' olarak nitelendirdiğini'' ileri sürerek, bunun halkı derinden üzdüğünü söyledi. 
     Yıldız, ''Sayın Evren'in tamamen kendi iç dünyasını ve dine bakışını yansıtan bu sözlerini esefle ve nefretle karşılıyoruz. Kendilerinin, yüzde 99'u Müslüman olan halkımızdan özür dilemesini bekliyoruz'' dedi. 
     KESK üyelerini de, başkanlarını protesto etmeye çağıran Yıldız, Evren hakkında yarın suç duyurusunda bulunmayı düşündüklerini söyledi. 
     Memur-Sen İstanbul İl Başkanı Ahmet Yurtman da, Sami Evren'i, insani değerlere saygılı olmaya ve sadece sendikacılık yapmaya davet ettiklerini belirterek, kendisinin halktan özür dilemesini beklediklerini kaydetti. 
     Açıklamaların ardından ''inanca saygı, inanca özgürlük'' şeklinde slogan atan grup, beraberlerinde getirdikleri siyah çelengi KESK Genel Merkezi önüne bıraktı. 
     
</TEXT>
</DOC>
