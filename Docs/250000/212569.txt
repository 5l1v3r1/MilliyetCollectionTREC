<DOC>
<DOCNO> 212569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/son/soneko19.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Düsseldorf'ta Hakan Yıldırım ve Ümit Ünal rüzgarı esti 
</HEADLINE>
<TEXT>

     Cevdet Albay bildiriyor-Almanya'nın Düsseldorf kentinde bugün kapılarını ziyaretçilere açan Uluslararası CPD Kadın Erkek Giyim Fuarı'nda Türk moda rüzgarı esti. 
     Fuara, Türkiye'den İstanbul Tekstil ve Konfeksiyon İhracatçı Birlikleri İTKİB şemsiyesi altında 124 firmanın yanı sıra 19 firma da bireysel olarak katılıyor. 
     Fuarın açılışında ünlü modacılar Hakan Yıldırım ve Ümit Yıldırım 2004-2005 Sonbahar Kış kreasyonundan oluşan bir moda gösterisi sundular. 
     İstanbul Hazırgiyim ve Konfeksiyon İhracatçıları Birliği İHKİB Başkanı Süleyman Orakçıoğlu, yaptığı basın toplantısında, ''Türk modacılarının açılışını yaptığı CPD Kadın Erkek Giyim Fuarı'na damgamızı vurduk'' dedi. 
     Daha fazla üretim daha çok ihracat yapıp Türkiye'ye döviz kazandırmak için fuarda olduklarını söyleyen Orakçıoğlu, ''Türkiye üretim gücünün yanı sıra moda endüstrisinde de gücünü bu fuarda gösterdi. İhracatta büyük ivme kazandık. Şimdi sıra kalıcı olmaya geldi. Mali piyasalardaki iyileşmenin sektöre yansımasını bekliyoruz'' dedi. 
     Geçen yıl 15.2 milyar dolarlık ihracat gerçekleştirildiğini belirten Orakçıoğlu, hedeflerinin bu yıl bu rakamı 20 milyar dolara çıkartmak olduğunu kaydetti. Orakçıoğlu, geçen yıl maliyet-kur dengesi yüzünden maliyetlerin arttığını bu yüzden de önemli kayıplar yaşadıklarını ifade etti. 
     Orakçıoğlu, ''Sektörde ilerleme kaydetmek için maliyet-kur dengesini tutturmamız gerekir. Çok daha iyi olabilecek durumdayız. Kalite olarak fuara damgamızı vurduk. Genç tasarımcılarımız ne kadar başarılı olduklarını gerçekleştirdikleri defileler ile ispat ettiler'' diye konuştu. 
     3 Şubat Salı günü sona erecek olan CPD Fuarı'nı, 25 binin üzerinde kişinin ziyaret etmesi bekleniyor. 
     
</TEXT>
</DOC>
