<DOC>
<DOCNO> 211776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sontur07.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Cam fabrikalarında greve doğru... 
</HEADLINE>
<TEXT>

     Türk-İş'e bağlı Kristal-İş Sendikası'na üye işçiler, Şişecam fabrikalarında 30 Ocak'ta greve başlayacak. 
     Kristal-İş Sendikası, Cam İşverenleri Sendikası ile yürüttüğü toplusözleşme görüşmelerinde anlaşmaya varılamaması nedeniyle, 30 Ocak Cuma günü greve çıkma kararı aldı. 
     Grev kararı, Şişecam'a ait 6 şirkete bağlı 13 işyeri ve 5 binden fazla işçiyi kapsıyor. Grev, Paşabahçe Cam Sanayi A.Ş'nin Kırklareli ve Mersin fabrikaları, Anadolu Cam Sanayi A.Ş'nin Mersin, Topkapı ve Çayırova fabrikaları, Trakya Cam Sanayi A.Ş'nin Trakya, Trakya Otocam, Mersin, Cam İşleme ve Kaplamalı Camlar fabrikaları, Cam İş Madencilik A.Ş'nin İnce Öğütme Tesisi, Çayırova Cam Sanayi A.Ş'nin Çayırova fabrikası ile Cam Elyaf Sanayi A.Ş işyerlerinde uygulanacak. 
     Kristal-İş Sendikası ile Cam İşverenleri Sendikası arasında 18 Temmuz 2003'ten itibaren yürütülen 19. dönem toplu iş sözleşmesi görüşmelerinde anlaşmaya varılamamış, bunun üzerine Kristal-İş Sendikası, daha önce 9 Aralık 2003'te Şişecam'a bağlı 13 fabrikada greve çıkma kararı almıştı. 
     Ancak Bakanlar Kurulu, 8 Aralık 2003 tarihindeki toplantısında, Kristal-İş'in başlatacağı grevin, ''milli güvenliği bozucu nitelikte görüldüğünden 60 gün süreyle ertelenmesini'' kararlaştırmıştı. 
     Bunun üzerine, Kristal-İş Sendikası yetkilileri, Bakanlar Kurulu'nun kararının iptali ve yürütmenin durdurulması istemiyle Danıştay'da dava açmıştı. Danıştay, 10. Dairesi, 12 Ocak'ta söz konusu Bakanlar Kurulu kararının yürütmesini durdurma kararı vermiş ve kararı taraflara tebliğ etmişti. 
     Kristal-İş Sendikası, resmi kararın kendilerine ulaşmasının ardından, yeni grev tarihini 30 Ocak 2004 olarak belirledi. 
     Kristal-İş Sendikası'nın, 2001 yılında 14 fabrikada aldığı grev kararı da Bakanlar Kurulu'nca ''milli güvenliği bozucu nitelikte görüldüğünden'' ertelenmişti. Kristal-İş'in dava açtığı Danıştay, sendikanın yürütmeyi durdurma talebini reddetmişti. 
     
     TARAFLARIN GÖRÜŞLERİ 
     Kristal-İş Sendikası Genel Başkanı Mustafa Bağçeci, AA muhabirine yaptığı açıklamada, işveren temsilcileriyle yaptıkları görüşmelerde, idari maddeler, ücret artışı ve sendikal nedenlerle işten çıkarılanların işe iadesi konularında anlaşamadıklarını söyledi. 
     Şişecam fabrikalarında çalışan üyelerinin halen 1.5 yıl önceki ücretle görev yaptığını kaydeden Bağçeci, bu toplusözleşmede, eski kayıpların bir bölümünün telafisine ve enflasyon oranında zam teklifinde bulunmalarına karşın, işveren sendikasının ücretlerin reel olarak daha da düşürülmesini içeren bir karşı teklifte bulunduğunu savundu. 
     Bağçeci, Kristal-İş'e üye oldukları gerekçesiyle geçen aylarda Paşabahçe Eskişehir Fabrikası'nda işten çıkarılan üyelerinin işe iadesini de talep ettiklerini ifade ederek, ''Sendikal haklara saygı, işçi ücretlerinin enflasyon karşısında korunması ve kazanılmış haklara dokunulmaması temelinde bir uzlaşmaya her zaman hazırız'' dedi. 
     Bağçeci, görüşmelerin masada sonuçlanmasını istediklerini sözlerine ekledi. 
     Cam İşverenleri Sendikası Genel Sekreteri Rüştü Bozkurt ise Türkiye'de kişi başına milli gelirin 3 bin dolar civarında olduğunu, kendi fabrikalarında çalışan bir işçinin yıllık maliyetinin ise 16 bin doları bulduğunu söyledi. 
     İşçilik maliyetlerinin çok yüksek olduğunu ifade eden Bozkurt, ''Çevremizdeki ülkelerde işçilik maliyeti yaklaşık aylık 300 dolar iken, bizde 1600 dolar. Oysa diğer girdilerde bizim bir avantajımız yok'' dedi. 
     Bozkurt, Eskişehir'de işine son verilen işçilerin, sendikal nedenlerle değil, ''yasadışı eylem yaptıkları için'' işten çıkarıldıklarını savundu. 
     Bozkurt, ''Görüşmeler kesilmedi. Öyle sanıyorum ki grev başlar, 2-3 gün sürer, sonra anlaşma sağlanır'' dedi. 
     
</TEXT>
</DOC>
