<DOC>
<DOCNO> 213988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/spor/spo15.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ANADOLU TURU 
</HEADLINE>
<TEXT>

   
   Diyarbakır'dan Fener'e gözdağı    KONYASPOR deplasmanından bir puanla dönen Diyarbakırspor, Fenerbahçe'yi gözüne kestirdi. Ligde 11 maçtır yenilmediklerine dikkat çeken Yeşil - Kırmızılılar'ın Başkanı Ahmet Göksu, "Fenerbahçe'nin gücü ortada. Maça kazanmak için çıkacaklar. Biz de galibiyet için hazırlanacağız" diye konuştu. Öte yandan Fenerbahçe maçında, milli takımında bulunan Kais ile sakatlığı süren Cumhur'un yer almayacağı açıklandı. 
   
   Rizespor'a Vural dopingi    BU sezon deplasmanda oynadığı 9 karşılaşmadan sadece iki beraberlik alabilen Çaykur Rizespor, Teknik Direktör Yılmaz Vural ile çıktığı ilk karşılaşmada gülerek dış saha fobisini yıktı. Hak ettikleri bir galibiyet aldıklarını söyleyen Vural, "Rakibin 10 kişi kalması da işimizi kolaylaştırdı" diye konuştu. Yılmaz hoca dün Trabzonspor - Adanaspor maçını da izledi. 
   
   Yanal üzgün    GENÇLERBİRLİĞİ Teknik Direktörü Ersun Yanal, Gaziantep karşısında alınan 2-0'lık yenilgiyi hak etmediklerini söyledi. Yanal, "78 dakika futbol için gereken herşeyi yaptık. Rakibimize bu sürede pozisyon dahi vermedik. Sadece topu üç direğin arasından geçiremedik. Futbolcularım kazanmak için büyük çaba harcadı. Bu maça çok yazık oldu" ifadelerini kullandı. 
   
   Bulak'ın mücadelesi    LİGİN üst sıralarında kendine yer bulan Denizlispor, geleceğini düşünüyor. Kadrosundan 10'a yakın futbolcunun ayrıldığını, üçüncü kalecileriyle bile 17 kişilik bir kadro oluşturabildiklerini söyleyen Teknik Direktör Giray Bulak, gençlere şans vereceğini söyledi. Samsun maçını tek golle de olsa kazanmanın mutluluğunu yaşayan Bulak, "İç sahadaki şanssızlık zincirini de kırdık" yorumunu yaptı. 
   
   Samsunspor'un canı sıkıldı    DENİZLİSPOR deplasmanından 1-0'lık yenilgiyle dönen Samsunspor'da, alınan yenilgi moralleri bozdu. Teknik Direktör Erdoğan Arıca, her iki takımın da kazanmak için oynadığını belirterek, "Erken yenen gol oyunumuzu olumsuz etkiledi. İkinci yarıda baskı kurduk ama golü bulamadık" dedi. 
   
   Kupada iki maç TRT'de    TÜRKİYE Kupası çeyrek final maçlarının ikisi TRT 1 tarafından yayınlanacak. Gençlerbirliği ile Denizlispor arasında yarın yapılacak maç ile, 11 Ocak çarşamba günkü Çaykur Rize - Fenerbahçe karşılaşmalarının saat 20.00'den itibaren naklen verileceği duyuruldu. 
   
   Pekel'e son görev    A Milli Futbol Takımı'nın yanısıra Beşiktaş ve Fenerbahçe'de de forma giyen ve dün vefat eden eski futbolcu Birol Pekel'in cenazesi dün Fenerbahçe Camii'nde kılınan öğle namazının ardından toprağa verildi. Pekel'in cenazesine, Fenerbahçe Kulübü Başkanı Aziz Yıldırım, yönetim kurulu üyeleri, kaptan Ümit Özat da katıldı. 
   
   Tekir'i de unutmadılar    ELAZIĞSPOR maçına giderken, Kayseri'de kaza yapan taraftar otobüsünde vefat eden Özcan Tekir dün Piyalepaşa camiinde kılınan ikindi namazının ardından toprağa verildi. Cenazede Başkan Aziz Yıldırım, yöneticiler Mehmet Karasu, Serkan Acar, Mahmut Uslu, Volkan Ballı, Sadettin Saran, Şevket Yılmaz, Teknik Direktör Christoph Daum, Ümit Özat, Fatih Akyel de hazır bulundu. 
   
   
</TEXT>
</DOC>
