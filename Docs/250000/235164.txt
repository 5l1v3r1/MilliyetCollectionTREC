<DOC>
<DOCNO> 235164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sondun17.html </URL>
<DATE> 2004/04/27/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Kıbrıs referandumu Kırgız basınında... 
</HEADLINE>
<TEXT>

     Kıbrıs'ta Annan Planı üzerinde Cumartesi günü yapılan referandumun sonuçları, Kırgızistan basınında genelde ''Kıbrıs Türk tarafının AB'nin dışında kalması'' olarak değerlendirildi. 
     Rusça yayımlanan MSN gazetesi, dünya haberleri sayfasında, ''AB, Kıbrıs Türk tarafına yardım etmeye çalışıyor'' başlığını kullandı. 
     ''Cumartesi günü yapılan referandumda Kuzey Kıbrıs Türk tarafı BM planına 'evet' derken, Rum tarafı planı reddetti'' denilen haberde, bu meselenin 1 Mayıs'a kadar çözüme kavuşması ve adanın birleşerek AB'ye girmesinin planlandığı hatırlatıldı. 
     Kırgızca yayımlanan gazetelerden Agım'da yer alan haberde ise ''BM'nin 'iki Kıbrıs'ı birleştirme düşüncesi gerçekleşmedi. Cumartesi günü yapılan referandumda adanın kuzeyinde yaşayan Türklerin üçte ikisi 'evet' derken, Rumların dörtte üçü 'hayır' dedi. Kıbrıs Türk kesiminin AB'ye alınma ihtimalinin bulunduğu dile getiriliyor'' ifadeleri yer aldı. 
     
</TEXT>
</DOC>
