<DOC>
<DOCNO> 207213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/yasam/yas09.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de kök hücre devrimi 
</HEADLINE>
<TEXT>

   Tıpta çığır açan 'kök hücre' dalında, Türkiye'de de büyük bir adım atıldı. Akdeniz Üniversitesi'nde, kök hücreden böbrek hücresi oluşturuldu 
      ALİ GÜLER, ÖNER ŞAN, GÖKHAN ÇALBAY Antalya DHA 
   
   Kök hücreden organ oluşturulması çalışmalarına, Akdeniz Üniversitesi'nde kök hücreden böbrek hücresi yapılarak Türkiye de katıldı. 
   Dünyada kök hücreden mesane ve deri yapıldığını belirten Akdeniz Üniversitesi Rektörü Prof. Dr. Yaşar Uçar, "Kök hücreden böbrek hücresi oluşturduk. Amacımız kök hücreden, organ yaratmak. Bu çalışmayla organ oluşturmanın ilk sinyalini aldık" dedi. Prof. Uçar, organ oluşturabildiklerinde Türkiye'de bir ilke imza atacaklarını söyledi. 
   
   'Organ bekleme biter' 
   Altyapısını 1996'dan itibaren hazırladıkları çalışmaların meyvelerini 2000 yılından itibaren almaya başladıklarını kaydeden Uçar, şöyle konuştu. 
   "Doku ve organ yapımı araştırmaları için trilyonluk bütçeler ayrıldı. Tüm birimlerden araştırmacılarımız katkı sağladı. Histolog, nefrolog, ürolog, biyolog, medikal biyoloji uzmanları, kimyagerler, hatta veterinerler bize destek oldu. Daha işin başındayız. Organ elde ettiğimizde, bütün hastalar organ naklinden kurtularak bayram edecek." 
   
   'Önce doku tamiri' 
   Merkezi Araştırma Laboratuvarı sorumlusu Prof. Dr. Olcay Yeğin de, bütün dünyada böbrekte verici sıkıntısı yaşandığını anımsatarak, "Bu ve buna benzer doku ya da organ çalışmalarının çözüm olacağına inanıyoruz. İlk aşamada bu hücrelerin, böbrek doku ve hücrelerinin tamir edilmesinde kullanılmasını sağlayacağız" dedi. Laboratuvar için geçen yıl bir milyon dolar ayrıldığını belirten Yeğin, başarıya 20 kişilik bir ekibin imza attığını kaydetti. 
   Bu çalışmalar için dört bin metrekarelik laboratuvar oluşturulacağını anlatan Hematoloji Bilim Dalı Başkanı Doç. Dr. İhsan Karadoğan da, ilk aşamada doku tamiri yapmayı amaçladıklarını söyledi. Yeğin'in yönetimindeki böbrek hücresi üretim çalışmalarında Doç. Dr. İhsan Karadoğan, Uzman Doktor Aynur Nur Bilgin ve Uzman Doktor Asuman Yavuz aktif görev aldı. 
   
   Nedir bu kök hücre    Doç. Dr. İhsan Karadoğan, kök hücrelerin temel özelliğinin bölünüp çoğalabilmesi olduğunu söyledi. Kemik iliğinde, bebeğin göbek kordonunda bulunan ve kan hücrelerini yenileyen kök hücreleri laboratuvar ortamında farklılaştırdıklarını belirten Karadoğan, "Hücreleri böbrek hastalarının hasarlı dokularının onarılmasında kullanmayı düşünüyoruz. Uygulanmasına bir yıl içinde başlayabileceğiz" dedi. Son bir ayda farklılaştırma işlemini gerçekleştirdiklerini kaydeden Karadoğan, "Bu farklılaşmış kök hücrelerini, daha sonra kalp üzerinde uygulamayı düşünüyoruz. Hücrelerden doku ve organ oluşması için teknoloji ve zaman gerekiyor" diye konuştu. 
   
   
   
</TEXT>
</DOC>
