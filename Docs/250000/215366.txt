<DOC>
<DOCNO> 215366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/siyaset/siy00.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Geriye dönülemez 
</HEADLINE>
<TEXT>

   BM Özel Temsilcisi De Soto, Kıbrıs görüşmeleri için, 'Artık geriye dönüş çok güç. Tıkanıklıkları aşacak, kendi kendine otomatikleşen bir süreç var' dedi 
      İSTANBUL Milliyet 

   
   BM Kıbrıs Özel Temsilcisi Alvaro De Soto, New York'ta BM Genel Sekreteri Kofi Annan'ın hakemliğinde gerçekleşen Kıbrıs görüşmelerini, "Artık geriye dönüş çok güç" sözleriyle değerlendirdi. Mehmet Ali Birand'ın bugün saat 17.00'de CNN Türk'te yayınlacak "Manşet" programına konuşan De Soto, "Son dönemde Türkiye'nin performansı gerçekten çok şaşırtıcı oldu. Ve çok da iyi karşılandı. Çok cesurca bir adım atıldı ve çok ciddi bir devlet adamlığı gösterildi" dedi. 
   
   Türkiye'nin tavrı etkili oldu 
   Türkiye'nin tavrının müzakerelerin enerjisini etkilediğini belirten De Soto, Birand'ın "Denktaş görüşmelerde sizin olmamanızı istiyordu" sözlerine, "Ben onun olmamasını istiyordum dersem doğru olur mu, bilemiyorum. Belli noktalarda anlaşmazlıklar oldu ama bunlar şahsi değildi" yanıtını verdi. 
   De Soto, fotoğrafa meraklı Denktaş'ı da fotoğrafını çekerek 'zayıf noktasından vurduğunu' söyledi. De Soto perşembe günü başlayacak olan müzakereler hakkında da şu değerlendirmede bulundu 
   "Son derece yoğun bir iş yükü var. Hangi tarafın ne yapması gerektiği açık şekilde bir nevi yol haritası dediğimiz metinde mevcut. Çözüme bağlı kalınması gerekiyor ki Birleşmiş Kıbrıs bir şekilde hiçbir hata olmadan ve yumuşak bir şekilde ortaya çıkabilsin." De Soto, taraflar başka bir isim üzerinde anlaşmaya varmazsa adı Birleşik Kıbrıs Cumhuriyeti olacak yeni Kıbrıs'ın milli marşı ve milli bayrağı için de "Anlaşma olmazsa genel sekreter bu konuda bir karar almak zorunda kalacak" dedi. 
   
   Mahkeme zayıf ihtimal 
   Mevcut programa göre 22 Mart'a kadar tarafların sorunları çözme girişiminde bulunacağını anlatan De Soto, "Pek çok kişi bunun geriye dönülemez bir şey olduğunu düşünüyor. Aslında öyle bir süreç uygulanıyor ki burada tıkanıklıkların aşılmasına imk n verecek bir süreç bu. Yani bir anlamda kendi kendine otomotikleşen bir süreç" diye konuştu. 
   De Soto bu anlaşmanın genel anlamda mahkemeye taşınması ihtimalinin de son derece zayıf olduğunu hatırlatarak, "Mahkemede bir davanın kazanılması ihtimali çok zayıf. Anlaşmada, 'Bu anlaşmanın aslında temelde AB yasalarının bir parçası olması isteniyor' hükmü var" dedi. 
   
   Rumlar buruk ayrıldı    Türkiye'ye dönen Denktaş, "İnşallah Rumlar dikine gitmekten, bizi azınlık olarak görmekten vazgeçerler" dedi 
   SERHAT OĞUZ İstanbul 

   Atatürk Havalimanı'nda basın toplantısı düzenleyen Denktaş, "Zaman dar. İyi niyetle her iki taraf da çalışırsa bir sonuç alınabilir. Önümüzde iki kontrol sübapı vardır. Birincisi varılan uzlaşmanın halkoyuna sunulması. İkincisi de TBMM'den geçirilmesi meselesidir. Çalışacağız ve iyi bir netice alırsak hepimiz sevineceğiz" diye konuştu. 
   Denktaş, "İnşallah Rumlar Kıbrıs'ın sahibi gibi davranmaktan, bizi azınlık olarak görmekten vazgeçerler. İki halk, iyi komşuluk esasları içinde, bir anlaşmaya varmak için uğraşır. İnşallah onlar da oturup iyi değerlendirirler ve Kıbrıs'ı alıp kaçamayacaklarını anlarlar" dedi. 
   Denktaş, gazetecilerin Talat'a soru sormak istemeleri üzerine, "Ben buradayken isterseniz Talat'ı zor duruma sokmayın" diye espri yaptı. Talat, "Muhalefetteyken Annan Planı'nı destekliyordunuz. Şimdi Denktaş'a destek veriyor musunuz " sorusuna, "Biz Türk heyeti olarak orada bir bütün olduk, ayrı ayrı davranmadık. Değişik görüşlere sahiptik, ancak görüşlerimizi bütünleştirdik ve bir bütün olarak çıktık. Geçmişi bir tarafa bırakıyoruz ve geleceğe bakıyoruz" yanıtını verdi. Denktaş da, "İyi bir işbirliği yapıldı" diyerek Talat'ı destekledi. 
   
   
   
   
</TEXT>
</DOC>
