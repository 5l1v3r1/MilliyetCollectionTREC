<DOC>
<DOCNO> 238099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/soneko10.html </URL>
<DATE> 2004/05/07/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
IBM, Ulaşılmaz marka imajını yikacak... 
</HEADLINE>
<TEXT>

     IBM Türk LTD. Şirketi Çözüm Ortakları Yönetimi Müdürü Ali Güven, öncelikli amaçlarının, ulaşılamaz marka gibi görülme önyargısını kırmak olduğunu söyledi. 
     Güven, AA muhabirine yaptığı açıklamada, Avrupa, Ortadoğu ve Afrika pazar üçgeninde 20 bin bilişim kuruluşu ve 40 çözüm ortağıyla hizmet verdikleri IBM'in, Türkiye'de ise 1938 yılından beri faaliyet gösterdiğini belirtti. 
     Temel kurum stratejilerinin ekonomik ve sosyal anlamda yükselen değerleri ortaya çıkarmak ve alanında en iyi olan firmalarla ortaklık yapmak olduğunu vurgulayan Güven, ''Genellikle kurumsal müşterilere hizmet veren şirketimiz, önceliği her zaman ortaklık yaptığı şirketlere vermektedir. Satış, yazılım, donanım ile her türlü çözüm hizmetini ortaklarımız aracılığıyla veriyoruz'' dedi. 
     IBM'in yanına yaklaşılamaz, pahalı bir marka izlenimini daha önceden vermiş olabileceğini anlatan Güven, ''IBM, son 10-15 yılda önemli kararlar alıp, bunları başarıyla uygulamaya koymuştur. Satış bayiliklerini geliştiren firma, her türlü çözüm işini yerel firmalara vererek en tabana inmeyi başardı. Bu çalışmayla IBM, artık çok yanına yaklaşılır bir firma haline gelmeye başladı. Öncelikli amacımız, ulaşılamaz marka gibi görülme önyargısını tamamen kırmaktır'' diye konuştu. 
     
     IBM ANADOLU'YU KEŞFETTİ 
     IBM'in Türkiye'deki yeni stratejisinin ise Anadolu'ya açılarak burada umut vadeden firmalarla tanışmak olduğunu vurgulayan Güven, şunları kaydetti 
     ''Sanayi üretiminde nasıl yan sanayi varsa, bizim de çözüm ortaklarımız var. Anadolu'nun parlayan yıldızları olan Konya, Adana, Gaziantep ve Kayseri gibi kentlerdeki firmalara da çözüm ortaklarımız sayesinde ulaşacağız. 20 yıl öncesine kadar Ankara ve İstanbul'dan ibaret olan Türkiye'nin, önümüzdeki dönemde Anadolu'ya taşınacağını öngörüyoruz. Bunda AB'ye üyelik sürecinin de önemli rolü var. Anadolu'da hızla büyüyen kentler Türkiye'nin yeni odakları, yeni yükselen değerleri oldu. İş yapısı, bu Anadolu kentlerine doğru kayıyor. Bu nedenle, bu kentlerde faaliyet gösteren firmalara şimdiden giderek, onlara biz burada varız mesajı vermek istiyoruz.'' 
     
</TEXT>
</DOC>
