<DOC>
<DOCNO> 207486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sondun22.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''Türkiye AB'ye yük olmayacak, yük alacaktır'' 
</HEADLINE>
<TEXT>

     Başbakan Recep Tayyip Erdoğan, AB üyeliği müzakerelerine başlanmasının Türkiye ile AB'nin bir aile olduğunu göstereceğini söyledi. 
     Uluslararası Bertelsman Forumu'na katılmak amacıyla dün akşam Almanya'nın başkenti Berlin'e gelen Erdoğan, bu sabah Kreuzberg semtinde, TÜSİAD tarafından Berlin Avrupa Akademisi Başkanı Peter Jörg Klein'ın evinde verilen kahvaltılı toplantıya katıldı. 
     Erdoğan, toplantıda yaptığı konuşmada, artık Türkiye'de Gümrük Birliği'nin değil, AB üyeliğinin tartışıldığını ve halkın yüzde 75'inin AB üyeliğinden yana olduğunu belirterek, ''Şimdiki hedefimiz iki konuya yönelik uyum paketlerinin çıkarılması ve bunların gerçekleştirilmesi. AB üyeliği müzakerelerine başlanması Türkiye'nin AB ile bir aile olduğunu gösterecektir'' dedi. 
     Erdoğan TÜSİAD'ın düzenlediği toplantıda yaptığı konuşmada da 'Avrupa Birliği'ni sevgi ve barış yolu olarak görmek istiyoruz. Başı örtülü de başı açık olan da bir sevgi ve barış yolu olan Avrupa Birliği'nde birarada olsun' diye konuştu. 
     
</TEXT>
</DOC>
