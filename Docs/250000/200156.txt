<DOC>
<DOCNO> 200156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/spor/ygokce.html </URL>
<DATE> 2003/12/06/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Tatlı Adana 
</HEADLINE>
<TEXT>

   
   İnönü'deki konuk sorunlarla boğuşuyordu. Adanaspor, o sorunları çözme konusunda zorlanıyor, ligdeki yaşama umutlarına da öylesine sarılıyordu. Tek hedefi küme düşmeden lige tutunabilmek ve geleceğe umut üretmekti. Hafta içinde Rizespor galibiyeti için verilen ikişer milyar liralık prim Turuncu - Beyazlılar için doping etkisi yaratmıştı. 
   Beşiktaş mı 
   Beşiktaş'ın böyle dertleri yoktu. Lig sonuncusunu ağırlarken lider takım bölük - pörçük olmuştu. Başka türlü sıkıntıların içindeydi. Kafalarda Chelsea ile oynanacak maç vardı. Öte yandan Cordoba sakat, Giunti cezalı, Ronaldo, İlhan ve Sergen de dinlenmede idi. Lucescu'nun kaleye Ramazan'ı, forvete de Sinan ve Ahmed Hassan'ı koyarak açtığı maç özellikle ilk yarıda verimsiz gayretlere sahne oldu. Pancu ve Tayfur göbekte Giunti'nin yokluğunu örtmeye çalışırken kanatlarda Okan ve İbrahim olağanüstü çaba sergiliyor, oyunu Adanaspor yarı alanına yıkıyor, üst üste serbest vuruşlar kazanıyor, ama bir türlü golü bulamıyordu. Tümer'in de bu yarıda oyun liderliğini başarıyla üstlenemediğini gördük. Sinan ve Ahmed Hassan, hücumda çok hareketli, yardımlaşmalı, araştırıcı bir oyunla, içten çabalar gösterdiler. Ne varki, ikisi de gollük vuruşlarda soğuk kaldılar. 
   Adanaspor hücumda Necati'yi gösteriyor ancak savunma ile orta alanı yakın ve yardımlaşmalı oynatarak biraz da sert dozajda lideri durdurmaya çalışıyordu. 
   Olmadı... Lucescu'nun yedeklere şans tanırken oluşturduğu takım golü bulamadı. Bunun temel nedeni kale, savunma, orta alan, ileri uçta, tümüyle takımı etkileyen farklılıklardı. Lucescu tecrübeli hoca... Yürümediğini gördü. Değişikliklere erken başladı. İkinci yarıya başlarken İlhan'ı, 58'de Sergen'i takıma döndürdü. Beşiktaş, Tümer - Sergen beraberliğiyle bu defa daha yaratıcı, etkili ve hırslı saldırılara geçti. Ne var ki, geciken golü Okan ile bulduklarında gerilen sinirleri birden gevşedi. İki dakika sonra Ergin'in kontrataktan golüne engel olamadılar. Zaman zaman ciddiyetini kaybeden Pancu'nun bu gol pozisyonunun başlangıcında affedilmez hatası vardı. Kaptırdığı top pahalıya patlayabilirdi. Adanaspor'un beraberliği yakalamasından sonra savunmaya dönük psikolojisiyle direnişe geçmesi futbol oynama olanaklarını kısıtladı. Her iki taraf telaşla daracık alanda kapıştılar. Beşiktaş'ın galibiyetinde yine Sergen var. Birinci kaptan Tayfur'un akıllı asisti, kale önündeki kargaşada Sergen'i oturduğu yerden golle buluşturdu. Şimdi ben şaşkınlıklar içindeyim. Yıllardır, "Sergen isterse sandalyede otursun ama sahada olsun" diyen Sanlı kaptana ne diyeyim 
   Yoksa bir sandalye mi getireyim 
   
      
   
   
   
</TEXT>
</DOC>
