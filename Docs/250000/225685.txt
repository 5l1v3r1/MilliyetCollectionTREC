<DOC>
<DOCNO> 225685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/siyaset/siy10.html </URL>
<DATE> 2004/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'İstanbul'da güvendeyim' 
</HEADLINE>
<TEXT>

   İsrail'in İstanbul Başkonsolosu Amira Arnon, Hamas lideri Şeyh Ahmed Yasin'in ölümünden sonra asıl İsrail'deki çocukları için korktuğunu söyledi 
      LUBE AYAR İstanbul 

   
   İsrail'in İstanbul Başkonsolosu Amira Arnon, İsrail Başbakanı Ariel Şaron'un vatandaşlarına "güvenlik nedeniyle" İstanbul'a gitmemeleri çağrısı yaptığına dair haberleri yalanladı. 
   İsrail basınında yer alan İstanbul'la ilgili haberin, Dışişleri Bakanlığı'na danışılmadan yapıldığını belirten Arnon, şunları söyledi 
   
   'Açıklama Şaron'un değil' 
   "Ben de, Türkiye Büyükelçimiz Pinhas Avivi de, bu asılsız haber nedeniyle çok üzüldük. Kesinlikle Şaron tarafından yapılmış bir açıklama değil. Kasımdaki patlamalardan sonra kısa bir süre için İstanbul'daki vatandaşlarımızdan dikkatli olmaları istendi. Şu an için kesinlikle yeni bir istihbarat veya uyarı söz konusu değil. Bana İstanbul hakkında soru soran herkese burada kendimi çok güvende hissettiğimi anlatıyorum." 
   
   Çok tedirginim 
   Başkonsolos Arnon, tek endişesinin İsrail'de bulunan çocukları olduğunu belirterek, "Hamas lideri Şeyh Ahmed Yasin'in ölümünden sonra daha çok korkuyorum. Okuldan sağ salim eve döndüklerini duyana kadar tedirginliğim bitmiyor" dedi. 
   
   Elçi Arafat hedef değil    İsrail'in Ankara Büyükelçisi Pinhas Avivi, ülkesinin Hamas lideri Yasin'e yönelik operasyonunun ardından, Filistin lideri Yaser Arafat'a da benzer girişimde bulunulacağını düşünmediğini söyledi. Yasin'in 600'den fazla sivil insanın öldürülmesi emrini verdiğini söyleyen Avivi, "İki ülkenin yan yana olmasının tek çözüm yolu olduğunu düşünüyorum" dedi. Avivi, İsrail'in "devlet terörü" uygulamakla suçlandığının hatırlatılması üzerine, Yasin ya da El Kaide lideri Ladin gibi kişilerin tüm dünyayı tehdit ettiğini belirtti. 
   
   
   
</TEXT>
</DOC>
