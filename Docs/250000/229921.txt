<DOC>
<DOCNO> 229921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/soneko26.html </URL>
<DATE> 2004/04/09/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
ATO Başkanı Annan hayatının romanını yazmış 
</HEADLINE>
<TEXT>

     Ankara Ticaret Odası ATO Başkanı Sinan Aygün, Kıbrıs ile ilgili Birleşmiş Milletler BM Genel Sekreteri Kofi Annan tarafından hazırlanan ve 9 bin sayfadan oluşan Annan Planı için ''Annan hayatının romanını yazmış'' değerlendirmesinde bulunurken, KKTC'ye gidip gitmeyeceklerine yetkili kurullarında önümüzdeki hafta yapacakları toplantıda karar vereceklerini ve gerekiyorsa Kıbrıs'a gideceklerini bildirdi. 
     ATO Başkanı Sinan Aygün düzenlediği basın toplantısında, Annan Planı'nın fiziki özellikleri ile ilgili değerlendirmelerde bulundu. 
     Basın toplantısının yapıldığı salona iki görevli tarafından yük taşıma arabalarıyla onlarca klasörden oluşan Annan Planı getirilmesine basın mensupları yoğun ilgi gösterdi. 
     Söz konusu klasörler Aygün'ün oturduğu masanın üzerine dizildikten sonra basın toplantısı başladı. Aygün, 9 bin sayfadan oluşan ve Annan tarafından hazırlandığı öne sürülen planın 200'den fazla konu başlığı bulunduğunu ve her maddenin bir klasörden oluştuğunu belirterek, bu kadar geniş kapsamlı bir planın içeriğinde nelerin bulunduğunu kimseninin tam olarak bilmediğini söyledi. 
     Planın içeriği konusunda bilgi sahibi olmayan Kıbrıslıların nasıl ''Evet'' veya ''Hayır'' diyeceklerini anlamadığını da belirten Aygün, ellerine geçirdikleri Annan Planı'nın CD'lerden döküman haline getirilmesinin 8 kişi tarafından 4 yazıcı ile gerçekleştirildiğini bildirdi. Söz konusu planın dökümünün 11 saatte tamamlandığını belirten Aygün, planda yer alan birçok maddenin sanıldığı gibi BM Genel Sekreteri Kofi Annan tarafından değil, bazı Rumlar tarafından hazırlandığını örnekler vererek anlattı. 
     
     PLAN 52 KİLO ÇEKİYOR 
     Annan Planı'nın bu kadar geniş kapsamlı olması nedeniyle içeriğini tam anlamanın mümkün olmadığını, bu yüzden Plana ne ''Evet'' ne de ''Hayır'' dediklerini anlatan Aygün, planın fikizi özellikleri hakkında da şunları söyledi 
     ''Plan 9 bin sayfadan oluşuyor. Üst üste konulduğunda boyu 1 metre oluyor. Tartıldığında 52 kilo çekiyor. 9 bin sayfa yan yana konulduğunda 548.1 metrekare yer kaplıyor. Planın yazıldığı kağıtlar uc uca konulduğunda uzunluğu 2 kilometre 610 metre tutuyor. Bu da 1.5 Boğaz köprüsü yapıyor. Planın tamamı ise tamı tamına 1 milyon 647 bin 471 kelimedir. 10 milyona yakın vuruş ya da harf içermektedir. Sadece 183 sayfalık ana dökümanda 47 bin 877 kelime var. 171 sayfa kaynakca var. 1134 uluslararası anlaşmaya atıfta bulunulmuş. 
     Bir kişi normal okumakla düşünmeden, yemeden, içmeden, uyumadan, tuvalete bile gitmeden devamlı olarak okuduğunda 62.5 günde ancak bitiyor. 
     Bir kişinin metni İngilizce'den Türkçe'ye çevirmesi için 6 ay gerekiyor. Hukuki bir metin olduğu için yarım saatte bir sayfa çevirse, 1 saatte 2 sayfa çevirebilir. Yemese, içmese, uyumasa, 9 bin sayfayı ancak 4 bin 500 saat, yani 187 günde, yani 6 ay 7 günde çevirebilir bilgisayar baskısı 8 saat sürüyor.'' 
     
     ''ANNAN HAYATININ ROMANININ YAZMIŞ'' 
     Söz konusu Planın bilgisayarda çıktısının 8 saat sürüdüğünü belirten Aygün, 16 Nisan 2003 tarihinde imzalanan ve 10 aday ülkeyi içeren AB katılım anlaşmasının en uzun anlaşma metni olarak tarihe geçtiğini ve bu anlaşma ile eklerinin 4 bin 800 sayfa tutmasına karşın Annan Planı'nın 9 bin sayfa olduğunu belirten Aygün, ''dünyanın en uzun romanı Marcel Proust'un 'Kayıp Zamanın İzinde'' kitabı 3 bin 400 sayfadır. Annan hayatının romanının yazmış'' dedi. 
     Aygün, Annan'ı planını uzunluğu nedeniyle ATO olarak Guinness rekorlar kitabına girmesi için aday göstereceklerini de sözlerine ekledi. 
     
     ''GEREKİYORSA KIBRIS'A GİDECEĞİZ'' 
     Daha sonra gazetecilerin sorularını yanıtlayan Aygün, Kıbrıs'a gidip gitmeyeceğinin sorulması üzerine, bu konuyu yetkili kurullarında önümüzdeki hafta içerisinde ele alarak orada karar vereceklerini söyledi. 
     Aygün, şöyle dedi 
     ''Plan üzerinde 8-10 kişilik bir ekip olarak çalışıyoruz. Çekincelerimiz olursa bunu kamuoyu ile paylaşacağız. Gerekiyorsa Kıbrıs'a gideceğiz. Ama şu anda bir karar vermiş değiliz. Şu var kimse Kıbrıs'a gitmemizden rahatsız olmasın. Sayın Başbakan Mehmet Ali Talat'ın Kıbrıs'a siyasi partilerin gitmesini istemediği ne ilişkin bir açıklaması vardı. Ancak çok ilginçtir Talat bu konuda Alman vakıfları ile bir toplantı yapıyor. Yani Türk siyasetçiler gitmeyecekte, Alman siyasetçisi, İngiliz subayı, ABD büyükelçisi mi gidecek. Sayın Talat'tan istirhamım Türklere bu kadar tepki göstereceğine orada gezen İngiliz Üs Komutanı'na, Amerikan Elçisi'ne, oradaki Alman vakıflarına ve şirketlerine tepki göstersin. Kıbrıs bir Türk adasıdır ve inşallah Türk adası olarak kalacaktır.'' 
     
</TEXT>
</DOC>
