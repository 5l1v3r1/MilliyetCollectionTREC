<DOC>
<DOCNO> 247974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/spor/spo00a.html </URL>
<DATE> 2004/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tanrı Zidane'ı korusun' 
</HEADLINE>
<TEXT>


L'Equipe Gazetesi, İngiltere'yi iki golle yıkan süperstarını göklere çıkardı. Le Parisien ise, Zinedine Zidane'ın golünün Fransa'yı cehennemden cennete taşıdığını belirtti 


Mucize tanımı 
FRANSIZ basını, İngiltere karşısında Zidane'ın Fransa'yı "ipten alan" iki golüne şapka çıkardı, süper yıldıza övgüler yağdırdı. Ünlü spor gazetesi L'Equipe, birinci sayfasında, "Tanrı Zidane'ı korusun" manşetini kullandı. Gazete, iki golün belki de turnuvanın kaderini çizeceğine dikkati çekerek, "İyi oynamadık ama Zidane ve Barthez mucizeyi hazırladılar" diye yazdı. 

'Doğaüstü güç' 
L'EQUİPE'İN yazarı Vincent Duluc da maç ile ilgili yorumunda "Muhteşem İngiliz taraftarlar, God Save the Queen ile yeri göğü inletirken, Horozlar'ın kolu kanadı kırılmıştı. Ama böylesine bir maçı döndürebilecek mucize, gerçek bir doğaüstü güç olabilirdi. O sinir de Zidane'dı" dedi. Gazete, Barthez'in de Zidane ile birlikte maçın kahramanı olduğuna dikkati çekti. 

'Dahi Zidane' 
FRANSA'NIN diğer bir ünlü günlük gazetesi Le Parisien ise, Zidane'ın ilk golünü attığı frikiğin fotoğrafını birinci sayfasına taşıyarak, "İnanılmaz" manşetini kullandı. Gazete, "dahi" sözleriyle nitelediği Zidane'ın Fransa'yı cehennemden alarak cennete götürdüğünü vurguladı, "Bu mucizeyi ancak insanüstü bir güç gerçekleştirebilirdi" diye yazdı. 






</TEXT>
</DOC>
