<DOC>
<DOCNO> 209466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sonspo02.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim Ligde mücadelemize devam edeceğiz 
</HEADLINE>
<TEXT>

     Galatasaray Teknik Direktörü Fatih Terim, Efes Cup Turnuvası'nda oyuncularından çok olumlu sinyaller aldığını söyledi. 
     Terim, Almanya'nın Werder Bremen takımını yenerek Efes Cup Turnuvası'nı kazanmalarının ardından yaptığı açıklamada, özel maçların ligde ve Avrupa'da yapacakları önemli maçlar için ölçü olamayacağını kaydetti. Terim, şöyle konuştu 
     ''Fakat oyuncularım bu turnuvada 6 gün içinde oynadıkları 3 maçta, saha içi yardımlaşma ve sergilenen futbol yönünden beni tatmin etti. Sanırım taraftarlarımıza da olumlu mesaj verdi. 
     Ligde rakibimizin büyük avantajının bilincindeyiz. Bu konuda gerçekçiyiz. Fakat Galatasaray hiçbir zaman vizyonsuz, iddiasız olamaz. Bundan sonra her maçımızı kazanmak için mücadele edeceğiz.'' Terim, ligin ilk yarısının son maçında Hakem Ali Aydın'ın gösterdiği kartlar nedeniyle Murat ve Ömer'in cezalı durumda olduğunu hatırlatarak, ''Maalesef Diyarbakırspor maçına bu maçtaki kadromuzla çıkma imkanımız yok. Ali Aydın, Elazığspor maçında bize bu yönden de zarar verdi'' diye konuştu. 
     
</TEXT>
</DOC>
