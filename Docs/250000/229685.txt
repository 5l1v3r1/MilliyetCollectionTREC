<DOC>
<DOCNO> 229685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sonspo20.html </URL>
<DATE> 2004/04/08/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Süreyya Ayhan Kop, babaevinde 
</HEADLINE>
<TEXT>

     Avrupa Şampiyonu ve dünya ikincisi milli atlet Süreyya Ayhan Kop, yaklaşık 5 aydır Olimpiyat Oyunları'na hazırlık için bulunduğu ABD'den dönüşünden sonra ilk kez babaocağına geldi. 
     Çankırı Korgun'a gelir gelmez önce amcası Zeki Ayhan'a sarılan Süreyya Ayhan Kop, 1 ay önce ameliyat olan amcasının sağlık durumu hakkında bilgi aldı. 
     Daha sonra baba Yaşar Ayhan'ın elini öpen Süreyya, ekmek yapmakta olan annesi Semiha hanımın yanına gitti. Tüm aile bireyleriyle tek tek kucaklaşan ve hal hatır soran Süreyya'yı aile bireyleri de iyi görmenin mutluluğunu yaşadılar. 
     Evde basın mensuplarının sorularını yanıtlayan milli atlet 4 ay 20 gündür ABD'de hazırlıklarını sürdürdüğünü, çalışmalarının çok iyi geçtiğini, bundan sonra da hazırlıklarını Türkiye'de sürdüreceğini belirten Ayhan Kop, ''15 Nisan'dan itibaren 35 gün Antalya'da, 35 gün Kayseri'de kamp yapacağım. Sonra yeniden Antalya ve Kayseri şeklinde çalışmalarım oyunlara kadar sürecek'' dedi. 
     Babaevini çok özlediğini ve özellikle de ameliyat olan amcası Zeki Ayhan'ı görmek için Korgun'a geldiğini belirten başarılı atlet, ''Amcam ikinci babamdır. Ameliyatında yanında bulunamadım. Annemi, babamı, kardeşlerimi ve diğer akrabalarımı da özlemiştim. Kamp programımız çok yoğun. Bundan sonra bir görüşme ihtimalim zayıf. Bu nedenle elime geçen ilk fırsatı değerlendirerek baba evine geldim'' dedi. 
     Olimpiyatlara dek hiç yarış koşmayacağı konusuna değinen ve bu konudaki eleştirileri yanıtlayan Ayhan Kop, şöyle konuştu 
     ''Herşey olimpiyatlarda altın madalya almam için programlandı. Türkiye için yapılan bir program. Olimpiyatlarda altın madalya için koşmam gerekiyorsa koşacağım. Bu program kimse için değil, olimpiyatlarda altın almak için yapılan bir programdır. Olimpiyatlara katılan tüm sporcular iddialı ve kendini kanıtlamış sporcular. Kimseyi hafife almıyorum. İyi antrenman ve hazırlık yaparak en iyi dereceyi yapmayı hedefliyorum. Kimseden çekinmiyorum, yalnızca kendi işime bakıyorum. İyi bir hazırlık dönemi geçirerek olimpiyatlarda altın madalya kazanmak istiyorum.'' Tüm kamp ve hazırlık çalışmalarında masrafların devlet tarafından karşılandığını, Devlet Bakanlığı ile Gençlik ve Spor Genel Müdürlüğü'nün kendilerine ve diğer tüm sporculara büyük destek verdiğini vurgulayan Ayhan Kop, bunun karşılığında olimpiyatlarda çokça madalya kazanarak karşılık verilmesi gerektiğini, hiç kimseden bir isteği olmadığını, herkese teşekkür borcu olduğunu kaydetti. 
     Süreyya Ayhan Kop, ''Omuzlarımdaki yükün farkındayım. Tüm Türkiye'ye karşı sorumluluğum var. Bunu düşünerek hazırlıklarımı sürdürüyorum'' diye konuştu. 
     Başbakan Recep Tayyip Erdoğan'ın hediye ettiği evi çok beğendiğini, eve geldiğinde evin kapı numarasını unutarak üst kata çıktıklarını, daha sonra alt kata indiklerini belirten Ayhan, ''Bizim evimiz otel odaları, kamp merkezleri. O nedenle böyle bir tatlı sıkıntı yaşadık'' dedi. 
     Baba Yaşar Ayhan da olimpiyatlara kadar kızını göremeyeceğini ve o nedenle pazartesi gününe dek Süreyya'yı göndermeyi düşünmediğini söyledi. 
     
</TEXT>
</DOC>
