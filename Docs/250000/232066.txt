<DOC>
<DOCNO> 232066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sonspo12.html </URL>
<DATE> 2004/04/16/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Şahin Olimpiyat Stadı'nın yol sorunu bitmek üzere... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, İstanbul Atatürk Olimpiyat Stadı'nın yol sorununun giderilmesi için önemli adımlar atıldığını ve sorunun büyük ölçüde çözüldüğünü açıkladı. 
     Mehmet Ali Şahin, İstanbul Valisi Muammer Güler, Gençlik ve Spor Genel Müdürü Mehmet Atalay, İstanbul Büyükşehir Belediye Başkanı Dr.Kadir Topbaş, Gençlik ve Spor İstanbul İl Müdürü Tamer Taşpınar ve diğer yetkililerle birlikte Atatürk Olimpiyat Stadı bağlantı yollarında incelemelerde bulundu. 
     Bir otobüsle yolları gezen Şahin, daha sonra gazetecilere yaptığı açıklamada, ''Gördük ki önemli adımlar atılmış, sorun büyük ölçüde çözülmüş. İkitelli bağlantı yolunun ıslah edilmesi ve eksiklerinin tamamlanması halinde stada geliş gidişte artık ciddi bir sorun kalmayacağını düşünüyorum. Şimdi gördük ki, artık Atatürk Olimpiyat Stadı'nın bağlantı yollarıyla ilgili sorun sanıyorum gündemden çıkacaktır'' diye konuştu. 
     Galatasaray'ın yeni sezonda Ali Sami Yen Stadı'na döneceği biçiminde medyada çıkan haberlerin hatırlatılması üzerine de Şahin şöyle konuştu 
     ''Bu stat sadece Galatasaray burada oynayacak diye yapılmadı. Biz Galatasaray Kulübü yönetiminin ne yapacağına karışmayız, başka bir kurumuz. Galatasaray bizden istedi, kiraya verdik. Ali Sami Yen Stadı'na dönüp dönemeyecekleri ayrı bir konudur. Onu oturup konuşuruz. 'Önümüzdeki sezon için burada oynamayacağız' diye bir müracaatları olmadı. Farklı kişiler, farklı açıklamalar yapıyorlar. Burası Türkiye'nin en önemli spor tesisidir. Buraya ihtiyaç vardır. Gelecek sezon Avrupa Şampiyonlar Ligi finali de bu statta oynanacaktır. Biz sadece güzide bir kulübümüzün maçları için burayı yapmadık. Bizim birtakım hedeflerimiz var ve bu hedefler için stadın ve çevre yollarının hazır olması gerekir. Bu hazırlık içindeyiz. Özel bir konuya dayalı olarak bu çalışmaları yapmıyoruz.'' Bakan Şahin ve beraberindekilerin incelemelerinin ardından, statta İstanbul Olimpiyat Oyunları Hazırlık ve Düzenleme Kurulu olağanüstü toplantısına geçildi. Toplantıya kurul üyelerinin yanısıra, Galatasaray Kulübü Genel Sekreteri Cezgin Özyalçın ile kulüp görevlisi Sinan Kalpakçıoğlu da katıldı. 
     
</TEXT>
</DOC>
