<DOC>
<DOCNO> 228843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/spor/spo02.html </URL>
<DATE> 2004/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
FENER cumhuriyet TÜRKİYE cennet 
</HEADLINE>
<TEXT>

   Fenerbahçe'nin kiralık Brezilyalı'sı Luciano, eşiyle birlikte kararını verdiğini, İstanbul'da kalacağını söyledi. Sarı - Lacivertli futbolcu, "Burada baba olacağım" diye konuştu 
      YUSUF DURSUN 

   
   'İyi ki gelmişim' 
   SAVUNMADA yaptığı başarılı işlerle Fenerbahçeliler'in gözüne giren Fabio Luciano, transferi konusunda son noktayı koydu. Eşiyle birlikte kalmak için karar aldıklarını ifade eden Brezilyalı futbolcu, "Fenerbahçe cumhuriyet, Türkiye ise bir cennet. Buraya iyi ki gelmişim. İstanbul'da baba olacağım" dedi. Şimdiye kadar attığı üç golün de deplasmanda olduğunu vurgulayan Sambacı, "Şükrü Saracoğlu'nda da rakibi avlayıp, bu sevinci 55 bin kişiyle paylaşmak istiyorum" diye konuştu. 
   
   'Tomas ile iyi bir ikiliyiz' 
   LUCİANO, Fenerbahçe'de en büyük avantajının, vatandaşlarıyla birlikte oynaması olduğunu vurguladı. Nobre'nin takıma katılmasında büyük katkısı bulunduğunu ifade eden Brezilyalı futbolcu, "İyi ki gelmiş. Çünkü ona herkesin müthiş bir sevgisi var. Aurelio ise Türkiye'de tecrübeli olduğu için, sonradan gelen bizlere dil konusunda yardımcı oluyor" yorumunu yaptı. Sambacı, Tomas ile iyi bir ikili oluşturduklarını, ancak bazen Daum'un tercihi nedeniyle birlikte oynayamadıklarını söyledi. 
   
   Tuncay Şanlı nikah tazeliyor    TUNCAY Şanlı'nın üç yıllık yeni sözleşmeye yarın imza atacağı açıklandı. Sarı - Lacivertli yönetim ile son görüşmesini yapan futbolcunun yılda yaklaşık bir milyon dolar alacağı öğrenildi. Tuncay'a geçen sezon içinde aldığı parada da düzeltme yapılmıştı. 
   
   Daum'un itirafı    Herkesi şaşırttı 
   FENERBAHÇE Teknik Direktörü Daum, Tomas'ı Adanaspor maçında formasını yere attığı için Sebatspor karşılaşmasının kadrosuna almadığını itiraf etti. Alman hoca, daha önce Hırvat futbolcuyu yabancı kontenjanı yüzünden oynatmadığını belirtmiş ve "Tomas'ı kimseye yedirmem" ifadesini kullanmıştı. Ancak Daum'un, dün gece FBTV'ye, tam aksi bir açıklama yapması, oyuncusunu gözden çıkardığı sinyalini verdi. 
   
   Gençleri uyardı 
   TECRÜBELİ hoca, bu hafta oynanacak Çaykur Rizespor karşılaşmasında da Tomas'ı düşünmediği yerine Petkov'u sahaya sürebileceğini vurguladı. Daum, "Petkov, kadroya sürekli girememesine rağmen profesyonelce davrandı. Genç oyuncular ondan ve Hooijdonk'tan ders alsın yoksa İsmail Güldüren gibi kendilerine zarar verirler" dedi. Bu arada Kemal'in alçılarının 15 gün sonra alınacağı öğrenildi. 
   
   Fenerbahçe'den derbi açıklaması    GALATASARAY - Beşiktaş maçı, Fenerbahçe'yi de etkiledi. Cim - Bom'un puan alması durumunda puan farkını daha da açacak olan Sarı - Lacivertliler'in, maç sonrasında suskun kalmasına rağmen, bugün 11.00'de, kulüpte bir basın toplantısı yapacakları öğrenildi. 
   
   Saracoğlu Stadı parmak ısırtacak    STATTAN sorumlu yönetici Nihat Özbağ, Fenerbahçe Şükrü Saracoğlu Stadı'nın 3-4 ay içerisinde 60 bin kişilik kapasiteye ulaşacağını belirtti. Ligin sonuna doğru yeni tribün için kazmayı vuracaklarını ifade eden Özbağı, "Bu şekilde stadımız dünyanın sayılı statları haline gelecek. UEFA'nın da sürekli gözetiminde olan stadımıza önümüzdeki yıllarda bir Avrupa Şampiyonası finali verilmesi, ve takımımızın da bu finalde mücadele eden taraflardan biri olmasını istiyoruz" dedi. 
   
   Rize'ye akın    SARI-Lacivertliler, Rize'ye akın etmeye hazırlanıyor. Karadeniz kulübüne başvurarak en az 5 bin bilet talebinde bulunan Fenerbahçe Yönetimi'nin, 10 bin kişilik yer ayrılsa bile bunu kabul edeceği öğrenildi. Taraftarın, Trabzon, Erzurum ve Ankara'dan da karşılaşmaya geleceği ifade edilirken, merakla Rizespor'un yanıtının beklendiği vurgulandı. 
   
   
</TEXT>
</DOC>
