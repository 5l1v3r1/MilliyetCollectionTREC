<DOC>
<DOCNO> 219210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/soneko10.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel, Çin'e açılıyor... 
</HEADLINE>
<TEXT>

     Vestel Şirketler Grubu, üretim ve ihracat için Çin'de araştırma yapıyor. 
     Vestel Şirketler Grubu İcra Kurulu Üyesi Turan Erdoğan, 108 ülkeye ihracat yaptıklarını ve geçen yıl 2 milyar dolar olarak gerçekleşen ihracatlarını, bu yıl 2.5 milyar dolara çıkarmak istediklerini söyledi. 
     Erdoğan, öncelikle komşu ülkelerde büyümek istediklerini ve Rusya'da çok büyük atılımları olduğunu belirterek, ''Şu anda Rusya, ihracatçılar için bir cennet. Türk ihracatçısının gitmesi gereken en önemli yerlerden bir tanesi Rusya'' dedi. 
     Vestel olarak Rusya'da televizyon fabrikası kurduklarını hatırlatan Erdoğan, ''Şu anda orada televizyonlar yok satıyor, mal yetiştiremiyoruz. Günde 3 bin tane televizyon üretiyoruz. Bu sene için Rusya'da Vestel olarak 1 milyon hedefimiz var. Oradaki üretim tamamen iç pazara sunuluyor'' diye konuştu. 
     Erdoğan, ihracatçının en büyük problemi olan düşük kurun Vestel'in ihracatını etkilemeyeceğini ifade ederek, ''Karlılığı etkiler ama bizim hızımızı kesmez. Düşük kur, büyük şirketleri çok fazla değil ama özellikle küçük ihracatçıyı çok ciddi şekilde etkiler. Neredeyse durma noktasına getirebilir'' diye konuştu. 
     
     ''ASYA'YA AÇILMANIN ZAMANI GELDİ'' 
     Turan Erdoğan, Vestel'de yatırımların ''Non Stop'' devam ettiğini, her an yeni bir yatırım olabileceğini bildirdi. Erdoğan, yeni pazar arayışlarına ilişkin bir soru üzerine, şunları kaydetti 
     ''Belki de yakında yeni ve çok büyük pazarlar duyacaksınız. Yeni pazarlar derken, artık Asya'ya da açılmanın zamanının geldiğine inanıyorum. Avrupa'nın yanında Asya pazarları... Asya'da da Çin olabilir. Çin'de üretim de olabilir, ihracat da olabilir. Şu anda araştırmalarımız var. Her şeyi, her imkanı araştırıyoruz. Bugün Çin'le rekabet edeceksiniz ama işbirliği de yapacaksınız.'' Çin'de ne yapılabileceği konusunda bazı insanlar ve şirketlerle birtakım görüşmeleri olduğunu bildiren Erdoğan, bu ülkedeki ön çalışmalarının devam ettiğini söyledi. 
     Vestel Şirketler Grubu İcra Kurulu Üyesi Turan Erdoğan, 2005'de kotaların kalkacağını hatırlatarak, ''Çin artık liberalizasyona geçiyor. Biz de Çin meselesini tehditten faydalı bir hale nasıl getirebiliriz, onun çalışmalarını yapıyoruz, onu düşünüyoruz'' dedi. 
     Erdoğan, Irak'a en fazla dayanıklı tüketim malları ihracatı yapan şirketin Vestel olduğunu belirterek, bu yıl Irak'a ihracatlarının çok rahat bir şekilde 100 milyon doları geçeceğini kaydetti. 
     Irak'ta yatırım yapmak için çok erken olduğunu ifade eden Turan Erdoğan, ileride bu ülkenin politik stabilizasyonu gerçekleştikten sonra yatırım yapılabileceğini vurguladı. 
     
</TEXT>
</DOC>
