<DOC>
<DOCNO> 226694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/ekonomi/eko01.html </URL>
<DATE> 2004/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Garanti'nin yüzde 50.01'i için 2.6 milyar dolar konuşuluyor 
</HEADLINE>
<TEXT>

   Garanti, Intesa'ya yüzde 40.05 hisse satışı için ön anlaşma yaptı. Intesa bir yıl sonra yüzde 9.96 hisse daha alabilecek. Bankanın yüzde 50.01'i için konuşulan fiyat 2.6 milyar dolar 
      Kadife Şahin 
   
   11 Eylül 2001 kriziyle tamamlanmadan noktalanan ancak bu yıl nisan ayı başında tekrar başladığı açıklanan Garanti Bankası - Banca Intesa ortaklık görüşmeleri bu kez hızlı ilerledi. 
   Banca Intesa ve Garanti Bankası'nın sahibi Doğuş Holding'in ayrı ayrı yaptığı yazılı açıklamada, tarafların Garanti Bankası'nın yüzde 40.05 oranındaki hisseleri için dün ön anlaşma yaptığı bildirildi. Eylül 2004 tarihi sonuna kadar tamamlanması beklenen yüzde 40.05 oranındaki hissenin alımı için 800 milyon dolar artı satış tarihinde bankanın net k rının 1.55 ile çarpılmasından oluşacak rakamın ödeneceği bildirildi. 
   Intesa, yüzde 40.05'lik hisseyi aldıktan sonraki bir yıllık süre sonunda isterse yüzde 9.96 oranındaki bir payı daha satın alabilecek. Böylece Garanti Bankası'nın yüzde 50.01'ni satın alacak olan Intesa'nın ödeyeceği bedelin 2.6 milyar dolar olacağı konuşuluyor. 
   Doğuş Holding, İtalyan bankacılık devi Intesa ile yapacağı bu ortaklıktan önce, Garanti Bankası'nın mali olan iştirakleri ile olmayan iştiraklerini birbirinden ayırarak mali olmayan iştirakleri bankadan satın alacak. Doğuş Grubu, henüz ayrılma çalışmaları devam eden mali olmayan iştirakler için Garanti Bankası'na 400 milyon dolar civarında bir para aktaracak. 
   Garanti Bankası'nın mali olan iştirakleri ise bankanın içinde yer alacak. Garanti Bankası'nın sigorta, leasing, faktoring ve sermaye piyasasında faaliyet gösteren iştirakleri bulunuyor. 
   
   Bir yıl sonra yüzde 9.96 
   Taraflar arasında imzalanan ön anlaşmaya göre, Doğuş Holding'ten ilk aşamada Garanti'nin yüzde 40.05'nı satın alacak olan Intesa, isterse satışın tamamlanmasını takip eden bir yıllık sürenin sonundan itibaren 30 gün içinde yüzde 9.96'lık hisse için de harekete geçecek. Opsiyona tabii hisse senetlerine ait oy haklarını, ilk yüzde 40.05'lik hissenin satışıyla birlikte kullanabilecek olan Intesa, böylece ilk aşamada oy hakkı çoğunluğunu da kazanacak. 
   
   Fiyatta bu yılın k rı etkili olacak    Intesa'ya satılacak olan yüzde 40.05 oranındaki hisse senetlerinin fiyatı, Garanti Bankası'nın, satışın tamamlandığı tarihteki net aktif değerinin 1.55'le çarpılması sonucunda belirlenecek. Anlaşmaya göre satış fiyatı, 800 milyon ABD Doları'nın üzerine, Garanti Bankası'nın 2004 yılı net k rının satış tarihi itibarıyla 1.55'le çarpılması sonucunda çıkacak rakamın ilave edilmesiyle belirlenen tutardan fazla olmayacak. Opsiyona tabii hisse senetlerinin satış fiyatı ise opsiyonun kullanım tarihinden önceki 6 ay içinde Garanti Bankası hisse senetlerinin İstanbul Menkul Kıymetler Borsası'nda İMKB oluşan ağırlıklı ortalama fiyatına eşit olacak. Ancak oluşacak bu fiyat, ilk aşamada satılacak senetlerin satış fiyatının yüzde 150'sini aşmayacak. 
   
   
</TEXT>
</DOC>
