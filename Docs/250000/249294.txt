<DOC>
<DOCNO> 249294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sontur15.html </URL>
<DATE> 2004/06/19/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Resmi nikah yaptırmayınca, imam nikahlı eşini tutuklattı 
</HEADLINE>
<TEXT>

     İsmail AKDUMAN SAMSUN, DHA 

SAMSUN'da iki yıl önce evlenmek amacıyla 14 yaşındaki sevgilisi S.G'yi kaçırarak dini nikah kıyan 21 yaşındaki Remzi Değerli, aileler arasında çıkan anlaşmazlık nedeniyle eşi tarafından şikayet edildi. Zorla kaçırmak, alıkoymak ve ırza geçmek suçlarından tutuklanan Değerli, yapılan ilk duruşmaya getirilmezkin, avukatı düğün fotoğraflarını mahkemeye delil olarak verdi. S.G. ise "Bana resmi nikah yaparsa şikayetçi olmam'' diye konuştu. 
     Karşıyaka Mahallesi'nde oturan Remzi Değerli, komşu kızı S.G.'yi 2 yıl önce kaçırdı. Aileler daha sonra gençlerin evlenmelerine izin verdi. Resmi nikah yapamayan dini nikah kıyan Remzi Deerli ve S.G. evlendi ve bir de çocukları dünyaya geldi. 
     S.G. bundan 3 ay önce, askere gidecek eşi Remzi Değerli'nin artık resmi nikah yapmasını istedi. Ancak bu istek iki aile arasını açtı. Genç kız çocuğunu alarak ailesinin yanına dönerken, kendisine resmi nikah yapmayan eşi Remzi Değerli'yi de şikayet etti. Hakkında zorla kaçırma, alıkoyma ve ırza geçme suçlarından 7 yıla kadar hapis cezası istemiyle dava açılan Remzi Değerli, tutuklanıp cezaevine gönderildi. 
     Samsun 1'inci Ağır Ceza Mahkemesi'nde yapılan ilk duruşmaya S.G. ve ikinci evliliğini yapan annesi Meral Özuygur katılırken, sanık Remzi Değerli duruşmaya getirilmedi. S.G. eşini sevdiğini söyleyerek, "Onunla anlaşarak kaçtık. O zaman yaşım tutmadığı için bana resmi nikah yapmadı. Ancak şimdi yaşım tutuyor. Bir de çocuğumuz olduğu halde bana nikah yapmıyor. Bana resmi nikah yapacaksa ondan şikayetçi değilim. Yapmıyorsa şikayetçiyim'' diye konuştu. Duruşma salonunda bulunan Remzi Değerli'nin annesi Sevilay Değerli ve babası İsmail Değerli, gelinlerinin isteğine karşı çıkarak, "Benim oğlum onun yüzünden cezaevinde. Nasıl bir daha geri dönüp onun koynuna girecek'' dedi. 
     Bu sırada Remzi Değerli'nin avukatı Ayhan Keskin, genç çifti düğün fotoğraflarını mahkemeye delil olarak verdi. Mahkeme, S.G.'nin yaşının tespiti, gelmeyen Remzi Değerli'nin dinlenmesi için duruşmayı erteledi. 

     
</TEXT>
</DOC>
