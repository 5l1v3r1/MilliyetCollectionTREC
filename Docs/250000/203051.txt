<DOC>
<DOCNO> 203051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sontur08.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Zor bir bölgede olan Türkiye'nin ekonomisi güçlü olmalı 
</HEADLINE>
<TEXT>

     Maliye Bakanı Kemal Unakıtan, ''Zor bir bölgede'' bulunan Türkiye'nin ekonomik olarak güçlü olması gerektiğini bildirdi. 
     Bakan Unakıtan, TBMM Genel Kurulu'nda yaptığı 2004 yılı bütçesini sunuş konuşmasına, demokratik rejimlerde bütçelerin temelinde ''Bütçe hakkı'' olduğunu belirterek başladı. Bütçe hakkının ulusların egemenliklerini, kamu gelir ve giderleri üzerindeki yetkilerini parlamentonun kullanımına devretmesiyle sistemleştiğini kaydeden Unakıtan, bunun bir mali kurum olarak anayasalarla düzenlendiğini ifade etti. 
     Görüşülmesine başlanan bütçenin AK Parti Hükümeti'nin ikinci bütçesi olduğuna dikkati çeken Unakıtan, şunları söyledi 
     ''Türkiye Cumhuriyeti'nin 59'uncu ve Adalet ve Kalkınma Partisi'nin 2'nci Hükümeti olarak hedefimiz, ekonomik istikrarı sağlamış, rekabetçi bir piyasa yapısı oluşturmuş, sürdürülebilir bir kalkınma ortamını yakalamış ve bunun nimetlerini adil bir şekilde dağıtan, yoksulluğun ve yolsuzluğun giderildiği, özgür ve müreffeh insanların barış içinde yaşadığı, çağdaş dünya ile entegre olmuş demokratik bir Türkiye misyonunu gerçekleştirmektir. 
     2004 Bütçesi, bütçelerin toplum hayatındaki önem ve özelliği de dikkate alınarak, bu hedefler doğrultusunda titiz çalışmalar sonucu hazırlanmıştır.'' 
     ''Zor bir bölgede'' bulunan Türkiye'nin ekonomik olarak güçlü olması gerektiğini belirten Unakıtan, sözlerini şöyle sürdürdü 
     ''Ülkemizi, içine düşürüldüğü istikrarsız ve dalgalı büyüme, yüksek işsizlik, dengesiz gelir dağılımı, yüksek enflasyon ve ağır kamu borç stoku gibi ciddi ve neredeyse kronikleşmiş sorunlardan kurtarmak mecburiyeti vardı. Ekonomiyi normal işleyişine döndürmek, kamu maliyesini sağlıklı bir yapıya kavuşturup kamu kesiminin mali piyasalar üzerindeki yükünü azaltarak özel kesim yatırımlarını canlandırmak ve enflasyonu düşürerek istikrarlı bir büyümeyi sağlamak bizim temel amacımız oldu. 
     Bu amaç çerçevesinde önce krizler sonucu tıkanmış olan ekonomiyi tekrar işler hale getirmek istedik.'' 
     
     ''KRİTİK BİR YIL'' 
     2003'ün, Türkiye'nin bulunduğu bölge odaklı olmak üzere dünya için kritik bir yıl olduğunu belirten Unakıtan, ''Olmaya da devam etmektedir. Irak'ta yaşanan gelişmeler genelde dünyayı ve global ekonomiyi olumsuz etkilemiş ve etkilemektedir'' dedi. 
     Yılın başlarındaki gerilimli ortamın belirsizliklere neden olduğunu ifade eden Unakıtan, ancak Mart ayı ortalarındaki müdahalenin beklenenden daha kısa sürede bitmesinin iyimser beklentileri arttırdığını söyledi. 
     Unakıtan, jeopolitik gelişmelerden petrol ve altın fiyatlarının önemli ölçüde etkilendiğini kaydettiği konuşmasında, diğer önemli bir gelişmenin de Euro ile dolar arasındaki mücadele olduğunu ifade etti. 
     
     KÜRESELLEŞMENİN ETKİLERİ 
     Dünyanın her geçen gün değiştiğini, teknolojik ilerleme, finansal hareketlilik, bilgi ve işgücü akımı yoluyla giderek rekabete açık bir pazara dönüştüğünü belirten Unakıtan, ulaştırma ve haberleşme sektörlerindeki hızlı değişimlerin de ulusal pazarların dünya pazarları ile bütünlemesini kolaylaştırdığını kaydetti. Unakıtan, ticaretin serbestleşmesinin de ülkeleri birbirine daha bağımlı hale getirdiğini söyledi. 
     Küreselleşmenin olumlu etkileri yanında olumsuz etkileri bulunduğuna da dikkati çeken Unakıtan, zengini daha zengin, yoksulu daha yoksul yapan politikalar yerine gelir dağılımındaki çarpıklığa çözüm getiren politikalara özel bir önem ve öncelik verilmesinin şart olduğunu kaydetti. 
     Unakıtan, küreselleşmeden soyutlanmanın mümkün olmadığını bildirerek, ''Doğru da değildir. Bu süreçte ülkelerin, iç pazarlarını genişletebilmek, uluslararası rekabette daha güçlü olabilmek ve küreselleşmenin muhtemel zararlarından korunabilmek amacıyla bölgelerindeki ülkelerle işbirliğini ve ticareti artırma gayretleri bölgesel entegrasyonların doğmasına yol açmıştır'' dedi. 
     
</TEXT>
</DOC>
