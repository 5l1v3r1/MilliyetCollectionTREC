<DOC>
<DOCNO> 218148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/spor/bbas.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Harika kızlar 53-50 
</HEADLINE>
<TEXT>

   Fenerbahçe bayan basketbol takımı, Avrupa'da Galatasaray'dan sonra Final-Four'a kalan ikinci Türk takımı oldu. Sarı - Lacivertliler, NIS Vojvodina'yı 53 - 50 mağlup etti 
      Maçlar Nisan'da 
   SARI-Lacivertliler, FIBA Bayanlar Avrupa Kupası çeyrek final serisinin son maçında Sırbistan Karadağ'ın Vojvodina takımını nefesleri kesen bir mücadele sonunda yenerek Galatasaray'dan sonra Final - Four sevinci yaşayan ikinci Türk takımı oldu. 1 - 1'lik eşitliğin sürdüğü serinin Caferağa Salonu'ndaki son buluşmasında rakibini 53 - 50 mağlup eden Fenerbahçe, 3 - 4 Nisan tarihlerinde düzenlenecek olan Final - Four'da mücadele etmeye hak kazandı. 
   
   Büyük heyecan 
   FENERBAHÇE ilk yedi dakikada potasında sadece 5 sayı görerek 21-5 öne geçti. Rakibinin ikinci çeyrekte toparlanmasının ardından devreyi 32-24 önde kapayan temsilcimiz, üçüncü çeyrekte bocaladı, ama geri düşmedi. Son periyodda son 39 saniyeye 50-49 geride giren Sarı-Lacivertliler, kaptan Serap'ın kazandırdığı dört sayı ile Final-Four'a ulaştı. Karşılaşmayı TBF Başkanı Turgay Demirel ve Fenerbahçe Başkanı Aziz Yıldırım da izledi. 
   
   Maçın karnesi 
   HAKEMLER S.Shemmesh İsrail , A.Zurapovic Bosna Hersek 
   FENERBAHÇE Donaphin 8 12, Müjde 8 12, Serap 8 10, Miller 8 8, Peric 6 4, Esra 6 3, Nilay 6 2, Nalan 6 2 
   VOJVODINA Puskar 8 12, Vujovic 8 12, Catic 4 , Eric 6 9, Vidovic 7 9, Ivancevic 5 4, Varagic 4 2, Pavicevic 4 2, Milovanovic 3 , Zinic 3 
   1.PERİYOT 23 - 7 F.Bahçe , 2.PERİYOT 32 - 24 F.Bahçe , 3.PERİYOT 43 - 40 F.Bahçe , MAÇ SKORU 53-50 
   
   'Hedef şampiyonluk'    FENERBAHÇE bayan takımının tecrübeli coachu Zafer Kalaycıoğlu, "Fenerbahçe'de bir ilke imza atmanın mutluluğunu yaşıyoruz" dedi. Kalaycıoğlu, "Sezon başında amacımız grupta ilk dörde kalmaktı. Şimdi bunu başardık. Yeni hedefimiz kupayı müzemize taşımak. Bunu da başaracak güçteyiz" diye konuştu. 
   
   
</TEXT>
</DOC>
