<DOC>
<DOCNO> 234030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/siyaset/siy06.html </URL>
<DATE> 2004/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Zana'ya çifte umut 
</HEADLINE>
<TEXT>

   CHP, Zana ve arkadaşlarının tahliyesini sağlayacak yasa önerisi için harekete geçti. TCK tasarısında örgüt üyelerine verilecek cezada yapılan değişikliğin yasalaşması halinde DEP'liler hapisten çıkacak 
      ANKARA Milliyet 

   
   TBMM, Ankara 1 No'lu DGM'nin 15'er yıl ağır hapis cezalarını tasdik ettiği kapatılan DEP'in milletvekillerine ümit ışığı yaktı. CHP, eski milletvekillerinin serbest kalması için yasa önerisi hazırlarken, TCK tasarısında yapılan değişikliğin yasalaşması durumunda da Leyla Zana ve arkadaşları özgürlüklerine kavuşabilecek. 
   Tasarı üzerinde çalışan TBMM Adalet Alt Komisyonu, mevcut kanunun "cemiyet ve çete üyelerine 10 - 15 yıl hapis cezası öngören" 168. maddesinin yerine geçen maddede yeniden değişiklik yaptı. Alt komisyon, tasarının örgüt mensuplarına verilecek cezayı düzenleyen 373. maddesinde yaptığı değişiklikle, verilecek cezanın 5 yıldan 10 yıla kadar hapis cezası olmasını benimsedi. 
   Komisyon üyesi CHP Niğde Milletvekili Orhan Eraslan, "Tasarı kanunlaşırsa ve h kim bu yeni öngörülen cezaların alt sınırını verirse, hapisten çıkarlar" dedi. 
   
   CHP'den "Zana" sürprizi 
   CHP de Zana ve arkadaşlarının tahliyesini sağlayacak bir yasa teklifi için düğmeye bastı. TBMM'de bir grup milletvekiliyle basın toplantısı yaparak "Zana ve arkadaşları cezalarını çekmiştir" diyen CHP Grup Başkan Vekili Haluk Koç, yargı sistemine eleştiri getirmekten kaçındıklarını ancak yaşananların yanlış olduğunu söyledi. Ceza İnfaz Yasası nedeniyle 10 yıl ceza alan adi suçlunun 4, aynı cezayı alan terör suçlusunun 7.5 yıl hapis yattığına dikkat çeken Koç, "Bu çarpıklığın bir an önce giderilmesi için, cezayı eşitleyen bir yasa teklifi hazırlıyoruz. Demokrasi açılımlarının AB için değil Türk halkı için yapılmasını istiyoruz. Ne olur bir kere anayasal reformları, dayatmalarla, halkımıza müstemleke olduğumuz duygusunu yaşatmadan yapalım" dedi. 
   Kıbrıs gibi DEP davasının da AB ilişkilerinde belirleyici faktör olarak ortaya konulduğunu söyleyen Koç, "AKP'nin eylemiyle söylemi bu konuda da farklılık göstermektedir. Yaşananlar, Türkiye'nin AB'ye gidiş sürecinde AKP'nin öncü rol oynadığı tezlerine ters düşmektedir" diye konuştu. 
   Koç, 1989'da Kürt raporuyla ortaya konulan politikanın sürdüğünü de belirterek, "Amacımız, barışçı, eşitlikçi bir toplum oluşturmak, insan haklarına dayalı çoğulcu demokrasiyi yaşama geçirmektir. Özgürlüklerin önündeki engelleri kaldırma çabalarını sürdüreceğiz" şeklinde konuştu. 
   CHP Diyarbakır Milletvekili Mesut Değer de, soru üzerine teklifin yasalaşması halinde Zana ve arkadaşlarının tahliye olacağını söyledi. 
   
   
   
</TEXT>
</DOC>
