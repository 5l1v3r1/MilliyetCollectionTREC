<DOC>
<DOCNO> 247845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sonspo30.html </URL>
<DATE> 2004/06/14/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Atalay Olimpiyatlarda madalya kazanan sporcuları ödüllendireceğiz 
</HEADLINE>
<TEXT>

     Gençlik ve Spor Genel Müdürü Mehmet Atalay, Bolu Aladağ'da Atina Olimpiyat Oyunları'na hazırlanan Serbest Güreş Milli Takımı kampını ziyaret etti. 
     Kampta bulunan sporcuların sorunlarını dinleyen Mehmet Atalay'a, Serbest Güreş Milli Takımı antrenörlerinden Metin Topaktaş, ödül yönetmeliğiyle ilgili sorunları hatırlatması üzerine Atalay, ''Yeni ödül yönetmeliği Bakanlar Kurulu'nda görüşülecek. Kabul edilirse yeni sezondan itibaren bu ödül yönetmeliği geçerli olacak. Olimpiyat Şampiyonu olup altın madalya alan sporculara 2 bin, sporcuları yetiştiren kulüplere ise 750'şer Cumhuriyet Altını vereceğiz'' diye konuştu. 
     Kapatılan spor kulüplerindeki milli sporcuların durumlarıyla ilgili sorular üzerine Atalay, ''Kapatılan spor kulüplerinin sporcularından milli olanların iş sorunu söz konusu olmayacak. Siz olimpiyatlara gidip madalya kazanın, gerisini bize bırakın. O sorunları biz hallederiz. Kapatılması gündemde olan kulüplerin başkanlarıyla görüşmelerimiz sürüyor. Bu sorunu çözeceğiz. Güreş bizim için çok önemli, bugüne kadar aldığımız 33 olimpiyat altınının 27'sini güreşçiler kazanmış. Böyle gerçeği gözardı edemeyiz'' dedi. 
     Atalay daha sonra, Serbest Güreş Milli Takımı sporcu ve teknik heyetiyle birlikte basın mensuplarına poz verdi. 
     
</TEXT>
</DOC>
