<DOC>
<DOCNO> 205099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sondun31.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş, hükümeti kurma görevini Talat'a verdi 
</HEADLINE>
<TEXT>

     KKTC Cumhurbaşkanı Rauf Denktaş, 14 Aralık seçimlerinden 19 milletvekiliyle birinci parti olarak çıkan Cumhuriyetçi Türk Partisi Genel Başkanı Mehmet Ali Talat'a hükümeti kurma görevini verdi. 
     Cumhurbaşkanı Denktaş, meclise giren 4 siyasi partininin genel başkanlarıyla yaptığı 3. tur görüşmeler çerçevesinde son olarak CTP Genel Başkanı Talat ile bir araya geldi. Denktaş, görüşmenin sonunda hükümeti kurma görevini Talat'a verdi. 
     Hükümeti kurma görevi alan lider, anayasaya göre, 15 gün içinde hükümeti kurması gerekiyor. Hükümetin kurulamaması halinde görev cumhurbaşkanına iade ediliyor. 
     Talat, kuracağı koalisyon hükümetinde, kendi partisine bağlı bütün bakanları meclis dışından atayacak. Talat'ın, meclisin daha verimli çalışmasına imkan vermek için böyle bir yola gideceği belirtildi. 
     Öte yandan, CTP Genel Başkanı Talat'ın ısrarla üzerinde durduğu, Kıbrıs konusundaki görüşmecilikle ilgili olarak da, ilk aşamada Cumhurbaşkanı Denktaş'ın da içinde olacağı bir komite oluşturulmasından yana olduğu öğrenildi. 
     Kıbrıs müzakerelerinde Cumhurbaşkanı Denktaş'ı karşısına almak istemeyen Talat'ın, Cumhurbaşkanı Denktaş müzakerelerin dışına kalsa dahi, görüşme sürecinde kendilerine destek vermesini istiyor. 
     
     Talat kimdir 

     KKTC'de hükümeti kurmakla görevlendirilen Cumhuriyetçi Türk Partisi CTP Genel Başkanı Mehmet Ali Talat, 1952 yılında Girne'de doğdu. 
     İlk ve orta öğrenimini Girne ve Lefkoşa'da tamamlayan Talat, Orta Doğu Teknik Üniversitesi ODTÜ Elektrik Mühendisliği'nden 1977 yılında mezun oldu. 
     Talat, Türkiye'de yüksek öğrenim gördüğü sürece Kıbrıslı Türk öğrencilerin oluşturduğu derneklerde yönetici ve başkanlık görevlerinde bulundu ve Kıbrıslılar Öğrenim ve Gençlik Federasyonu KÖGEF kurucu başkanlığını yaptı. 
     1 Ocak 1994'te kurulan 1. Demokrat Parti DP -Cumhuriyetçi Türk Partisi CTP koalisyon hükümetinde Milli Eğitim ve Kültür Bakanı olarak görev alan Talat, 2. DP-CTP hükümetinde de bu görevini sürdürdü. Talat, 3. DP-CTP hükümetinde ise Devlet Bakanlığı ve Başbakan Yardımcılığı görevinde bulundu. 
     Talat, 1977 yılından başlayarak CTP'nin çeşitli kademelerinde görev yaptıktan sonra 14 Ocak 1996'da toplanan CTP Olağanüstü 14. Kurultayı'nda genel başkanlığa seçildi. 1998 yılında Lefkoşa milletvekili olarak meclise giren Talat, 14 Aralık 2003 seçimlerinde de Lefkoşa'dan yeniden milletvekili seçildi. 
     Evli ve 2 çocuk babası olan Mehmet Ali Talat, İngilizce ve Rumca biliyor. 
     Eroğlu Görev Talat'ın 
     KKTC Ulusal Birlik Partisi Genel Başkanı ve Başbakan Derviş Eroğlu, Cumhurbaşkanı Rauf Denktaş'ın hükümeti kurma görevini Cumhuriyetçi Türk Partisi CTP Genel Başkanı Mehmet Ali Talat'a vereceğini söyledi. 
     Eroğlu, Cumhurbaşkanı Denktaş ile görüşmesinin ardından yaptığı açıklamada, Cumhurbaşkanı'nın görev vermeden önce partilerle son bir görüşme yaptığını ifade ederek, Cumhurbaşkanı Denktaş'ın görevlendirme yaparken demokratik teamüllere uyacağını söylediğini kaydetti. 
     Eroğlu, ''Sayın Talat'a görevi vereceğini açık ve net bir şekilde ortaya koymuştur. Hayırlı olsun'' dedi. 
     Demokratik bir seçim geçirdiklerini anlatan Eroğlu, bütün dünyanın izlediği seçim sürecinde Kıbrıs Türk halkının güzel bir demokrasi örneği verdiğini söyledi. 
     Hükümet oluşumu konusunda parti organlarının aldığı karara bağlı olduklarını dile getiren Eroğlu, bir soru üzerine, dörtlü bir koalisyona katılma düşüncelerinin olmadığını kaydetti. 
     Eroğlu, hükümeti kurma görevini alan siyasinin nasıl bir hükümet oluşturacağı yönündeki modellerin yakında kamuoyuna açıklanacağını söyledi. 
     UBP olarak yıllardır ülkeye hizmet verdiklerini anlatan Eroğlu, ''Önümüzde yeni bir dönem var. Bu yeni dönemde de UBP üzerine düşeni demokratik kurallara bağlı olarak en iyi şekilde yapmaya çalışacaktır'' dedi. 
     
</TEXT>
</DOC>
