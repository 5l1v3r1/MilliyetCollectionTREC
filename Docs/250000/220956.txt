<DOC>
<DOCNO> 220956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sondun40.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Roth "Kıbrıs'ta çözüm Türkiye için çok önemli" 
</HEADLINE>
<TEXT>

     Alman hükümetinin insan hakları sorumlusu ve Türk-Alman Parlamenterler Dostluk Grubu Başkanı Claudia Roth, Kıbrıs sorununun çözülmesinin Türkiye için çok önemli olduğunu söyledi. 
     Roth, bugün başkent Berlin'de, eski Dışişleri Bakanı Yaşar Yakış başkanlığındaki TBMM Uyum Komisyonu heyetiyle biraraya gelerek yaklaşık 1 saat görüştü. 
     Roth görüşmede, Türkiye'nin AB üyeliği için insan hakları ihlallerinin sona ermesinin ve ekonomik açıdan bölgesel farklılıkların giderilmesinin önemli olduğunu belirterek, ''Kopenhag kriterleri arasında yer almasa da Kıbrıs sorununun çözümü çok önemli. Sorun çözülmezse Türkiye'nin işi zorlaşır, çünkü Türkiye'nin üyeliğine karşı olanlar bunu gerekçe olarak gösterebilirler'' dedi. 
     Alman hükümetinin, Kopenhag kriterlerini yerine getirdiği takdirde Türkiye ile üyelik müzakerelerine başlanması yönündeki tutumunu tümü ile desteklediğini ifade eden Roth, Dışişleri Bakanı Joschka Fischer'in de Türkiye'nin barışın korunması ve terörizme karşı mücadelede kilit rol oynayabileceğine inandığını kaydetti. 
     Yeşiller Partisi olarak özellikle insan haklarına büyük önem verdiklerini belirten Roth, bu nedenle Mayıs ayında Türkiye'ye yapacağı 1 haftalık ziyaret sırasında, Ankara, Diyarbakır, Mardin ve İstanbul'da temaslarda bulunacağını söyledi. 
     Roth, bazı dönemlerde Türk basını tarafından yoğun şekilde eleştirildiğini de hatırlatarak, ''Eleştiri her zaman bir şeye karşı olduğunuz anlamına gelmez. Bizim partimiz eşitlik ilkesine inanıyor. Diğer bazı partilerinse 'Müslüman bir ülke bizi değiştirir mi ' şeklinde endişeleri var'' dedi. 
     
     ''MECLİSTE ERMENİLERİN LOBİ ÇALIŞMALARI VAR'' 
     Roth ayrıca, Alman meclisinde sözde Ermeni soykırımını gündeme getirmek amacıyla lobi faaliyetleri sürdürüldüğünü belirterek, ''Bu faaliyetler ne kadar etkili olur bilemem, ancak Ermeni konusu mecliste gündeme gelebilir'' diye konuştu. 
     Leyla Zana'nın serbest bırakılmasının da Türkiye için olumlu olacağını savunan Roth, Zana'nın uluslararası alanda tanındığını kaydetti. 
     AB Uyum Komisyonu Başkanı Yakış ise Almanya ve Fransa'nın Avrupa'da lokomotif rolü oynadıklarına dikkati çekerek, ''Fransa, Türkiye'nin AB üyeliğiyle ilgili olarak henüz kartlarını açmadı. Eğer bu konuda Fransa ile anlaşmazlığınız varsa Alman hükümeti bu konuda Fransa'yı ikna etmeli'' diye konuştu. 
     Türkiye'nin AB yolundaki olumsuzlukların giderilmesi konusunda Alman hükümetiyle işbirliği yapmak istediklerini kaydeden Yakış, ''Diğer üye adayı ülkelerin de eksiklikleri var. Bu nedenle Türkiye'ye de olumlu davranılmasını istiyoruz. Hükümetimiz reformların gerçekleştirilmesi için her türlü çabayı harcamayı sürdürecek'' dedi. 
     Türkiye'nin kısa bir süre içinde AB'ye üye olmayacağına işaret eden Yakış, ''Türkiye büyük reformları kısa sürede yapabileceğini göstermiş bir ülkedir. Üyelik müzakerelerine başlanmasından sonra üye olacağı güne kadar tüm kriterleri yerine getirebilir. Bunu diğer ülkelere anlatmamızda bize yardımcı olun. Üyelik müzakerelerine başlanması yönünde karar alınmazsa Türkiye geriye dönebilir ve bundan zarar görür'' diye konuştu. 
     Yakış, Zana'nın davasıyla ilgili olarak, yargının işine karışamayacaklarını, Türk hükümetinin elinden gelen her türlü çabayı harcadığını, Türk yargıçlar için Avrupa İnsan Hakları Mahkemesi kararlarını Türkçe'ye çevirtmeye başladığını söyledi. 
     
     ''OLUMLU GELİŞMELER ÖN PLANA ÇIKARTILMALI'' 
     Heyet üyelerinden eski Bonn Büyükelçisi olan CHP Milletvekili Onur Öymen de, Türkiye'nin AB üyeliği konusunda iktidardaki AK Parti ile ortak çaba harcadıklarına dikkati çekerek, ''CDU Genel Başkanı Angela Merkel Türkiye'ye geldiğinde, Alman halkına Türkiye gibi büyük bir Müslüman ülkenin üye olarak alınmasını açıklayamayacağını söyledi. Bu nedenle olumsuzluklardan çok Türkiye'deki olumlu gelişmeleri ön plana çıkartmalıyız'' dedi. 
     Türkiye'deki her insan hakları ihlaline hemen müdahale ettiklerini kaydeden Öymen, tüm bu çabaları bile yeterli görmediklerini, insan hakları konusunda Alman Yeşiller Partisi ile aynı görüşleri paylaştıklarını söyledi. 
     Öymen, Kıbrıs sorununun çözümünün de Türkiye'nin çıkarına olduğunu ifade ederek, ''Biz sadece geçmişteki olayların yaşanmaması için gerekli önlemlerin alınmasını istiyoruz. Adanın güneyinde hala teröristler var. Bu nedenle sınırların kaldırılması konusunda dikkatli olmalıyız. Görüşmelerde Rum tarafı bugüne kadar KKTC ve Türk hükümeti tarafından yapılan tüm önerileri geri çevirdi'' dedi. 
     Yakış ve Öymen'in yanı sıra AK Parti milletvekilleri İbrahim Önal ve Muharrem Karslı'dan oluşan TBMM Uyum Komisyonu heyeti, bugün ayrıca Sosyal Demokrat Parti SPD dış politika sözcüsü Gerd Weisskirchen ile görüşecek. 
     Heyet yarın da, SPD Avrupa politikası sözcüsü Günter Gloser ve Birlik partileri CDU CSU federal meclis grubu Avrupa politikası uzmanı Matthias Wissmann ile görüşecek. 
     
</TEXT>
</DOC>
