<DOC>
<DOCNO> 200548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sondun08.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Stradivarius kemanlarının sırrı çözüldü 
</HEADLINE>
<TEXT>

     Dünyaca ünlü Stradivarius kemanlarının eşsiz sesinin sırrı şimdiye kadar keman ustası Antonio Stradivari'nin kullandığı cilada ya da tahtanın işleniş biçiminde olduğu sanılırken, son araştırmalar gerçeğin tamamıyla farklı olduğunu ortaya koydu. 
     Amerikan Tennessee ve Columbia üniversitesi uzmanları, konu hakkında yaptıkları uzun araştırmalar sonunda, dünyanın bu en pahalı kemanlarının yapımında kullanılan tahtanın, uzun ve soğuk kışlar ile kısa ve ılık yazlar yaşamış ağaçlardan elde edildiği için bu derece mükemmel ses verdiğini saptadılar. 
     Araştırmayı yürüten uzmanlardan Dr. Henry Grissino-Mayer, ''şimdiye kadar bunu kimsenin düşünmemiş olması doğrusu beni şaşırttı'' diye konuştu. 
     Uzmana göre, ''kemanların pürüzsüz ses vermeleri, kullanılan ağaçların yetiştikleri ortamın çok soğuk ve tahta yoğunluğunun fazla olmasından kaynaklanıyor''. 
     Aynı zamanda iklim uzmanı olan Dr. Grissino-Mayer ile Columbia üniversitesinden Llyod Burckle, ''Avrupa'nın 1450-1850 arasında mini bir buzul çağı yaşadığını, bu durumun ağaçların büyüme hızını yavaşlattığını ve ağaçların tahta yoğunluğunun artmasına neden olduğunu'' ifade ettiler. 
     Antonio Stradivari dahil, 17. yüzyılın ünlü İtalyan keman ustalarının Cremona'da ürettikleri kemanlarda bu ağaçları kullandıkları belirtiliyor. 
     Uzmanlara göre mini buzul çağı en soğuk evresini 1645-1715 yılları arasındaki 70 yıllık dönemde geçirdi. Antonio Stradivari'nin 1644'te doğduğu ve sanatı açısından altın çağını 1700-1720 arasında yaşadığı biliniyor. 
     Ağaçların incelenmesi sonucu bunların 1625-1720 yılları arasında çok yavaş büyüdükleri ve halkalarının çok dar ve sıkışık olduğu saptandı. 
     Grissino-Mayer ve Burckle'in buluşları ''Dendrochronologia'' adlı bilimsel dergide de yayınlandı. 
     Merkezi New York'ta bulunan Amerika Keman Cemiyeti başkanı Helen Hayes, ''teoriyi çok çok ilginç'' olarak nitelendirdi ve ''Benim açımdan çok geçerli bir gözlem'' diye konuştu. 
     ''Ancak yeteneksiz bir ustaya dünyanın en mukemmel ağacını da verseniz iyi bir sonuç alamazsınız'' diyen Hayes, ''Bilmecenin sadece tek bir hanesi yok'' dedi. 
     
</TEXT>
</DOC>
