<DOC>
<DOCNO> 232515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sondun23.html </URL>
<DATE> 2004/04/18/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Talat AKEL'in dönüş yapması doğru bir yaklaşımdır... 
</HEADLINE>
<TEXT>

     KKTC Başbakanı Mehmet Ali Talat, önümüzdeki günlerde Kıbrıs Rum kesimini yeniden ziyaret edeceğini belirterek, Rum tarafından ''evet'' çıkmasının önemli olduğunu, Cumartesi gününe kadar ''evet''e odaklanmaları gerektiğini söyledi. 
     Başbakan Talat, TÜSİAD ve KKTC İşadamları Derneği tarafından düzenlenen, ''Kıbrıs Ekonomisi ve Yatırım Olanakları'' konulu seminerin katılımcılarına verilen yemeğe katıldı. 
     Yemekten önce gazetecilerin sorularını yanıtlayan Talat, bir gazetecinin, BM'ye sunulan Türkiye kökenli KKTC vatandaşlarının listesinin Cumhurbaşkanı Rauf Denktaş'a verilip verilmediği yönündeki sorusuna karşılık, Cumhurbaşkanı Denktaş istemediği için listenin kendisine verilmediğini söyledi. 
     ''Cumhurbaşkanı istemedi, kendisini verilmesini istemedi. Dolayısıyla kendisine verilmedi'' diyen Talat, liste üzerinde spekülasyon yapılmasın diye gizlilik üzerinde çalışıldığını ve yok denecek kadar başka bir kopyasının olmadığını kaydetti. Talat, ''Kıbrıs'ta yaşayan ve bu listelerde yer almayan hiç kimse yok'' dedi. 
     Talat, bir gazetecinin, Cumhurbaşkanı Denktaş'ın propaganda için ''sokağa indiğini'' söylemesi üzerine, ''Hayırlı olsun'' dedi ve şöyle devam etti 
     ''Biz de sokaktayız. Biz hiç içeri girmedik ki zaten. Halkımızla beraberiz, halkımıza gerçekleri anlatıyoruz, anlatmaya da devam edeceğiz. Sayın Cumhurbaşkanı'nın da demokratik hakkıdır, görüşlerini ortaya koyabilir ve sonuçta kararı halkımız verecek.'' 
     
     AKEL'İN TAVRI 
     Başbakan Talat, Rum komünist AKEL partisinin referanduma yönelik tavrında değişiklik olduğuna ilişkin bir soruya karşılık, tüm dünyanın Kıbrıs sorununun çözümüne odaklandığını ve Annan Planı'nı desteklediğini belirterek, durumun çok kritik bir aşamada olduğunu kaydetti. Talat, şöyle konuştu 
     ''Rum tarafı AB'ye 'hayır' diyerek, AB'ye girer, resmi olarak ama ruhen, fiilen, kalben kabul edilme bakımından girmiş olmaz. Çünkü AB'nin sonuna kadar desteklediği bir plana 'hayır' diyen bir ülke, bir devlet AB'ye de 'hayır' demiş sayılır. Onun için çok kritik bir aşamadayız. AKEL'in dönüş yapması, politika değiştirmesi doğru bir yaklaşımdır. Doğruyu görüp görüp doğruya gelmek demektir.'' Başbakan Talat, ''Referanduma Rum tarafında 'hayır' çıkarsa bir B planınız var mı '' sorusuna karşılık ise çok planları olduğunu, ancak şimdi çözüme odaklandıklarını söyledi. Cumartesi gününe kadar ''evet''e odaklanmak durumunda olduklarını, Güney Kıbrıs'tan da ''evet'' çıkması gerektiğini ifade eden Talat, kendisinin önümüzdeki günlerde Güney Kıbrıs'ı yeniden ziyaret edeceğini belirtti. 
     
</TEXT>
</DOC>
