<DOC>
<DOCNO> 210535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/guncel/agun.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İSTANBUL FELÇ 
</HEADLINE>
<TEXT>

   Balkanlar'dan gelen soğuk ve yağışlı hava İstanbul'da hayatı felç etti. Okullar tatile erken girdi. Vatandaşlar yollarda mahsur kaldı. Kent geceyi elektriksiz geçirdi... 
      İSTANBUL Milliyet 
   
   İstanbul'da kötü hava koşulları hayatı felç etti. Kara, deniz ve hava trafiğini büyük ölçüde etkileyen yağış nedeniyle saatlerce yollarda kalan insanlar perişan oldu. Elektrik ve suların kesilmesi, ısıtma sistemlerinin çalışmaması sonucu evlerinde bulunanlar hem karanlıkta, hem soğukta kaldı. Yağışa sevinen çocuklar okulların erken tatil edilmesinin ardından karnelerini alarak çifte sevinç yaşadı. 
   Avrupa yakasının yüzde 80'i, Anadolu yakasının da bir bölümü dün saatlerce elektriksiz kaldı. BEDAŞ, 11.15'ten itibaren abonelerin yüzde 80'ine elektrik verilemediğini bildirdi. Büyükşehir Belediyesi Afet Koordinasyon Merkezi AKOM en yüksek yoğunluk alarm anlamı taşıyan "C Planı"na geçti. 
   
   Kaloriferler söndü 
   Elektrik kesintisi nedeniyle birçok konutta ısınma sorunu yaşandı. Birçok işyerinde jeneratörlere benzin yetiştirmeye çalışan vatandaşlar akaryakıt istasyonlarında uzun kuyruklar oluşturdu. 
   Kötü hava şartları trafiği de olumsuz etkiledi. Özellikle Boğaziçi Köprüsü, E5 karayolunun Şirinevler - Cevizlibağ ve Avcılar - Beylikdüzü güzergahları durdu. TEM Otoyolu'nda da yoğun trafik yaşandı. Saatlerce taşıtların içinde mahsur kalan insanlar çareyi yürümekte buldu. 
   Atatürk Havalimanı'ndan yapılması gereken çok sayıda sefer rötarlarla gerçekleşti, bazı seferler de iptal edildi. Uçaklar sefer öncesi buzlanmaya karşı alkolle yıkandı. İstanbul Boğazı, çift yönlü olarak transit gemi geçişlerine kapatıldı. Sabancı, Koç, Beykent, Işık, Fatih, İstanbul Ticaret, Haliç, İTÜ ve Doğuş üniversiteleri tatil edildi. 
   
   İki tır kaydı Avrupa yakası bitti 
   İstanbul'dan Edirne istikametine gidişte TEM Otoyolu ve bağlantı yollarında sabaha kadar çözülemeyen trafiğe kayarak devrilen iki tır neden oldu. Hadımköy mevkiinde kayıp, yan dönen tırları kurtaracak araçlar olay yerine ulaşamadı. Bunun üzerine Edirne yönüne gidiş yollarındaki trafik, şehir içine kadar uzadı. İstanbul Valisi Muammer Güler, kayan araçlar nedeniyle TEM Otoyolu'nun, Mahmutbey gişelerden Lüleburgaz'a kadar kapandığını söyledi. 
   
   Türkiye, karakışa teslim oldu...    ANTALYA Kemer açıklarında Kuzey Kore bandıralı kuru yük gemisi önce karaya oturdu, ardından yan yattı. Kurtarma ekipleri mürettebatı kurtardı.İZMİR Metrekareye ortalama 24 kilogram yağış düştü. Vapur seferleri iptal edildi. ÇANAKKALE Boğaz gemi trafiğine kapatıldı. Devlet Hastanesi'nde acil vakalar dışındaki ameliyatlar iptal edildi. EDİRNE 167 köye elektrik verilemedi. 248 köy yolu ulaşıma kapandı. Keşan yakınında yoldan çıkan otobüste 5 saat mahsur kalan yolcular kurtarıldı. KIRKLARELİ 7 belde ve 138 köye elektrik verilemedi. Ceneviz Mağarası'na kamp yapmak amacıyla gelen ve mahsur kalan 6 öğrenci kurtarıldı.BURSA Piknik yapmaya giden lise öğrencileri, Kaplıkaya'daki piknik alanında yağış hedeniyle mahsur kaldı. BALIKESİR 500'ü aşkın köy yolu ulaşıma kapandı. Ayvalık açıklarında fırtınaya yakalanan balıkçı teknesi için Sahil Güvenlik'e ait bir helikopter İzmir'den yola çıktı.KAYSERİ Bir otobüsün devrilmesi sonucu 1 kişi öldü, 39 kişi yaralandı. Ali Dağı'nda mahsur kalan 2 polis memuruyla, bir minibüste mahsur kalan 7 öğretmen kurtarıldı.KOCAELİ İlköğretim okulundan köylerine dönmekte olan 70 kadar öğrenci Kartepe'de mahsur kaldı. Şoför ve öğrenciler odun deposuna sığındı. KONYA Seydişehir'de şiddetli lodos nedeniyle, beş evde 12 kişi sobadan sızan gazdan zehirlenerek hastaneye kaldırıldı.SİVAS Kar yağışı ve tipi nedeniyle Yozgat ve Malatya karayolları trafiğe kapandı. Araçlar yollarda kaldı. 
   
      Milliyet yolda kalanları ağırladı    İstanbul'da yolda kalan bazı vatandaşlar gazetemize konuk oldu. Bağcılar'da TEM bağlantı yolu üzerinde trafik kilitlendi. Evlerine dönmek isteyen binlerce İstanbullu da yollarda kaldı. Gazetemizin bulunduğu bölgede bulunanlara personelimiz yardım etme çağrısında bulundu. Vatandaşlar, bu davet üzerine gazetemize gelerek kendilerine ayrılan salonda dinlenme olanağı buldu, yemek ve içecek ihtiyaçları karşılandı. 
</TEXT>
</DOC>
