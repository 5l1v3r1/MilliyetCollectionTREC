<DOC>
<DOCNO> 232659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/siyaset/siy06.html </URL>
<DATE> 2004/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziyal New York'a gidebilir 
</HEADLINE>
<TEXT>

      
   Kıbrıs'ta 24 Nisan'da yapılacak referandumu dört gözle bekleyenlerin başında üstün performansı nedeniyle 7 yıldır Ankara'da "tutulan" Dışişleri Bakanlığı Müsteşarı Uğur Ziyal geliyor. 
   Ziyal, Şam Büyükelçiliği görevinden 1997 yılında döndüğü Ankara'da dört yıl müsteşar yardımcılığı görevini yürüttü. Abdullah Öcalan'ın yakalanması sürecini yakından izleyen Ziyal, Adana Mutabakatı'nın mimarları arasında yer aldı. Görev süresi sonunda önemli bir başkente atama beklerken, Faruk Loğoğlu'ndan boşalan müsteşarlık koltuğuna oturan Ziyal bu görevde dördüncü yılına girdi. 
   Ziyal'in geçtiğimiz yıl yurtdışına atanması gündeme geldi. Ancak Tayyip Erdoğan - Abdullah Gül ikilisi döneminde AB süreci, Irak ve Kıbrıs konularının en üst sıralarına yerleşmesi üzerine Ankara'dan ayrılamadı. 
   Gül, deneyimli bürokratının yerini doldurabilecek bir isim belirlerse, Ziyal 7 yıl aradan sonra yurt dışına çıkma fırsatı bulacak. Ziyal'in gidebileceği iki önemli merkezin Roma ve New York olduğu kulislerde dile getiriliyor. Ziyal'in Türkiye'nin New York'taki BM Daimi Temsilcisi Ümit Pamir'in yerine gönderilebileceği de belirtiliyor. 
   
   
   
</TEXT>
</DOC>
