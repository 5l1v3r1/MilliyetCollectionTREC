<DOC>
<DOCNO> 235994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sontur27.html </URL>
<DATE> 2004/04/29/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
2 yıl önce kaybolmuştu... Cinayete kurban gittiği anlaşıldı 
</HEADLINE>
<TEXT>

     Denizli'de, 2 yıl önce kaybolan ve bir daha haber alınamayan Bülent Özden'in cinayete kurban gittiği bildirildi. 
     Alınan bilgiye göre, bir ihbarı değerlendiren Denizli Asayiş Şube Müdürlüğü ekipleri, Sarayköy İlçesi'ne bağlı Tırkaz Köyü'nden 2 yıl önce kaybolan Bülent Özdel'in 27 öldürüldüğünü, cesedinin bir araziye gömüldüğünü belirledi. 
     Soruşturmayı genişleten Cinayet Bürosu görevlileri, önce Özden ile aralarında anlaşmazlık olduğunu tespit ettikleri market işleten eski köy muhtarı Sebahattin K'yı gözaltına aldı. Sebahattin K'nın ifadesi doğrultusunda, cinayete karıştıkları iddiasıyla Sebahattin Ç, Dursel K. ve olayı gizleyen Mehmet K. ile İsmail U. da yakalandı. 
     Zanlılardan Sebahattin K, ifadesinde, Bülent Özden'in markete borçlu olduğunu ve borcunu ödemeden sürekli alışveriş yapmaya devam ettiğini, bu nedenle aralarında anlaşmazlık çıktığını söyledi. Sabahattin K'nın sorgusunda, 2 yıl önce Özden'in yine alışverişe geldiğini, olumsuz cevap verilmesi üzerine çıkan kavgada, halen firardaki kardeşi Fikret K. ve arkadaşı Sebahattin Ç. ile bir otomobile bindirerek köy dışında kafasını taşla ezip öldürdüklerini, cesedini de bir araziye gömdüklerini itiraf ettiği öğrenildi. 
     Emniyet yetkilileri, Fikret K'nın arandığını, diğer zanlıların ise adliyeye sevk edileceklerini bildirdiler. 
     
</TEXT>
</DOC>
