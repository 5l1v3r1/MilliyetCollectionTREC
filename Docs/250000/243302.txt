<DOC>
<DOCNO> 243302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonsiy18.html </URL>
<DATE> 2004/05/27/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Erdoğan "Her şeyi biz belirleyelim, gibi bir saplantımız yok" 
</HEADLINE>
<TEXT>

     Başbakan Recep Tayyip Erdoğan, ''Bizim hükümet olarak, her şeyi biz belirleyelim, herkes buna uysun gibi bir saplantımız yoktur'' dedi. 
     Erdoğan, Türkiye Esnaf ve Sanatkarları Konfederasyonu'nun Başkanlık Meclis'i toplantısında yaptığı konuşmada, ekonomik sıkıntıları geride bırakmak, Türkiye'yi üreten ve ürettiği ölçüde zenginleşen bir ülke yapabilmek için uzun ve zorlu bir yolculuğa çıktıklarını söyledi. 
     Bu yolculukta şu ana kadar alınan mesafelerin içlerini serinletecek sonuçlar ortaya koyduğunu dile getiren Başbakan Erdoğan, ekonomik program aynı kararlılık ve dikkatle sürdüğü müddetçe, bu olumlu gelişmelerin arkasının, her geçen gün üstüne koyarak gelmeye devam edeceğini bildirdi. 
     ''İnşallah yakın zaman içinde istikrarlı ve kararlı bir yönetim anlayışımızın meyvelerini hep birlikte toplayacağız'' diyen Erdoğan, şöyle devam etti 
     ''Son 18 aylık dönemde ekonomimiz, dünyadaki belli başlı bütün ekonomik çevreleri şaşırtan bir büyüme hızı ve iyileşme yakalamış durumdadır. Biliyorsunuz Türkiye'nin önemli miktarlarda dış borçları var. Biz hem bu borçları ödüyor, bir yandan da ülkemizin şartları göz önüne alındığında, olağanüstü denebilecek bir büyüme hızıyla yolumuza devam ediyoruz. 
     Bunun anlamı, ülkemizin büyük potansiyelinin bir kere daha devreye girdiği, ekonomimizin çöktüğü yerden doğrulduğu, yeniden ayağa kalkarak ileriye doğru adımlar atmaya başladığıdır. 
     İnşallah bu adımlar çoğalacak ve hızlanacaktır. Türkiye bu zorlukları aşmakla kalmayacak, dünyada önümüzdeki yılların en önemli ekonomi güçlerinden biri olacaktır. 
     Ekonomimizde son bir yılda attığımız adımlarla birçok rekorlara imza attık. Cumhuriyet tarihimizin ihracat rekorlarını kırarak dünyanın ulaştığımız satış rakamlarıyla dünyanın en fazla ihracat yapan ülkeleri sıralamasında önemli ilerlemeler kaydettik. Gururla söylüyorum, Türkiye yılın ilk dört aylık verilerine göre şu anda ihracat artışında dünya birincisi konumunu yakalamıştır.'' 
     
     DÖVİZDEKİ DALGALANMA 
     Dış ekonomik etkenlere bağlı olarak dövizde dalgalanmalar yaşanmasına rağmen, ekonominin ciddi anlamda bir sıkıntı yaşamadığını belirten Erdoğan, ''Yıllardır bir türlü önü alınamayan enflasyon canavarına dur dedik, rekor düşüşler gerçekleştirerek Türkiye'yi tek haneli enflasyona inanır hale getirdik'' diye konuştu. 
     Bu yıl sonu için hedefin en çok yüzde 12 olduğunu ve bu hedefi tutturmamak için ortada hiçbir sebebin bulunmadığını belirten Erdoğan, şöyle konuştu 
     ''İnşallah 2005'te de Türkiye'yi, enflasyonunu tamamen dizginlemiş, tek haneli enflasyonla yaşayan bir ülke haline getireceğiz. Sanayi üretimimiz bir önceki yıla göre yüzde 15'ler civarında bir artış göstermiştir. 
     Turizmde herkesin şaşırdığı, ama hükümet olarak bizim zaten beklemekte olduğumuz bir patlama yaşanıyor. 
     Ülkemize yılın ilk dört ayında gelen turist sayısı geçen yılın aynı dönemine göre yüzde 50'nin üstünde bir artış göstermiş durumdadır. Şartlar böyle devam ederse, bu yıl ülkemizi ziyaret eden turist sayısının 20 milyon gibi rekor bir yüksekliğe ulaşması bekleniyor. 
     Bir yandan ekonomideki bütün bu iyileşmeler, öte yandan yönetim yapımızı çağın gereklerine uygun hale getirecek adımların ardı ardına atılması sonucunda, bugün Türkiye özgüvenini yeniden kazanmıştır.'' Bu genel iyileşme tablosunun bütün sektörleri rahatlattığını, piyasanın canlandığını, istihdamda artış başladığını memnuniyetle gördüklerini kaydeden Başbakan, bunların ülke ve insanlar için son derece önemli ve güzel göstergeler olduğunu dile getirdi. 
     Erdoğan, bunların Türkiye'nin uzun yıllar boyunca yaşamadığı, görmediği ve gerçekleştiremediği gelişmeler olduğunu kaydetti. 
     
     ''GAYRET SARF EDİYORUZ'' 
     Hükümet olarak, Türkiye'yi sıkıntılarından tamamen uzaklaştırmak ve milletin yüzünü güldürebilmek için büyük bir gayret gösterdiklerini kaydeden Erdoğan, ancak rakamların açıkça ortaya koyduğu bu güzel tabloda, memleket sevdası ve heyecanıyla dolu fedakar insanların payının çok büyük olduğunu belirtti. 
     Erdoğan, şunları söyledi 
     ''Sizler, bizim heyecanımıza heyecanınızı, bizim azmimize azminizi, bizim gayretlerimize gayretlerinizi katmasaydınız, bizler bu mücadelede bu kadar güçlü olamaz, bu başarıyı yakalayamazdık. 
     Bu ülkeyi tarihte olduğu gibi bugün de ayağa kaldıracak olan büyük güç, milletimizin birlik ve beraberlik içinde Türkiye'yi ileriye taşıma azmini ve kararlılığını açık bir şekilde ortaya koyması olacaktır. 
     Hükümet olarak sizlerin bu büyük gücünüzü, desteğinizi arkamızda hissediyor ve şartlar ne olursa olsun bütün engelleri aşıp geçeceğimizden şüphe duymuyoruz. 
     Türkiye'nin topyekün içinde bulunduğu büyük kalkınma hareketinde bütün çalışan kesimlerimizin olduğu gibi esnaf ve sanatkarlarımızın rolü de çok büyüktür. 
     Yıllar yılı ihmal edilen, kendi kaderine terk edilen ve ardı ardına kepenk indirmek zorunda kalan bu cefakar hizmet erbabının yanında olmak için hükümet olarak elimizdeki bütün imkanlarla gayret gösteriyoruz. 
     Esnaf ve sanatkarlarımızın sorunlarını gidermek ve durumlarını iyileştirmek amacıyla mevzuatı yeniden düzenlemek konusundaki çalışmalarımızdan haberdarsınız. 
     Bizim bütün çabamız, ekonomimizin belkemiği olarak gördüğümüz Siz değerli esnaf ve sanatkarlarımızın, en iyi şartlar içerisinde hizmet ve faaliyetlerinizi sürdürmenizi temindir. Bu konuda mevcut çalışmalarımızla ilgili her türlü katkınızın başımızın üstünde yeri vardır.'' 
     
     ''DİYALOGU KOPARMAMAK'' 
     Türkiye'yi kalkındırmak için önce çalışan kesimlerin kalkındırılması gerektiğinin farkında olduklarını dile getiren Erdoğan, ''Ayrıca şu an önümüzdeki en büyük ekonomik ve sosyal problemlerden biri gibi duran işsizlik ile mücadelede en büyük desteğimiz de yine esnaf ve sanatkarlarımızın oluşturacağı yeni istihdam imkanları olacaktır'' dedi. 
     Diyalogu hiç koparmadan, en yararlı, en verimli ve en etkin işleyecek mevzuatı ortaya çıkarmak gerektiğini belirten Başbakan Recep Tayyip Erdoğan, sözlerini şöyle sürdürdü 
     ''Bizim hükümet olarak, her şeyi biz belirleyelim, herkes buna uysun gibi bir saplantımız yoktur. 
     Makro ekonomik dengeleri dikkate alan, Türkiye'nin gerçeklerinden kopuk olmayan her türlü yapıcı katkı ve eleştiriye sonuna kadar açığız. Herhalde takdir edersiniz, uzun yıllardır bu ülkeden gelip geçmiş iktidarlar arasında en kolay ulaştığınız, derdinizi en kolay anlattığınız siyasi iktidarız. 
     Buradan açıkça ifade ediyorum, milleti temsil eden her türlü sivil inisiyatiften en yüksek düzeyde faydalanmayı samimiyetle isteyen bir hükümetiz. 
     Dolayısıyla esnaf ve sanatkarımızın önünü açacak, işini kolaylaştıracak, Türkiye ekonomisini büyütecek ve yeni istihdam imkanları açacak her türlü önerinize sonuna kadar açığız. Yeterki bu ülkeyi kısır çekişmelerin içine çekecek, tıkır tıkır işlemekte olan bir ekonomiyi akamete uğratacak ve sırf muhalefet olsun diye ortaya atılmış polemiklerle bu ülkenin vaktini zayi etmeyelim. 
     Bu salondaki herkesin, güçlü ve müreffeh bir Türkiye özlemini en az bizim kadar gönlünde hissettiğinden eminim. O zaman el ele gönül gönüle vererek, esnafıyla sanatkarıyla, işçisiyle memuruyla, tüccarıyla, köylüsüyle topyekün bu büyük medeniyet yarışında işbirliği, güç birliği, duygu birliği içinde olalım.'' 
     
</TEXT>
</DOC>
