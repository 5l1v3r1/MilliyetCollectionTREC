<DOC>
<DOCNO> 227144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sondun25.html </URL>
<DATE> 2004/03/31/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Zugam'ın annesi Oğlum 11 Mart'ta evde uyuyordu 
</HEADLINE>
<TEXT>

     İspanya'nın başkenti Madrid'de 11 Mart'ta 202 kişinin öldüğü, 1450 kişinin yaralandığı bombalı terör saldırılarının 1 numaralı zanlısı olarak gösterilen Faslı Cemal Zugam'ın annesi Ayşe Aşab, oğlunun 11 Mart sabahı evde uyuduğunu söyledi. 
     Terör saldırılarını organize ettikleri iddiasıyla tutuklanan 14 kişi arasında en büyük şüpheli olarak gösterilen Cemal Zugam ve kardeşi Muhamed hapiste bulunurken, anneleri oğullarının suçsuz olduğunu savundu. 
     El Mundo gazetesinin bugün manşetten verdiği haberde, anne Ayşe Aşab, ''Oğullarım hiçbir trene gitmedi. 11 Mart'ta, her gün olduğu gibi evde benimle uyuyorlardı. Muhammed saat 10.00'da, Cemal de 10.30'da uyandı. Her sabah olduğu gibi onlara kahvaltı hazırladım ve evde televizyon karşısında olanları izledik'' dedi. 
     Röportajda anne Ayşe Aşab'ın kızları da ağabeylerinin suçsuz olduğunu ileri sürdü. 
     İspanyol basınında, soruşturmaları yürüten polis kaynaklarına dayanarak verilen haberlerde, 11 Mart sabahı bombaların patladığı trenlerde Cemal Zugam'ı gören en az 2 görgü tanığı bulunduğu iddia edilmişti. 11 Mart saldırılarıyla bağlantılı olarak tutuklananların hepsi, şu ana kadar kendilerine yöneltilen suçlamaları reddetti. 
     Öte yandan 11 Mart saldırılarıyla bağlantılı olarak gözaltına alınanları sorgulayan hakim Juan Del Olmo, 5 kişi hakkında uluslararası tutuklama emri çıkardı. Aranan 5 kişi arasında, ''Fas İslami Savaşçı Grubu'' adlı örgütün en büyük sorumlusu olarak gösterilen, ''Ebu İlyas'' kod adlı Kerim El Mejati'nin de bulunduğu bildirildi. 
     Gözaltına alındıktan sonra serbest bırakılan Fuad El Morabit adlı Faslının hakim Del Olmo'nun emriyle bir kez daha yakalanarak sorgulanmaya başladığı açıklandı. 
     
</TEXT>
</DOC>
