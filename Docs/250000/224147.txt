<DOC>
<DOCNO> 224147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/spor/spo01.html </URL>
<DATE> 2004/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da ipler sıkılıyor 
</HEADLINE>
<TEXT>

   Beşiktaş'ta, Diyarbakır yenilgisi sonrasında taşlar yerinden oynadı. Siyah-Beyazlı yönetim, futbolculara ağır para cezası verilmesi ve kadro dışı uygulaması için düğmeye bastı 
      ORHAN YILDIRIM 

   
   Ceza sistemi yolda 
   ŞAMPİYONLUK yarışında Diyarbakırspor yenilgisiyle birlikte ağır yara alan Beşiktaş'ta acil önlem paketi uygulamaya kondu. Siyah - Beyazlı yönetim, üst üste yapılan puan kayıplarının ardından futbolcuların tüm transfer ödemelerini durdurma kararı aldı. Bundan sonra disiplinsiz harekette bulunan, kart görüp takımını ateşe atanları ise para ve kadro dışı kalma cezası bekliyor. 
   
   Revizyon iddiası 
   BEŞİKTAŞ yönetiminin, bazı yıldızların doyuma ulaşması nedeniyle gelecek sezon revizyona gitmeyi planladığı öğrenildi. Siyah - Beyazlılar'ın, şampiyonluğun kaçması halinde oyunculara tarihi bir para cezası vereceği bildirildi. Lucescu'nun da alınan ağır yenilgiler nedeniyle güven kaybettiği ve sezon sonunda Rumen hocanın durumunun da tekrar gözden geçirileceği ifade edildi. 
   
   Zago'ya şans yok 
   ACİL önlem paketinde ilk olarak hayata geçecek olan tedbirler ise kadro dışı cezaları olacak. Başta Zago olmak üzere bazı yabancıların kalan haftalarda takımda forma şansı bulamayacağı bildirildi. Bu uygulamanın bazı yerli oyuncuları da kapsayacağı belirtildi. Teknik Direktör Lucescu'nun kalan maçlarda yedek oyunculara daha fazla şans vereceği ileri sürüldü. 
   
   Taviz verilmeyecek 
   SİYAH - Beyazlı takımda kalmak istemesine karşın para konusunda uzlaşamayan Giunti'ye de taviz verilmeyecek. İtalyan yıldızın, imza için önerilen 1 milyon Euro'yu kabul etmemesi durumunda görüşmelerin kesileceği bildirildi. Bu arada Diyarbakırspor maçından sonra "Kendim için bazı önlemler alacağım" diyen Sinan Engin, istifa etmeyi kastetmediğini açıkladı. 
   
   Lucescu bombaladı    Romanda'da çaprıcı açıklamalar yapan Beşiktaş'ın hocası, "Perde arkasında yaşanan olaylar artık benim için sürpriz değil" dedi 
   'Problem etmiyorum' 
   LUCESCU, Romanya'da yine çarpıcı açıklamalar yaptı. Türk futbolunu artık yakından tanıdığını dile getiren Rumen hoca, "Federasyon ve hakemleri artık problem etmiyorum. Perde arkasında yaşanan olaylar benim için sürpriz değil. Bunları Galatasaray'daki ilk yılımda da yaşamıştım. Şampiyonlar Ligi'ne gideceğimize inanıyorum" dedi. 
   
   İstatistik döndü 
   LİGİN ilk yarısında fırtına gibi esen Beşiktaş, ikinci yarıda hayal kırıklığı yarattı. İkinci yarıya Fenerbahçe'nin 8 puan önünde lider giren Siyah-Beyazlılar, hem zirveyi kaybetti, hem de ilk yarıdaki istatistiklerinin gerisinde kaldı. İkinci yarıda yaptığı 9 maçta 17 gol yiyen Beşiktaş, ilk yarıda oynadığı 17 maçta kalesinde sadece 15 gol görmüştü. 
   
   İstifanın eşiğinde    BEŞİKTAŞ'TA futbol takımının aldığı başarısız sonuçlara bir de yönetim krizi eklendi. Yönetim Kurulu üyelerinden Emin Önal'ın istifanın eşiğine geldiği öğrenildi. Daha önce futbol şubesinde görev yapan Önal'ın, alt yapı sorumluluğunu istediği bildirildi. Emin Önal'ın isteğinin yerine getirilmemesine son derece kızdığı ve görevi bırakmayı düşündüğü iddia edildi. 
   
   Fatura kesildi    Beşiktaşlı taraftarların kurduğu internetteki "www.bjk.com" adresli sitede takımın düşüşünün sebepleri araştırıldı. "Beşiktaş'ta kötü gidişin sorumlusu kim " sorulu ankete 7 bin 654 kişi katıldı. Ankete katılanların yüzde 29.5'i , sorumlu olarak futbolcuları gösterirken, teknik kadro ise yüzde 19.6 ile ikinci sırada yer aldı. Medyayı sorumlu görenler yüzde 14.5, yönetimi suçlayanlar yüzde 8.9 olurken, taraftarlar ise yüzde 4'te kaldı. Bu arada taraftarlar, Diyarbakır maçı dönüşünde kafileyi protesto ederken, menajer Sinan Engin'in dün Bursaspor kampını ziyaret ettiği, durumdan haberdar olan Fenerbahçeli yöneticilerin büyük tepki verdiği öğrenildi. 
   
   
</TEXT>
</DOC>
