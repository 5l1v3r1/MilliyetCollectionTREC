<DOC>
<DOCNO> 238608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sonspo10.html </URL>
<DATE> 2004/05/09/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Beşiktaş-Akçaabat Sebatspor maçından notlar... 
</HEADLINE>
<TEXT>

     Beşiktaş, 2003-04 futbol sezonunda İstanbul'daki son maçını boş tribünlere oynadı. 
     Özellikle ligin ikinci yarısında aldığı kötü sonuçlarla büyük bir düşüşe geçen ve bitime 2 hafta kala şampiyonluk ile ikincilik şansını yitiren siyah-beyazlılar, Akçaabat Sebatspor maçına taraftar desteğinden yoksun çıkmak zorunda kaldı. Tribünler adeta boş kalırken, karşılaşmayı yaklaşık 3 bin sporsever izledi. 
     Bu arada kümede kalma şansını sürdürmek için mutlak puana ihtiyacı olan Akçaabat Sebatspor'un taraftarları da maça ilgi göstermezken, takımları için hayati önem taşıyan maçı 50'ye yakın taraftar izledi. 
     
     BEŞİKTAŞ'TA 7 EKSİK 
     Beşiktaş, Akçaabat Sebatspor maçına sakatlıkları ve cezaları nedeniyle tam 7 oyuncusundan yoksun çıktı. 
     Siyah-beyazlılarda sarı kart cezalıları Giunti ve Ümit Aydın'ın yanı sıra sakatlıkları nedeniyle sezonu kapatan Ahmed Hassan, Tayfur, Yasin Sülün ve Pancu kadroda yer almadı. 
     ''Kara kartallar'' eksik futbolcularının çokluğu nedeniyle maça 17 kişilik kadroyla çıkmak zorunda kaldı. 
     
     AHMET YILDIRIM ORTA SAHAYA 
     Lucescu, orta sahada oyuncularının eksikliğinde daha önce savunmada oynattığı Ahmet Yıldırım'a Akçaabat Sebatspor karşısında orta sahada şans verdi. 
     Rumen teknik adam savunmayı Emre, Ronaldo ve Zago'dan oluştururken, sağ kanatta Kaan Dobra, solda da İbrahim'i oynattı. 
     Forvette Ilie-Sergen ikilisini oynatan Lucescu, bu ikilinin arkasında Tümer'e görev verdi. 
     Siyah-beyazlılarda yedek kulübesinde ise Cordoba, Ali Cansun, Sinan, Ümit Atalay, Gökhan ve Okan yer aldı. 
     
     KONUK EKİPTE 4 ESKİ BEŞİKTAŞLI 
     Konuk ekip Akçaabat Sebatspor'da 4 eski Beşiktaşlı, sahaya ilk 11'de çıktı. 
     Kırmızı-beyazlılarda daha önce Beşiktaş'ta forma giyen Oktay, Orhan, Tunç ve Erman Ergin eski takımlarına karşı forma giydi. 
     Bu arada siyah-beyazlı taraftarlar özellikle Oktay'a sevgi gösterilerinde bulundu. 
     Akçaabat Sebatspor'da sakatlıkları bulunan Selahattin ve Muzaffer maç kadrosuna dahil edilmedi. 
     
     DEMİRÖREN LOCADA 
     Beşiktaş'ta yarın başkan adaylığını resmen açıklayacak olan Yıldırım Demirören karşılaşmayı kapalı tribünün üstündeki locadan izledi. 
     Locada yönetim kurulu listesine almayı planladığı Kıvanç Oktay ve Murat Aksu ile birlikte maçı izleyen Demörören'e taraftarlar, ''Yıldırım Nouma'yı buraya getir'' diye tezahüratta bulundu. 
     Öte yandan Ayazağa Yusuf Tunaoğlu Stadı'nda oynanan PAF Ligi maçını Beşiktaş 2-1 kazandı. 
     
</TEXT>
</DOC>
