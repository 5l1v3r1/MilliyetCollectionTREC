<DOC>
<DOCNO> 219967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/yazar/tamer.html </URL>
<DATE> 2004/03/05/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
13. ayın 1 Ocak günü doğan Türkler 
</HEADLINE>
<TEXT>

   
   Gazeteci olarak İstanbul'un varoşlarında bir sohbet toplantısına gittiğimde, ya da Milliyet TIR'ıyla Anadolu'yu dolaştığımda, nüfus kağıdındaki yaşıyla gerçek yaşı arasında 6 - 7 yıl fark olanlara çok rastlamışımdır. 
   Çoğunlukla doğuda, ulaşımın zor olduğu ücra yörelerde doğan bebeklerin, nüfus kütüğüne ancak ilkokula başlarken, mecburen kaydedildiği hepimizin malumu. Sanırım sizlerin de benim gibi malumunuz olmayan husus ise, gecikmeli olarak yapılan nüfus kayıtlarında doğum günü olarak çoğunlukla 1 Ocak tarihinin yer aldığı. Herhalde nüfus kayıt memurları, doğum gününü bilmeyenlere geçmişte 1 Ocak'ı münasip buluyorlardı. Aksi halde başvuranların koro halinde "Çocuğumun doğum günü 1 Ocak olsun" demiş olmaları gerekir ki, bu hayli zayıf bir olasılık 
   Avusturya - Türk İşadamları ve Sanayicileri Derneği'nin daveti üzerine bir konuşma yapmak için gittiğim Viyana'da hayretle öğrendim ki, Avusturya'ya 70'li yıllarda işçi olarak gidenlerin 60 - 70'inin nüfus cüzdanına doğum günü 1 Ocak olarak düşülmüş. Bu durum sigorta ve emeklilik işlemlerinde öylesine karışıklık yaratmış ki, Avusturya resmi makamları bu karışıklığı gidermek için, "olmayan bir 13. ay" icad etmişler. Nedenini Viyana'da emeklilik sigortasında çevirmenlik yapan Sevgül Sarı şöyle anlatıyor 
   "Avusturya'daki sigorta sisteminde sigortalının numarası 10 rakamlıdır. İlk 4 rakam kendi verdikleri numara oluyor, son 6 rakam da sigortalının doğum tarihi. Bir bakıyorlar ki büyük çoğunluğun doğum günü 1 Ocak. Yetmiyormuş gibi, doğum yılları tutanların sayısı da az değil. Dahası aynı yöreden gelenlerin bir kısmında isimler bile aynı. Bir sigortalıyı diğerinden ayırt etmenin mümkün olmadığı durumlarda, Avusturya resmi makamları çözüm olarak sembolik bir 13. ay bulmuşlar ve "doğum tarihi doğru değil" anlamında, söz gelişi 01. 13. 1955 ya da 01. 13. 1948 diye kayda geçiyorlar. Sigorta numarasını bu şekilde veriyorlar." 
   Pasaportlarında doğum tarihi 1 Ocak yazan Türklerin sayısının çokluğunu gerçek zanneden Avusturyalılar ise, yılbaşında Türkleri 2 kez kutluyorlarmış "Yılbaşını hepimiz kutluyoruz. Ama siz Türkler için özel bir anlamı var. Çünkü aynı zamanda çoğunuzun da doğum günü." 
   Nüfusu 8.2 milyon olan Avusturya'da aileleriyle birlikte yaklaşık 300 bin Türk yaşıyor. 
   
   Erdoğan'ın maaşı Schröder'inkinden daha yüksek    Gazeteciliğin en heyecan verici yönlerinden biri, her sabah masanızın başına oturduğunuzda, hangi konuda yazacağınızı belirleyinceye kadar geçen süreçtir. Bu süreç kimi zaman sıkıntılı, kimi zaman da sürprizlerle doludur. Dünkü yazımla ilgili olarak Yalçın Şenel adlı okurumdan gelen e - posta mesajına bakar mısınız 
   "Yazınızda demişsiniz ki, Almanya'daki kişi başına düşen milli gelir 25 bin 700 dolar. Ve Almanya Başbakanı'nın aylık maaşı 15 bin euro. Başbakanımızın Schröder'e sorarak öğrendiği rakam 
   Her 2 rakamı dünkü euro dolar paritesinden 1.22 değerlendirdiğimizde, Almanya'da kişi başına düşen milli gelir 21 bin 65 eurodur ve Almanya Başbakanı, kendi ülkesindeki kişi başına milli gelirin yıllık 71.21'ini aylık olarak almaktadır. 
   Aynı değerlendirmeyi Türkiye için yaparsak Ülkemizde kişi başına milli gelir 3 bin 500 dolar ve Başbakanımız da 6 milyar 213 milyon TL maaş alıyor. Bunu 2 Mart'taki TCMB döviz satış kurundan euroya çevirdiğimizde, 3 bin 794 euro yapıyor. Ülkemizde kişi başına düşen milli gelir ise Euro bazında 2 bin 869 euro. Başbakanımız, kişi başına düşen 2 bin 869 euroluk yıllık milli gelirin 132.14'ünü aylık olarak alıyor. Sizce Başbakanımız, Almanya Başbakanı'ndan daha fazla maaş almıyor mu " 
   
   
   
      
   
</TEXT>
</DOC>
