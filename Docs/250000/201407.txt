<DOC>
<DOCNO> 201407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sonspo18.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Çizme yasta... 'Inter kaçırdığın şeye bak ', Emre yetersiz .. 
</HEADLINE>
<TEXT>

     Avrupa Şampiyonlar Ligi'nde mücadele eden İtalyan takımlarından FC Inter'de, turu geçemeyip UEFA Kupası ile yetinmek zorunda kalmanın hüznü var. Emre Belözoğlu'nun da 88 dakika forma giydiği Dinamo Kiev-FC Inter karşılaşmasının 1-1 beraberlikle sonuçlanması, FC Inter'in Avrupa Şampiyonlar Ligi'ne veda etmesini de beraberinde getirdi. 
     La Gazzetta dello Sport Gazetesi bugünkü manşetini FC Inter'e ayırdı. ''İnter, kaçırdığın şeye bak '' diye manşet atan gazetenin spotunda, ''Inter Adani ile öne geçti, gol kaçırıp durumu 2-0 yapamadı, maçın bitimine 6 dakika kala bir gol yeyince de elendi'' ifadesini kullandı. 
     Tuttosport Gazetesi de ''Inter'den en buruk elveda'' diye manşet attı. Spotta ise Avrupa Şampiyonlar Ligi B Grubu'nda mücadele etmiş olan FC Inter'in Kiev'deki beraberlik sonucunda elenerek UEFA Kupası'na mahkum olduğu vurgulandı. Corriere dello Sport ise ilk sayfadaki haber başlığında, ''Inter, saçını başını yoldu'' dedi. 
     
     EMRE, ÇELİŞKİLERLE DOLU 

     La Gazzetta dello Sport ve Corriere dello Sport gazeteleri, oyunculara ilişkin değerlendirmelerinde Emre Belözoğlu'na 5.5 puan verdiler. La Gazzetta dello Sport, ''Emre, çelişkilerle dolu. Kesintili bir biçimde zaman zaman ışığı açtı, ilham alarak yaptığı çıkışlar oldu 42. dakikada Zanetti'ye asist , ama bunlar yeterince mükemmel ve mantıklı değildi. İyi olan şey bol bol faule maruz kalarak takıma sağladığı kazançtı. İkinci yarıda yalnızca Adani'nin kafasını bulan ceza vuruşu-asist nedeniyle değil, genelde daha iyiydi. Ama son derece belirleyici olduğunu söylemek zor'' biçiminde yorum yaptı. 
     Corriere dello Sport'ta ise ''Emre, birkaç kez aşırı çalıma yeltendi. Koordinasyonu iyi yakaladığında etkinliğini gösterebiliyor. Ama yeterince iyi değildi'' ifadesi kullanıldı. 
     Emre'ye 5 puan veren Tuttosport ise, ''Aşırı temkinli bir strateji benimseyen rakip karşısında Türk'ün mucitliği gerekirdi ama kendisinden bekleneni bir türlü veremedi. Akınlarda da oldukça ağırdı. Çoğu kez Ukraynalılar'ın pozisyon kazanmalarına neden oldu. Geçici olarak sağlanan 1-0'lık üstünlükte Adani'yi iyi görmüş olması yeterli değil'' yorumunda bulundu. 
     
</TEXT>
</DOC>
