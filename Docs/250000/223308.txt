<DOC>
<DOCNO> 223308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/siyaset/siy06.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
3 düzenleme iptal oldu 
</HEADLINE>
<TEXT>

   Anayasa Mahkemesi, Cumhurbaşkanı Sezer'in iptal istemiyle açtığı orman kanunu ve bürokratlara tanınan silah ruhsatı ayrıcalığı gibi düzenlemeleri iptal etti 
   ANKARA Milliyet 

   
   Anayasa Mahkemesi, Cumhurbaşkanı Ahmet Necdet Sezer'in açtığı davada, kızılağaç ve kestaneliklerin orman alanı dışına çıkarılmasını öngören düzenlemeleri iptal etti ve yürürlüğünü durdurdu. Yüksek Mahkeme, ayrıca cumhurbaşkanı, başbakan, bakan ve milletvekilleriyle, daha önceden bu görevde bulunmuş kişilere tanınan silah ruhsatı ayrıcalığını ortadan kaldırırken, "güvenlik fişleri" nedeniyle 12 Eylül 1980 sonrası kamu personelliği sınavını kazanmış olmalarına rağmen işe başlatılmayanlara, işe başlamalarının yolunu açtı. 
   Ormanlık alana ilişkin iptal edilen düzenleme, orman sınırları içinde veya bitişiğinde tapulu, orman sınırları dışında ise her türlü tasarruf belgeleri ile özel mülkiyette bulunan ve muhitin hususiyetlerine göre yetişmiş veya yetiştirilecek olan kızılağaçlıkları ile aşılı kestanelikler, fıstık çamlıkları ve palamut meşelikleri dahil olmak üzere her nevi meyveli ağaç ve ağaççıkların orman sayılamayacağını öngörüyordu. Düzenleme, hükümetin, orman yağmasına yol açacağı eleştirilerine neden olmuştu. 
   
   Suç işleyene silah yok 
   Anayasa Mahkemesi, Ateşli Silahlar Kanunu'nda, DSP - MHP - ANAP hükümeti döneminde gerçekleştirilen ve silahlı suça karışmış olsalar bile Cumhurbaşkanı, Başbakan, Bakanlar ile Yasama Organı üyeleriyle bu görevlerde bulunmuş olanlara silah taşıma ve bulundurma ruhsatı verilmesine olanak sağlayan düzenlemeyi iptal etti. 
   Yüksek Mahkeme, 1980 sonrası kamu personelliği sınavını kazanmalarına rağmen güvenlik soruşturmaları nedeniyle atamaları yapılmayanlara, güvenlik soruşturmaları dikkate alınmaksızın yeniden sınava girme hakkı tanıyan düzenlemenin "kamu çalışanları açısından..." şeklindeki ifadesini iptal etti. 
   
   THK'da özgür oldu 
   Bakanlar Kurulu'na, Türk Hava Kurumu'nun THK tüzüğünü onaylama, değiştirme ve yürürlükten kaldırma yetkisini veren Dernekler Kanunu'nun ilgili maddesini iptal eden Anayasa Mahkemesi, düzenlemenin, dernek kurma özgürlüğüne yapılmış açık bir müdahale anlamını taşıdığını belirtti. İptal kararının gerekçesi Resmi Gazete'nin dünkü sayısında yayımlandı. 
   
   
   
</TEXT>
</DOC>
