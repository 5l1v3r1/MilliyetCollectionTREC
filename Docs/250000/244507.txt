<DOC>
<DOCNO> 244507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sonspo13.html </URL>
<DATE> 2004/06/01/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Kocaman Transfer tekliflerine rağmen, Malatyaspor'u tercih ettim... 
</HEADLINE>
<TEXT>

     Malatyaspor'un yeni teknik direktörü Aykut Kocaman, pek çok transfer teklifi aldığını, ancak Malatyaspor'u tercih ettiğini söyledi. 
     İstanbul'da kendisiyle görüşen Malatya'daki yerel bir televizyona açıklamada bulunan Kocaman, transfer konusunda yönetimle sürekli ilişki halinde olduklarını belirtti. 
     Yönetime çeşitli isimler verdiğini ve bunların olmasını umut ettiğini kaydeden Kocaman, ''isimleri detaylandırmanın anlamı yok. İstanbulspor'un kamuoyunda bilinen hukuki çıkmaz mı, karambol mu diyeyim bir durumu var. Bu kulüpte durumlarını çok iyi bildiğim arkadaşlarım var. Oradan oyuncu almak isterim'' dedi. 
     Kocaman, geçtiğimiz sezon, fikstür gereği Malatyaspor'un oynadığı takımlarla bir hafta sonra İstanbulspor'un karşılaştığını belirterek, şöyle dedi 
     ''Malatyaspor'u geçen sezon İstanbulspor olarak izliyorduk. Malatyaspor hakkında diğer takımlardan daha fazla bilgi sahibiyim. Pek çok transfer teklifi aldım. Ancak daha organize olan, hem kadrosuyla, hem yönetimiyle, hem seviyeyi yakalamış takım görüntüsüyle Malatyaspor daha iyi göründü. Bu nedenle tercih ettim. Ben çalışmasını severim. Başarmaya çalışacağız.'' 

     
</TEXT>
</DOC>
