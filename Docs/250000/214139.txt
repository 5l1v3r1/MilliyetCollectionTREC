<DOC>
<DOCNO> 214139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sontur26.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Karaca, toprağa verildi... 
</HEADLINE>
<TEXT>

     Solunum ve kalp yetmezliği sonucu dün ölen ünlü sanatçı Cem Karaca, toprağa verildi. 
     Karaca'nın cenazesi, Üsküdar'daki Seyyid Ahmet Deresi Mescidi'ne getirildi. Cem Karaca'nın vasiyeti üzerine, mescidin hoparlörlerinden ikindi namazına kadar çeşitli ilahiler ile Kuranıkerim'den bölümler okundu. 
     Cem Karaca, ikindi vakti kılınan cenaze namazının ardından, yine vasiyeti üzerine tekbirlerle Seyyid Ahmet Deresi Kabristanı'nda bulunan babası Mehmet İbrahim Karaca'nın mezarının üzerine defnedildi. Tören sırasında, sanatçının vasiyeti üzerine alkışlanmaması için anons yapıldı. 
     Cem Karaca'nın defnedilmesi sırasında kalabalık nedeniyle izdiham yaşandı. Babasının mezarına ilk toprağı atan oğlu Emrah Karaca'nın, hıçkırarak ağladığı görüldü. 
     Törene, Cem Karaca'nın eşi İlkin Erkal Karaca, eski eşi Feride Balkan ve oğlu Emrah Karaca'nın yanı sıra aralarında Kültür ve Turizm Bakanı Erkan Mumcu, BBP Genel Başkanı Muhsin Yazıcıoğlu, Şişli Belediye Başkanı Mustafa Sarıgül, Bakırköy Belediye Başkanı Ahmet Bahadırlı, sanatçılar Haluk Levent, Ahmet Özhan, Erkin Koray, İlhan İrem, Moğollar Grubu üyeleri, Erol Büyükburç, Erol Evgin, Zeki Alasya, Edip Akbayram, İskender Doğan, Mahsun Kırmızıgül, Yavuz Bingöl, Fedon ile CHP İstanbul Milletvekili Berhan Şimşek ve YTP İstanbul Büyükşehir Belediye Başkan Adayı Ercan Karakaş'ın da aralarında bulunduğu çok sayıda kişi katıldı. 
     Törene, aralarında KKTC Cumhurbaşkanı Rauf Denktaş, CHP Genel Başkanı Deniz Baykal, Milli Eğitim Bakanı Hüseyin Çelik, DYP Genel Başkanı Mehmet Ağar, MHP Genel Başkanı Devlet Bahçeli ve Fettullah Gülen'in de bulunduğu çok sayıda kişi çelenk gönderdi. 
     
     BAKAN MUMCU 
     Kültür ve Turizm Bakanı Erkan Mumcu, törenin ardından basın mensuplarının sorularını yanıtladı. Cem Karaca'ya Allah'tan rahmet dileyen Mumcu, ''Türkiye, böyle bir değere sahip olduğu için çok şanslı bir ülke. Eserleriyle de aramızda kalmaya, yaşamaya devam edecek'' dedi. 
     Cem Karaca'nın, hayatının tüm evrelerinde Türkiye'ye ait bir değer olduğunu kaydeden Mumcu, şunları söyledi 
     ''Türkiye'nin övünerek dünyaya sunabileceği bir değer oldu. Cem Karaca'yı tümüyle görmek ve anlamak gereğine inanıyorum. Her sanatçı gibi hayal kırıklıkları, kırgınlıklar yaşamıştır. İnsanlık tarihi boyunca büyük sanatçıların yaşamında bu hep olagelmiştir. Her zaman toplumla, düzenle uyumlu olmaları beklenemez. Beklenmesi haklı değildir. Ama biz bu olgunluğa çok ulaşmış bir toplum değildik.'' Mumcu, Cem Karaca örneğinde yaşanılan bir şey olduğunu belirterek, sözlerini şöyle tamamladı 
     ''Bu örnekte gördük ki, biz, bizimle farklı olsalar da her nasılsa sanatçılar, kültür insanları Türkiye için çok önemli değerlerdir. Bize çok şey öğretti. Kendi hayatıyla da bir örnek değeri taşıyor. Cem Karaca'nın yaşamındaki evrelere baktığınız zaman görüyorsunuz bir sosyal sorumluluk örneği göstererek, toplumun çok ciddi çalkantılar içinde olduğu bir dönemde topluma ilişkin meselelerde tavır takınan bir sanatçı olarak ortaya çıkıyor. Tavrı olan bir insan, sanatçı, yaratıcı olmanın bedelini ödemesi gerekiyor. Onu ödüyor. Ama eninde sonunda ülkesine, insanına, değerlerine küsmüyor, onlarla birlikte varolan bir değer olduğunun farkında bir insan olarak yeniden üretmeye, yeniden toplumla iletişim kurmaya, yeniden toplumuna düşünsel, estetik anlamda liderlik etmeye devam ediyor. Böyle bir yaşam öyküsü, başlıbaşına bir örnek.'' 
     
     EŞİ İLKİN ERKAL KARACA 
     Sanatçının eşi İlkin Erkal Karaca da, Cem Karaca'nın huzurlu bir şekilde, acı çekmeden öldüğünü söyledi. Karaca, ''Ya sahnede, ya yatağımda ölmek isterim' derdi. Sahnede nasip olmadı ama yatağında nasip oldu'' dedi. 
     Ünlü sanatçıyı, onun istediği şekilde son yolculuğuna uğurladıklarını kaydeden İlkin Erkal Karaca, Cem Karaca'nın bazı kişilere kırgın gittiğini ifade etti. 
     YTP İstanbul Büyükşehir Belediye Başkan Adayı Ercan Karakaş da, 12 Eylül'den sonra yurtdışına giden Cem Karaca ile Almanya'da bir süre birlikte kaldıklarını belirterek, sanatçının o dönem çok büyük sıkıntılar çektiğini ve kendi kendisine çok hoyrat davrandığını dile getirdi. 
     Cem Karaca'nın yurda döndükten sonra da suçlandığını savunan Karakaş, ''Cem Karaca sol bir insandı. Halkın sıkıntılarını bilen, seslendiren bir insandı. Çok büyük bir sanatçıydı. Bir döneme damgasını vurmuştu'' diye konuştu. 
     Bu arada, kabristanda cenaze işlerine bakan İbrahim Gül adlı görevli de, Cem Karaca'nın eşi ile Kurban Bayramı'nın ilk günü babasının mezarını ziyarete geldiğini ve kendisiyle yaptıkları sohbet sırasında da babasının mezarı üzerine defnedilmek istediğini ifade ettiğini söyledi. 
     Gül, İlkin Erkal Karaca'nın, kendisi ile Cem Karaca'yı yan yana çektiği fotoğrafı da basın mensuplarına gösterdi. 
     
</TEXT>
</DOC>
