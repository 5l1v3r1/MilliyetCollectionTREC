<DOC>
<DOCNO> 210690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sonspo21.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İnönü Stadı'nda kar kalınlığı 40 cm 
</HEADLINE>
<TEXT>

     İstanbul'daki yoğun kar yağışı sürerken, 25 Ocak Pazar günü Birinci Süper Futbol Ligi'nde Beşiktaş- Samsunspor maçının yapılacağı BJK İnönü Stadı'nda kar kalınlığının yaklaşık 40 santimetreye ulaştığı bildirildi. 
     Yoğun kar yağışı nedeniyle statta henüz kar temizleme çalışmalarına başlanmazken, yoğun tipi ve kar yağışının durması halinde stat zemininde temizleme çalışmalarına yarın sabah başlanacağı kaydedildi. 
     Stat yetkililerinden alınan bilgiyi göre, kar yağışının durması halinde yarın saat 10.00'dan itibaren temizleme çalışmalarına başlanacak ve çalışmalar maç saatine kadar sürecek. 
     Bu arada, stada giriş turnikelerinin önünde ve oturma koltuklarında da kar kalınlığının fazla olduğu belirtildi. 
     Öte yandan, elektrik hatlarında yaşanan sıkıntılar nedeniyle stada 26 saattir elektrik verilemediği, jeneratörlerle stadın elektrik ihtiyacının karşılandığı bildirildi. 
     
</TEXT>
</DOC>
