<DOC>
<DOCNO> 242124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sondun26.html </URL>
<DATE> 2004/05/23/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Çelebi, ABD'den tazminat istiyor... 
</HEADLINE>
<TEXT>

     Irak Ulusal Kongresi lideri, Geçici Yönetim Konseyi üyesi Ahmed Çelebi, evine ve bürolarına geçen hafta düzenlenen baskınla ilgili ABD'den soruşturma ve tazminat istiyor. 
     Çelebi'nin avukatlarının, ABD'nin Irak'taki sivil yöneticisi Paul Bremer'e gönderdikleri üç sayfalık mektupta, baskın düzenleyen Irak polisi ve Amerikan güçlerini, Çelebi'nin evine zarar vermek ve yağmacılıkla suçladığı bildirildi. 
     Ahmed Çelebi'nin bir yardımcısı tarafından ajanslara örneği gönderilen 20 Mayıs 2004 tarihli mektupta, ''ABD askerleri komutası altındaki Irak polisi ve FBI ve CIA unsurları olarak belirlenen birkaç kişinin adi eyleminin yasadışı ve haksız olduğu'' ifadesi kullanıldı. 
     Mektupta, söz konusu olay nedeniyle Çelebi adına, evinden ve bürosundan alınan tüm mallarının iade edilmesinin talep edildiği, fiziksel hasarın belirlenmesinden sonra da tazmininin isteneceği belirtildi. 
     ABD güçleri tarafından desteklenen Irak polisi geçen hafta Çelebi'nin ev ve bürolarına baskın düzenlemişti. Iraklı bir yargıç, baskınlarla Çelebi'nin partisine bağlı birkaç kişi hakkında dolandırıcılık suçlamasıyla çıkarılan arama emrinin bağlantısının olduğunu söylemişti. 
     Irak'taki Amerikalı yetkililer de, Bremer'in olaydan sadece baskınlar düzenlendikten sonra haberi olduğunu kaydetmişti. 
     Saddam Hüseyin döneminde Batı'da sürgünde bulunan Çelebi, o dönem ABD tarafından Irak'ın gelecekteki lideri olarak değerlendiriliyordu, ancak son dönemde Amerikan yönetiminin ilgisini yitirmişti. 
     
</TEXT>
</DOC>
