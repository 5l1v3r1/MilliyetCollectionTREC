<DOC>
<DOCNO> 227261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonsiy07.html </URL>
<DATE> 2004/03/31/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
DYP'den soru önergesi Elektrik fiyatlarında indirim yapılacak mı 
</HEADLINE>
<TEXT>

     DYP Iğdır Milletvekili Dursun Akdemir, elektrik fiyatlarında enflasyon oranında bir indirim yapılıp yapılmayacağını sordu. 
     Akdemir, Enerji ve Tabii Kaynaklar Bakanı Hilmi Güler tarafından yanıtlanması istemiyle TBMM Başkanlığı'na sunduğu soru önergesinde, elektrik fiyatlarını gündeme getirdi. Türkiye ile Avrupa Birliği üyesi ülkelerindeki elektrik fiyatları arasındaki farkın açıklanmasını isteyen Akdemir, ''Türkiye'deki elektrik fiyatları Avrupa'daki elektrik fiyatlarından yüksek ise bu ülkelerle nasıl rekabet etme imkanı bulacağız '' diye sordu. 
     
     HAYVANCILIK KREDİLERİ 
     Akdemir, Başbakan Recep Tayyip Erdoğan tarafından yanıtlanmasını istediği soru önergesinde de iktidara geldikleri günden bu yana Doğu ve Güneydoğu Anadolu'daki illere Ziraat Bankası şubelerinden ne kadar hayvancılık kredisi verildiğinin açıklanmasını istedi. Akdemir, bu kredilerin tahsis edildiği il ve ilçeleri de sordu. 
     Tarım ve Köy İşleri Bakanı Sami Güçlü'ye yönelttiği soru önergesinde de Akdemir, tarım kredi kooperatifleri kanalıyla düşük faizli hayvansal kredi kullandırılması konusunda çalışma yapılıp yapılmadığının açıklanmasını istedi. 
     
</TEXT>
</DOC>
