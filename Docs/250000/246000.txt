<DOC>
<DOCNO> 246000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sonsiy11.html </URL>
<DATE> 2004/06/07/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Türkiye, Afganistan'a "imar timi" göndermeyi rafa kaldırıyor... 
</HEADLINE>
<TEXT>

     Türkiye, Afganistan'daki il imar programları çerçevesinde bu ülkeye imar timi gönderme projesini, tercih ettiği bölge Takhar'a öncelikli bölgeler arasında yer verilmemesi üzerine rafa kaldırma eğilimine girdi. 
     A.A muhabirinin diplomatik kaynaklardan edindiği bilgiye göre, il imar timleri için oluşturulan Yönlendirme Komitesi'nin geçen günlerde Afganistan İçişleri Bakanı Ali Ahmed Celali başkanlığında yaptığı toplantıda, mevcut timlerin görev yaptığı bölgelere ek olarak yeni timlerin gönderileceği 10 adet öncelikli bölge tespit edildi. Ancak bu öncelikli bölgeler arasında Türkiye'nin tercih ettiği Takhar'a yer verilmedi. 
     Takhar'a bu bölgeler arasında yer verilmemesinin sebebi olarak 2 saat uzaklıktaki Kunduz'un Alman birliklerinin kontrolünde olması gösteriliyor. 
     Afganistan'ın kuzeyinde yer alan Takhar'a öncelikli bölgeler arasında yer verilmemesi üzerine diğer bölgeleri inceleme altına alan Ankara, güvenlik ve lojistik açılardan bu bölgelere il imar timi göndermeyi ise planlamıyor. 
     Bu konunun bu hafta NATO bünyesinde yapılacak toplantılarda kesin karara bağlanması bekleniyor. 
     ABD operasyonundan sonra hala güvenlik sorunlarıyla karşı karşıya olan Afganistan'da halen 9'u ABD, 1'i İngiltere, 1'i Yeni Zelanda ve 1'i de NATO'ya bağlı olarak 12 il imar timi görev yapıyor. Bu timlere ek olarak ülkenin çeşitli bölgelerinde 10 tane ek imar timi kurulması planlanıyor. 
     
</TEXT>
</DOC>
