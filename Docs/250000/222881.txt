<DOC>
<DOCNO> 222881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sontur20.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Töre'ye darbe vuran Akartuna "Hakim kararıyla konuşur" 
</HEADLINE>
<TEXT>

     Şanlıurfa'da, aile meclisinin aldığı kararla, kuzeni tarafından eşarpla boğularak öldürülen Emine Kızılkurt'un katili ile emri veren aileye verilen cezada, ''tahrik indirimi'' uygulamayan 1. Ağır Ceza Mahkemesi'nin Başkanı Hakim Orhan Akartuna, ''Hakim yorum yapmaz, kararıyla konuşur'' dedi. 
     Şanlıurfa 1. Ağır Ceza Mahkemesi Başkanı Hakim Orhan Akartuna, AA muhabirine yaptığı açıklamada, verilen kararın bölgedeki töre cinayetlerinin önlenmesinde caydırıcı olacağını belirtti. 
     ''Hakim yorum yapmaz, kararıyla konuşur''diyen Hakim Akartuna, şunları söyledi 
     ''Bu duruşmada da böyle oldu. Basının Töre Cinayeti diye adlandırdığı bir dosyadan dolayı mahkememizce yapılan yargılama sonucu 1 kişi taammüden adam öldürmek suçundan müebbet ağır hapis, diğer 8 kişi ise toplam 133 yıl 8 ay ağır hapis cezasına çarptırıldı.'' Şanlıurfa Barosu Başkanı Avukat Ferda Güllüoğlu da, kadına yönelik şiddetin önlenmesi gerektiğini ve bu konuda eğitimin büyük önem taşıdığını söyledi. 
     Kadına yönelik şiddetin önlenmesi için geleneksel bakış açısının değiştirilmesi gerektiğini vurgulayan Güllüoğlu, ''Bildiğim kadarıyla Emine Kızılkurt olayında verilen karar, Türkiye'de bir ilktir. Çok önemli olduğuna inandığım bu karar, töre cinayetlerinin önlenmesinde önemli rol oynayacaktır'' dedi. 
     
     OLAY 
     Şanlıurfa'nın Akçakale İlçesi'ne bağlı Obalı Köyü'nde oturan Emine Kızılkurt, 2002 yılında 14 yaşında iken köylüsünün tecavüzüne uğradı. Baba İsmail Kızılkurt, kızının hamile kalması üzerine Şanlıurfa'ya taşındı. 
     Baskılar üzerine bir başka kişi ile imam nikahı ile evlenmek zorunda kalan Emine Kızılkurt hakkında, aile meclisi öldürülmesi yönünde karar aldı. 20 yaşındaki Mahmut Kızılkurt, 15 Haziran 2002'de genç kadını eşarpla boğarak öldürdü. 
     Şanlıurfa Savcılığı, aynı yıl Emine Kızılkurt'u öldüren ve öldürülmesine karar veren 11 kişi için dava açtı. 
     Davayı 9 Mart'ta sonuçlandıran Şanlıurfa 1. Ağır Ceza Mahkemesi, kız kardeşinin öldürülmesine karşı çıkan ağabeyi Halil Kızılkurt ile 17 yaşındaki kuzeni İbrahim Kızılkurt'un beraatına karar verdi. 
     Mahkeme, Emine Kızılkurt'u eşarpla boğarak öldüren Mahmut Kızılkurt'u müebbete mahkum edip, ''Töre indirimi'' olarak adlandırılan ve Türk Ceza Kanunu'nun 51. maddesinde düzenlenen ''tahrik indirimi'' uygulamasına gerek görmedi. 
     Mahkeme, aile meclisini oluşturan Baba İsmail Kızılkurt 38 , amca Mehmet Kızılkurt 77 ve yaşları 20 ile 66 arasında değişen kuzenler Hasan, İsa, Hilal, Ali, İsmail ve Mustafa Kızılkurt'u önce taammüden cinayet suçundan müebbet ağır hapse mahkum etti. Mahkeme, sanıkların cinayeti işleyen değil, teşvik edenler oldukları gerekçesiyle bu cezaları 16 yıl 8'er aya düşürdü. 
     İnfaz Kanunu'na göre, Mahmut Kızılkurt 20 yıl, baba, amca ile kuzenler 6 yıl 6'şar ay hapis yatacak. 
     
</TEXT>
</DOC>
