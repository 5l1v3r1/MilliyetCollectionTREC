<DOC>
<DOCNO> 237609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sontur18.html </URL>
<DATE> 2004/05/05/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
"Mason locasına" saldırı davasında 5 sanık için müebbet hapis istendi 
</HEADLINE>
<TEXT>

     Kartal'daki bombalı saldırı olayına ilişkin iddianamede, 5 sanığın ''Anayasal düzeni silah zoruyla değiştirmeye teşebbüs etmek'' suçundan müebbet ağır hapis cezasına çarptırılması istendi. 
     İstanbul DGM Cumhuriyet Savcılığı'nca hazırlanan iddianamede, tutuklu sanıklar Adem Çetinkaya, Hasan Dağ, Hamza Ali Temiz, Hakan Çalışkan ve olayda yaralanan eylemci Engin Vural hakkında TCK'nın 146 1. maddesi uyarınca, ''Anayasal düzeni silah zoruyla değiştirmeye teşebbüs etmek'' suçundan müebbet ağır hapis cezası talep edildi. 
     Aynı iddianamede, 2 sanığın ''yasadışı örgüte üye olmak'' suçundan 15 ile 22.5'ar, 5 sanığın da ''yasadışı örgüte yardım ve yataklık etmek'' suçundan 4.5 ile 7.5 ar yıl arasında hapisle cezalandırılması öngörüldü. 
     
     ULUSLARARASI TERÖR ÖRGÜTÜ EL-KAİDE 
     26 sayfalık iddianamede, uluslararası terör örgütü El-Kaide'nin gerçekleştirdiği eylemlere de yer verildi. Örgütün hücre tipi yapılanması anlatılan iddianamede, hücrelerin örgüt tarafından özel eğitim verilmiş ve dünyanın birçok ülkesine dağılmış gruplardan oluştuğu ve bağımsız olarak eylem yapabildiği kaydedildi. 
     İddianamede, bu hücrelerdekilerin, diğer hücrelerde faaliyet gösteren örgüt üyelerinin kimliklerini bilmediği, bunun amacının da bir hücrede faaliyet gösteren örgüt üyeleri yakalandığında diğerlerine ulaşılmasının engellenmesi olduğu vurgulandı. 
     
     HÜCRENİN EYLEMLERİ 
     İddianamede, Kartal Koruyolu Caddesi'ndeki Hür ve Kabul Edilmiş Masonlar Büyük Locası Derneği Yakacık Şubesi'ne 9 Mart 2004 günü düzenlenen silahlı ve bombalı intihar eyleminin, uluslararası terör örgütü El-Kaide'nin Türkiye'deki bir hücre birimince gerçekleştirildiği ifade edildi. 
     İddianamede, diş hekimi Yasef Yahya'nın öldürülmesi, 4 kişinin telefon ve e-maille tehdit edilerek para istenmesi ve 2 Ocak 2003'te Kartal'da bir kişi ile ablasının kaçırılıp ailelerinden 30 bin dolar fidye istenmesi, ardından da üzerlerinden çıkan 955 dolar alınarak araçlarının gasp edilmesi olayını da aynı hücrenin gerçekleştirdiği anlatıldı. 
     İddianamede, canlı bombalar Engin Vural ve Nihat Doğruel'in ailelerine verilmek üzere birer vasiyetname yazdıkları, Vural'ın oğluna, Abdullah Azzam'ın ''Cihat Dersleri'' adlı kitabını okuması, hayat tarzını benimsemesi ve bu yolda yürümesi için vasiyette bulunduğu kaydedildi. 
     Silahların, örgütle bağlantısı olmadığı belirtilen bir kişiden alındığı ifade edilen iddianamede, sanıklardan birinin, özel bir televizyon kanalının binasına yönelik bombalı saldırı eylemi hazırlığı yaparken yakalandığı da kaydedildi. 
     Öte yandan, sanıklardan Hakan Çalışkan, 15 ve 20 Kasım 2003 tarihlerindeki bombalı saldırı olaylarına ilişkin soruşturma kapsamında da tutuklanmıştı. 
     
</TEXT>
</DOC>
