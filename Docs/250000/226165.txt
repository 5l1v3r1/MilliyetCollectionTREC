<DOC>
<DOCNO> 226165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/sontur05.html </URL>
<DATE> 2004/03/27/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Eski Eti Holding yöneticilerine bir dava daha... 
</HEADLINE>
<TEXT>

     Ankara Cumhuriyet Başsavcılığı, eski Eti Holding A.Ş. Genel Müdürü ve Yönetim Kurulu Başkanı Muhittin Ziya Gözler'in de aralarında bulunduğu 6 kişi hakkında, Bandırma Sülfirik Asit Tesisi'nin yapımı işinde, ''görevlerini kötüye kullandıkları'' iddiasıyla dava açtı. 
     Ankara Cumhuriyet Başsavcısı Hüseyin Boyrazoğlu'nun ağır ceza mahkemesine açtığı davanın iddianamesinde, Eti Holding A.Ş'nin şikayet dilekçesine ve müfettiş raporuna yer verildi. 
     Eski Eti Holding A.Ş Genel Müdürü Gözler ve Genel Müdür Yardımcısı Hayri Hakan İçten'in, Bandırma Sülfirik Asit Tesisi'nin ''anahtar teslimi'' ihale şartlarını düzenleyen Bakanlar Kurulu kararına aykırı olarak işin ihalesini yaptıkları ve işi lisansör firma yerine lisans kiralayan firmaya verdikleri öne sürülen iddianamede, onay konusunda da Bakanlık makamını yanılttıkları ileri sürüldü. 
     İddianamede, sanıklar Ziya Gözler, Hayri Hakan İçten, yönetim kurulu üyeleri Alaettin Güven, Mehmet Pürdeloğlu, Doğan Köymen, Genel Müdür Yardımcısı ve Satın Alma ve İhale Komisyonu Başkanı Osman Yaylı'nın, ikinci ihalede, yönetim kurulu yeter sayısı olmadığı için iptal edilen birinci ihaleye göre fazla ödemeye neden oldukları ifade edilerek, ikinci ihaleyi kazanan ''Fenco-Atila Doğan'' ortaklığı ile de ihale yönetmeliğine aykırı olarak sözleşme imzaladıkları kaydedildi. İddianamede, özetle şu görüşlere yer verildi 
     ''Sanıklar M. Ziya Gözler ve H. Hakan İçten, Bakanlar Kurulu kararına ve işin lisan ve teknoloji sahibi firmalara ihale edilmesine ilişkin Bakan onayına aykırı olarak lisan kiralayan firmaların ihaleye katılımını sağlamışlardır. 
     Gözler, İçten, Güven, Pürdeloğlu ve Köymen, ihale yönetmeliğinin 11. maddesine aykırı şekilde protokol imzalayıp ihale sözleşmesi eki olarak kabul etmişler, kurumu birinci ihaleye göre zarara uğratmışlardır. 
     Sanıkların eylem ve işlemleri nedeniyle kurum çıkarlarını gözetmedikleri, kurum zararına, üçüncü şahıslar yararına hareket ettikleri, keyfi ve taraflı davrandıkları, bu nedenle görevi kötüye kullanma suçunu işledikleri anlaşılmıştır. 
     Osman Yaylı da ihale işlemleri sırasında kurum çıkarlarını gözetmekten bilerek ve isteyerek kaçınmış, üçüncü şahıslar yararına hareket ederek diğer sanıkların görevi kötüye kullanma suçuna katılmıştır.'' İddianamede, eski genel müdür Muhittin Ziya Gözler, eski yönetim kurulu üyeleri Hayri Hakan İçten, Alaettin Güven, Doğan Köymen ve Mehmet Pürdeloğlu hakkında, TCK'nın 240 1 ve ''müteselsil suçlar'' başlıklı 80. maddeleri uyarınca, 1 yıl 2'şer aydan 4 yıl 6'şar aya kadar hapis cezası, TCK'nın 240 son maddesi uyarınca da sanıkların memuriyetten süreli veya temelli yoksun bırakılmaları talep edildi. İddianamede, Osman Yaylı hakkında TCK'nın 240 1-son maddesi uyarınca 1 yıldan 3 yıla kadar hapis, ayrıca memuriyetten süreli veya süresiz yoksun bırakılması istendi. 
     Eski Eti Holding yöneticileri hakkında, yatırımcı firma Bayındır Holding A.Ş'nin Eti Soda A.Ş'deki hisselerinin devri konusunda TBMM Yolsuzlukları Araştırma Komisyonu'nun suç duyurusu üzerine başlatılan soruşturma sonunda, ''görevlerini kötüye kullandıkları'' iddiasıyla açılan dava ise Ankara 6. Ağır Ceza Mahkemesi'nde devam ediyor. 
     
</TEXT>
</DOC>
