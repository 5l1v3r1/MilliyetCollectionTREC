<DOC>
<DOCNO> 232495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sondun03.html </URL>
<DATE> 2004/04/18/ </DATE>
<TIME> 00.15 </TIME>
<AUTHOR>  </AUTHOR>
<HEADLINE>
Talat Hedef iki 'evet'le sorunu çözmek 
</HEADLINE>
<TEXT>

     KKTC Başbakanı Mehmet Ali Talat, hedeflerinin, referandumda iki ''evet'' çıkartarak Kıbrıs sorununu çözmek olduğunu ifade ederek, ''Çözelim çözmeyelim Brüksel bizi bekliyor'' dedi. 
     Başbakan Talat, KKTC'ye dönüşünde, Geçitkale Havaalanı'nda yaptığı açıklamada, Brüksel temasları hakkında bilgi vererek, görüşmeleri sırasında büyük destek aldığını söyledi. 
     ''Dünyanın dilini yakalayabilirseniz derdinizi anlatabilirsiniz'' diyen Talat, Brüksel ziyaretinin, Kıbrıs Türk dış politikasında önemli bir değişikliği işaret ettiğini, AB merkezinin başbakan düzeyinde ilk kez ziyaret edildiğini kaydetti. Talat, ''Bizi anlamaya başladılar'' diye konuştu. 
     Temaslarının başarılı ve yararlı geçtiğini dile getiren Başbakan Talat, çözüm olduktan sonra yapılacak çok iş olduğunu söyledi. 
     
     AKEL'İN TUTUM DEĞİŞİKLİĞİ 
     Gazetecilerin sorularını da yanıtlayan Başbakan Talat, referandumda ''hayır'' diyeceğini açıklayan Rum hükümetinin büyük ortağı komünist AKEL partisinin tavır değişikliğine gitme nedeninin sorulması üzerine, bunun iki nedeni olduğunu, birinin ana muhalefet DİSİ'nin ''evet'' kararı alması, diğerinin de, ABD ve dünyadan gelen baskılar olduğunu kaydetti. 
     Başbakan Talat, AKEL'in, gelen baskıları bir şekilde cavaplandırabilmek için, ''bazı güvencelerle böyle bir tutum değişikliğine gidebileceğini'' duyurduğunu ifade ederek, şöyle konuştu 
     ''Bazı güvenceler hususunu, ziyaretimizde zaten bize de dile getirmişti. Ancak bu bazı güvencelerin ne olduğu konusunda tabii ki daha ayrıntılı bir açıklama veya değerlendirme yapmışlardır diye düşünüyorum. Benim tahminin, bu gelişmeler üzerine AKEL doğru bir çizgiye gelmek çalışması içine girdi.'' 
     
     DP'NİN KARARI 
     Başbakan Talat, hükümet ortağı Demokrat Parti'nin DP referandumda tabanını serbest bırakma kararıyla ilgili bir soru üzerine de, DP'nin kararını bağımsız olarak alacağını ifade ederek, bu konuda yorum yapacak durumda olmadığını söyledi. 
     DP Genel Başkanı, Dışişleri Bakanı ve Başbakan Yardımcısı Serdar Denktaş'ın, Annan Planı'nın son şekline gelişinde çok büyük katkıları olduğunu anlatan Talat, şunları kaydetti 
     ''Kendisinin de katkısı ile ortaya çıkmış bir ürünü reddetmesi tabii ki yanlış bir şey olurdu. DP hem bu yanıyla hem de Sayın Cumhurbaşkanı'ın Rauf Denktaş sürekli olarak, açıkca da ifade ettiği DP'ye yönelik telkinleri arasında böyle bir kararı aldı. Yani bir anlamda ne bir tarafın baskısına tam cevap verdi ya da karşı çıktı ne de diğer tarafın. İyi oldu diye düşünüyorum. Sonuçta halkımız kararını 24 Nisan'da verecek. Görünen o ki, DP'de bu sürece en azından bir ekibiyle 'evet' yönünde katılıyor.'' Başbakan Talat, ''bağışçılar konferaransında telaffuz edilen rakamların kendisini tatmin edip etmediği'' sorusuna karşılık, ABD'nin 400 milyon dolar, İngiltere'nin 31 milyon euro önerdiğini, diğer ülkelerin herhangi bir taahhüt altına girebilmesi için, kendi ülkelerinde çalışma yapmaları ve aldıkları ihtiyaç listesine göre karar vermelerinin söz konusu olduğunu söyledi. 
     Bunun bir hazırlık toplantısı olduğunu, henüz işin başında olduklarını, esas konferansın Eylül-Ekim'de yapılacağını kaydeden Talat, ''Esas konferansa kadar değerlendirmeler yapıp her bir ülkenin ne bağışlayabileceği ortaya çıkmış olacak. Bu ön konferans göstermiştir ki, ülkeler tamamen Kıbrıs sorununun çözümünü destekliyorlar, Annan Planı'nı destekliyorlar. Özellikle bu Rum tarafına çok iyi bir sinyal de olmuştur. Hem siyasi mesaj açısından hem de ekonomik açıdan olumlu sinyaller vermiştir'' diye konuştu. 
     
</TEXT>
</DOC>
