<DOC>
<DOCNO> 249920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sondun45.html </URL>
<DATE> 2004/06/22/ </DATE>
<TIME> 18.42 </TIME>
<AUTHOR>  </AUTHOR>
<HEADLINE>
Güney Koreliyi kaçıranlar, Kore'nin asker çekme talebinden vazgeçti 
</HEADLINE>
<TEXT>

     Irak'ta, Güney Koreli bir kişiyi kaçıranların, rehineyi serbest bırakmaları karşılığında Güney Kore'nin askerlerini geri çekmesi ve yenilerini göndermemesi taleplerinden vazgeçtikleri bildirildi. 
     JoongAng Ilbo gazetesinin internet sitesinde yer alan habere göre, NKTS güvenlik şirketi başkanı Choi Seung-gap, 33 yaşındaki Kim Sun-il'i kaçıranların, kabul edilebilir başka taleplerde bulunduklarını açıkladı, ancak müzakereleri tehlikeye atmamak için bu taleplere ilişkin ayrıntılı bilgi vermedi. 
     Irak'ta bir bürosu olan ve Ürdün kraliyet ailesine koruma sağlayan NKTS güvenlik firmasının başkanı Choi, müzakerelerden büyük olasılıkla bir sonuca varılacağını söyledi. 
     Koreli Kim'i kaçıranlar, Güney Kore'nin Irak'tan askerlerini çekmesi ve yenilerini göndermemesini istemiş, aksi halde rehineyi öldüreceklerini açıklamışlardı. Kim'i kaçıranlar, 24 saatlik süre tanımış, ardından bu süreyi uzatmışlardı. 
     
</TEXT>
</DOC>
