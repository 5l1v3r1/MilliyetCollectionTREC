<DOC>
<DOCNO> 221989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sondun17.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat "Zor da olsa süreç başarıya ulaşacak" 
</HEADLINE>
<TEXT>

     KKTC Başbakanı Mehmet Ali Talat, Kıbrıs sorununu çözerek birleşik Kıbrıs'ın Avrupa Birliği'ne üye olması yönündeki çabaların sürdüğünü belirterek, ''Süreç zor olsa da sonuçta başarıya ulaşılacak'' dedi. 
     Talat, Almanya ve Rusya'nın Rum yönetimi nezdindeki büyükelçileri Jochan Trebesch ve Andrey Nostrenko'yu Cumhuriyetçi Türk Partisi CTP Genel Merkezi'nde ayrı ayrı kabul etti. 
     Talat, kabullerde yaptığı konuşmalarda, Kıbrıs sorununa çözüm bulma çabalarının devam ettiğine işaret ederek, ümitsizliğe kapılacak bir durum olmadığını kaydetti. 
     Müzakerelerde detayların önemine işaret ederek, belirli bir takvim içinde çabaların devam ettiğini anlatan Talat, Kıbrıs'ta insanların kendi gelecekleri hakkında karar verecekleri noktaya doğru ilerlendiğini belirtti. 
     Hem Kıbrıslı Türklerin, hem de Rumların kabul edebileceği bir anlaşmaya varılmasının önemine işaret eden Talat, ''Zor olsa da başaracağız. Ümitsiz bir durum söz konusu değil. Bu adayı paylaşacaksak, bunun adil bir paylaşım olması gerekir'' dedi. 
     Müzakerelerin ay sonuna kadar devam edeceğini, Türkiye ve Yunanistan'ın da katılımıyla bir zirve yapılacağını anımsatan Talat, hedefin BM Genel Sekreteri Kofi Annan'a bir şey bırakmadan sorunları aşmak olduğunu vurguladı. 
     Değişen dünya koşullarında Kıbrıs'taki mevcut durumun kalıcı olmayacağının bilincinde olduklarını ve sorunu çözme kararının verildiğini ifade eden Talat, ''Türk tarafı olarak çabalarımız sürecek ve sorunu çözmek için ortak bir noktaya ulaşmak için elimizden geleni yapmaya devam edeceğiz'' diye konuştu. 
     Alman Büyükelçisi Trebesch de, Kıbrıs müzakereleriyle yakından ilgilendiklerini belirterek, başarılı bir sonuca varılmasını desteklediklerini söyledi. 
     Sonuca ulaşılmasının siyasi iradeye de bağlı olduğunu belirten Trebesch, yüz yüze görüşmeler için tarafların New York'ta mutabık kaldığını anımsattı. Trebesch, Kıbrıs'ın tamamının AB'ye girmesini beklediklerini ifade etti. 
     Rus Büyükelçisi Nestrenko da, adaya aralık ayında geldiğine ve ilk kez KKTC Başbakanı Talat ile görüştüğüne işaret ederek, Rusya'nın müzakere sürecine desteğini ifade etti. Nestrenko, süreç hakkında Talat'tan bilgi alacağını sözlerine ekledi. 
     
</TEXT>
</DOC>
