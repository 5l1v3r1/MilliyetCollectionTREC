<DOC>
<DOCNO> 208670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/guncel/agun.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Müjdeciler çetesi'nde organizatör Erdavran 
</HEADLINE>
<TEXT>

   Yargıyı sarsan rüşvet operasyonuyla gözaltına alınan Haldun Erdavran adlı işadamının "başorganizatör" olarak görev yaptığı ortaya çıktı... 
      TOLGA ŞARDAN, TÜRKER KARAPINAR Ankara 
   
   Ankara DGM Savcısı Ömer Süha Aldan'ın başlattığı ve yargı çevrelerini sarsan "Yargıya Neşter" operasyonuyla ilgili yeni bilgiler gün ışığına çıktı. Gözaltındaki işadamı Haldun Erdavran'ın, yargıyla bağlantı kurmaya çalışan firma üst düzey yöneticileri arasında "başorganizatör" olarak görev yaptığı ve gözaltındaki avukatlar Cenk Güryel ile Galip Altıntaş'ın da Erdavran'a yargı çevresinde yardımcı olarak "gölge avukatlık" yaptıkları ortaya çıktı. 
   
   Kilit isim Haldun Erdavran 
   Neşter Operasyonu'nun ikinci aşamasında dün yeni gelişmeler yaşandı. Aldan, operasyona ilişkin delilleri Ankara Emniyet Müdürlüğü'ne gönderirken, zanlıların sorgulanmasına da başlandı. Sorgularda daha önce kömür ithalatı konusunda kamuoyunda adı duyulan Erdavran'ın yargı - rüşvet bağlantısında "kilit isim" olduğu anlaşıldı. Operasyonun planlanma aşamasında adı belirlenen Erdavran'ın isminin sürekli "iş bağlayan" kişi olarak geçtiği öğrenildi. Soruşturmayı Erdavran'ın üzerinde yoğunlaştıran polis, gözaltındaki avukatlar Özgür Öztunç, Orhan Gemicioğlu, Cenk Güryel ile Galip Altıntaş'ın, Erdavran'a yargı mensuplarına ulaşılması konusunda "hizmet verdiği"ni saptadı. Erdavran'ın iş takibi için İstanbul'da da büro açtığı öğrenildi. 
   
   DGM h kimleri 
   Birbirinden bağımsız hareket eden dört ayrı grubun varlığı belirlendi. Avukat Ali Canverdi'nin Garanti Bankası'nın bazı davaları, Show TV Genel Müdürü Saner Ayar, televizyon şirketinin bazı davaları, Ersin Pamuksüzer'in Turkcell'in bazı davaları için yargı çevreleriyle bağlantı kurmak için Erdavran'la temasa geçti. Hulki Selim Edin ile Rasim Esad Edin de, ilk davanın en önemli ismi olan kuzenleri Mehmet Nazif Edin'in tahliyesini sağlamak amacıyla Ankara'ya gelip Erdavran'la bağlantı kurdu. Neşter Davası'na bakan DGM h kimlerinin rüşvet aldığına yönelik iddiaların kaynağını da bu girişimler oluşturdu. 
   
   Müşteri ve müjdeciler 
   Organize grubun, batık banka davalarını da etkilemeye yönelik girişimler içinde olduğu bildirildi. Erdavran, "müşteri" diye nitelendirilen Çukurova Grubu üst düzey yöneticileriyle temasa geçti. Yargıçlarla temas da "müjdeci" diye adlandırılan avukatlar tarafından sağlandı. Erdavran'ın, kendisine davaları "halletmesi" için gelen kişileri bu avukatlara yönlendirdiği, müşteriden alınan paranın da Erdavran'la gönderilen avukat arasında paylaşıldığı da öğrenildi. 
   
   Gölge avukatlar 
   Soruşturmada, öne çıkan isimlerden Erdavran, Güryel ve Altıntaş'ın bürolarında yapılan aramalarda, davalarını almadıkları, ancak iş takibini yaptıkları dava dosyaları ele geçirildi. Zanlıların banka hesaplarında da yüklü miktarlarla karşılaşıldı. Polis, Çukurova Grubu'na bağlı medya grubunun Ankara'daki binasındaki bir büroda da arama yaptı. Bu aramanın medya grubuna yönelik olmadığı, Pamuksüzer'in Ankara'ya geldiğinde kullandığı ofis olduğu öğrenildi. Erdavran'ın bürosunda davaları kendi lehlerinde sonuçlandırmak için yapılan harcamaların bulunduğu "rüşvet defteri" de ele geçirildi. Çetenin, işlerini halledebilmek için bazı yargı mensuplarına "tayin" vaadinde de bulundukları bildirildi. 
   
   12 kişi gözaltında    Operasyon kapsamında gözaltına alınanların isimleri ve görevleri şöyle 
   Cenk Güryel Çukurova Grubu avukatı - Yargıtay üyesi Ergül Güryel'in oğlu Galip Altıntaş Avukat Orhan Gemicioğlu Avukat Ali Canverdi Avukat Özgür Öztunç Avukat Saner Ayar Show TV Genel Müdürü Ersin Pamuksüzer Turkcell Holding Yönetim Kurulu üyesi Hulki Selim Edin ve Rasim Esat Edin Tahliye edilen M. Nazif Edin'in kuzeni Haldun Erdavran ve iki sekreteri İşadamı 
   
   Cumartesi tahliyesiyle gelen şöhret    Zanlılara yöneltilen suçlamalara göre, organizasyon şu aşamalardan geçerek gelişti 
   Black Diamond adlı kömür ithalatı yapan şirketi olan çetenin patronu Erdavran, Neşter Operasyonu davasının tanınan ismi Mehmet Nazif Edin'in de aralarında bulunduğu tutuklu sanıkların yakınlarıyla ilişkiye geçerek, sanıkları serbest bıraktırabileceğini ileri sürdü.Neşter davasının ikinci duruşmasında aralarında Prof. Dr. Derviş Oral ile Mehmet Nazif Edin'in de bulunduğu 9 tutuklunun, 100'er bin dolar kefalet karşılığı tahliyelerine karar verildi. Sanıkların kefalet parasının, cumartesi günü olmasına karşın adli emanet bürosu açılarak yatırılması ve tahliyelerinin sağlanması manşetlere çıktı.Şöhreti Neşter sanıklarının ikinci duruşmada tahliye olmalarıyla büyüyen Erdavran, Çukurova grubuna bağlı isimlerle avukatlar Ali Canverdi, Orhan Gemicioğlu, Özgür Öztunç, Galip Altıntaş, Cenk Güryel aracılığı ile temasa geçerek, "Biz Ankara'da h kim ve savcı tanırız" mesajı gönderdi.Perde gerisinde bulunan Turkcell avukatlarının grubun bazı davalarına ilişkin bir girişimde bulunması üzerine, Erdavran, bu konuyla da ilgilenmeye başladı. Gözaltına alınan Show TV Genel Müdürü Saner Ayar, Turkcell Holding Yönetim Kurulu üyesi Ersin Pamuksüzer, Garanti Bankası Genel Müdür Yardımcısı Ali Canverdi'nin "müşteri" olarak adlandırıldığı, yöneticilerin Ankara'daki yargıçlarla bağlantısını da "müjdeci" avukatların sağladığı belirtildi. 
   
   FT Türk telefon şefi gözaltında    Gözaltılar dünya basınında da yankı buldu. İngiliz FT Gazetesi, Turkcell yöneticisi Ersin Pamuksüzer'in de gözaltına alındığı operasyonu, "Türk telefon şefi tutuklandı" başlığıyla verdi. Pamuksüzer'in yargıya rüşvet verme kuşkusuyla gözaltına alındığını, yetkililerin ayrıntılı bilgi vermekten kaçındıklarını yazan gazete, Turkcell yönetiminin, olayın kurumla ilgisi olmadığı bilgisini verdiğini vurguladı. Turkcell İletişim Hizmetleri A.Ş.'den İMKB'ye gönderilen açıklamada, "Pamuksüzer şirketimizin Yönetim Kurulu üyesi olup, ifadesine başvurulma nedeni ile ilgili şirketimize ulaşan herhangi bir bilgi mevcut değildir" denildi. 
   
   
</TEXT>
</DOC>
