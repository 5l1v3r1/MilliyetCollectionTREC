<DOC>
<DOCNO> 228278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sonspo30.html </URL>
<DATE> 2004/04/03/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Sağlam İyi oynayıp, çok önemli 3 puan kazandık... 
</HEADLINE>
<TEXT>

     Gaziantepspor Teknik Direktörü Nurullah Sağlam, Ankaragücü karşısında iyi mücadele ederek çok önemli 3 puan aldıklarını söyledi. 
     Gaziantepspor'un hedefinin yeniden UEFA Kupası'na katılabilmek olduğunu ve bu nedenle de her maça galibiyet için hazırlandıklarını ifade eden Sağlam, şöyle konuştu 
     ''Hedefimize ulaşabilmek için puan kaybetmemek zorunda olduğumuzu biliyoruz. UEFA Kupası yolunda emin adımlarla ilerleyebilmek için Ankaragücü maçına mutlak galibiyet için hazırlandık. Sahada, futbolcularım çok iyi mücadele ederek, 3 puanı iki güzel gol atarak almayı başardı. 
     Ankaragücü maçında, genç futbolculara da şans verdim ve bu futbolcular görevlerini en iyi şekilde yerine getirdiler. Özellikle Şevki, ilerisi için umut vaad eden bir sporcu olduğunu bu maçta gösterdi.'' Ankaragücü Teknik Direktörü Rıza Çalımbay ise iyi mücadele etmelerine karşın sonuca gidemediklerini belirterek, şunları anlattı 
     ''Zorlu maça galibiyet için hazırlandık. En rahat deplasman maçlarımızdan birini oynadık. Futbolcularım çok iyi mücadele etmelerine karşın, yakaladığımız gol fırsatlarını iyi değerlendiremedik. Bu arada, özellikle defans elemanlarımız çok hata yaptı ve basit hatalardan dolayı iki gol yedik. 
     Tabi ki gol fırsatlarını iyi değerlendiremeyip, basit hatalar yapılırsa yenilgi kaçınılmaz olur. Üzgünüz, kalan maçlarımıza bakacağız. Şimdi önümüzde çok zorlu Galatasaray maçı var. Gaziantepspor maçındaki hataları tekrarlamayıp, bu maçtan galip ayrılmak istiyoruz.'' 
     
</TEXT>
</DOC>
