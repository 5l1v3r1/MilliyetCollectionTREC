<DOC>
<DOCNO> 237172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/soneko10.html </URL>
<DATE> 2004/05/04/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Onur Air İç hatlarda doluluk oranımız yüzde 70'in üzerinde 
</HEADLINE>
<TEXT>

     Onur Air, bu yıl iç hatlarda 1.6 milyon, turist olarak da 1.8 milyon yolcu taşımayı ve 350 milyon dolardan fazla ciro sağlamayı hedefliyor. 
     Onu Air Genel Koordinatörü Şahabettin Bolukçu, iç hatlarda tarifeli uçuşa İstanbul-Kayseri seferi ile 9 Aralık'ta başladıklarını anımsatarak, bugün Diyarbakır, Adana, Gaziantep, Antalya, İzmir, Erzurum, Trabzon ve Samsun olmak üzere dokuz il'e uçtukları söyledi. 
     İç hatlara girdikten sonra 7-8 milyon dolarlık bir ön yatırım gerçekleştirdiklerini belirten Bolukçu, yurtdışındaki talebe cevap vermek ve turizm amacıyla kullanılmak üzere filoya 220 koltuklu 6 tane 321 Airbus uçak eklediklerini kaydetti. 
     Bolukçu, yurtiçinde doluluk oranlarının umdukları şekilde devam ettiğini ifade ederek, şöyle dedi 
     '' İç hatlarda yüzde 70 doluluk oranı ile uçarsak, bu fiyatlarla bu işi yapmaya devam edebiliriz şeklinde kendimize bir nokta almıştık. Doluluk oranımız yüzde 70 seviyelerinin üzerinde seyrediyor. Yazın bunun daha fazla olacağını görüyoruz. Yıl bazında iç hatlarda 1.6 milyon yolcu hedefimizi gerçekleştireceğimize inanıyoruz. İç hatlarda bugüne kadar 300 binin üzerinde yolcu taşıdık.'' Onur Air'in turistik uçuşlar dışında Avrupa'da 75 noktaya düzenli sefer yaptığını anlatan Bolukçu, turizm sezonunun uçuşlarına olumlu yansıdığını söyledi. 
     Şahabettin Bolukçu, ''Turistik anlamda filoya kattığımız yeni A 321 tipi uçaklarla koltuk kapasitemiz 6 binlerin üzerine çıktı. Bu yıl 1.7-1.8 milyon aralığında turist taşıyacağımızı hedefliyoruz. Geçen yıl taşıdığımız turist 1 milyon 300-400 bin civarındaydı. Irak savaşından dolayı Mart, Nisan, Mayıs aylarında turist sayısında büyük azalma olmuştu. O ayları kaybetmiştik, şimdi o aylar geriye geldi'' diye konuştu. 
     
     ''KAPASİTEMİZİN YÜZDE 80'İ TURİZM AMAÇLI UÇUŞLAR'' 
     İyi bir turizm sezonu, özellikle Bağımsız Devletler Topluluğu ile Rusya'dan yüzde 15-20 artış olmasını beklediklerini söyleyen Bolukçu, Onur Air'in Türkiye'nin bütün noktalarına turist taşıdığına, kapasitelerinin yüzde 70-80'inin turizm amaçlı uçuşlar olduğuna dikkat çekti. 
     Bolukçu, şunları kaydetti 
     ''Türkiye'ye gelen her 100 turistten yüzde 20'sini biz taşıyoruz. Odaklandığımız noktalar tarifeli seferler ve turizm amaçlı uçuşlardır. Mümkünse, 7 ay değil 12 ay nasıl uçuş gerçekleştirebiliriz, hem ürün adına tur operatörlerine nasıl destek verebiliriz onların projelerini yapıyoruz.'' Turizmin 12 aya yayılması için özellikle Anadolu'ya kültür turları gerçekleştirmek gerektiğine işaret eden Bolukçu, turizmin o bölgelere gidebilmesi için Turizm Bakanlığı ve Ulaştırma Bakanlığı'nın destek vermesi, uçuş maliyetlerinin minimize edilmesi gerektiğini kaydetti. 
     Bolukçu, ''Rekabet edebilir şartların Türk turizmi adına havacılığa yansıtılmasını istiyoruz. Havaalanı ücretleri, yakıt fiyatları veya özel destekleme primleri ile sektörün desteklenmesi lazım'' dedi. 
     Onur Air'de çalışan sayısının 1.100'den fazla olduğunu bildiren Bolukçu, Türkiye'ye 15 milyon turist gelirse işsizliğin de bugünkü seviyesinin çok altına inebileceğine işaret etti. 
     Onur Air Genel Müdürü Bolukçu, bu yıl 50-60 milyon doları yurtiçi olmak üzere toplam 350 milyon doların üzerinde ciro hedeflediklerini kaydetti. 
     
</TEXT>
</DOC>
