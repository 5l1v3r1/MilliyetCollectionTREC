<DOC>
<DOCNO> 208591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/soneko20.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'nın zararı 10 trilyon lira 
</HEADLINE>
<TEXT>

     Türkiye Ziraat Odaları Birliği TZOB Başkanı Şemsi Bayraktar, Antalya ve çevresinde yaşanan aşırı yağışlar nedeniyle üreticilerin toplam 10 trilyon lira zarara uğradığını bildirdi. 
     Bayraktar, yaptığı yazılı açıklamada, üreticinin zararını karşılayacak, hükümetin Acil Eylem Planı'nda da bulunan tarım sigortasının hala çıkarılamadığına işaret ederek, Antalya'nın afet bölgesi ilan edilmesini istedi. 
     Antalya'da, 24 Aralık 2003'te başlayan ve en son 10-11 Ocak 2004'te yaşanan aşırı yağış, rüzgar, sel ve donun, tarım potansiyeli yüksek olan yöredeki tarım arazilerinin önemli oranda zarar görmesine neden olduğunu belirten Bayraktar, zarara ilişkin hasar tespit çalışmalarının sürdüğünü, ancak şimdiye kadar 10 trilyon liralık zarar belirlendiğini kaydetti. 
     Bayraktar'ın açıklamasına göre ilk aşamada, Antalya merkezde Doyran, Akdamlar, Hacısekililer, Çitdibi, Kırcamisi, Altınova gibi köy, mahalle ve beldelerde tahmini bin dekar, domates, biber, patlıcan ekili örtü altı sera alanının zarar gördüğü, 30-40 dekar sera alanının yıkıldığı belirlendi. 
     Serik'te, Karadayı, Eminceler, Belek ve Boğazkent'e yaklaşık 50 dekar domates serası zarar gördü. Korkuteli'de 38 büyükbaş, 5 küçükbaş hayvan selde kayboldu. Kemer'de Kuzdere ve Çamyuva beldelerinde narenciye alanları ve seralar, Kumluca'da Beykonak, Yeni Mahalle, Mavikent, Hacıveliler'de bin dekar örtüaltı sera ürünü domates, biber, patlıcan, Kale'de bin dekar örtüaltı sera ürünü domates, biber tamamen zarar gördü. 
     Ayrıca, Antalya genelinde 710 dekar narenciye, 250 dekar süs bitkisi, 4 bin 550 dekar tarla ürünü zarar gördü. 
     Hasar tespit çalışmalarının devam ettiğini belirten TZOB Başkanı Bayraktar, hükümetin Acil Eylem Planı'nda yer alan tarım ürünleri sigortasının 1 yıldır çıkarılmamasının faturasını yine üreticinin ödeyeceğini kaydetti. 
     Bayraktar, herhangi bir sigortası olmayan üreticilerin üretiminin devam edebilmesi için Antalya'nın bir an önce afet bölgesi ilan edilmesini, ayrıca, 2003 yılı doğrudan gelir desteği ödemelerinde Antalya'ya öncelik verilmesini, seracılara düşük faizli kredi kullandırılmasını istedi. 
     
</TEXT>
</DOC>
