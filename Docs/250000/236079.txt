<DOC>
<DOCNO> 236079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/spor/aspo.html </URL>
<DATE> 2004/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
BİRLİKTE, DAHA İLERİYE 
</HEADLINE>
<TEXT>


Milli Takım'ın Belçika karşısındaki mücadeleci ve istekli oyunu, ilk sınavına tedirgin çıkan Ersun Yanal'a güven verdi. Genç teknik adam, "Bu daha başlangıç. Sonucu bekleyin ve görün" diye konuştu 

BİLAL MEŞE 


İlk adım inanmak 
BELÇİKA galibiyeti, Teknik Direktör Ersun Yanal'ın hedeflerini gerçekleştirme konusundaki inancını artırmasını sağladı. Henüz takıma monte etmeye çalıştığı sistemin oturmadığını vurgulayan Yanal, "Önemli bir kuşakla birlikteyiz. Bu kuşak, gücüne inandığında, bu gücü ortaya koyduğunda, ulusumuz da bu gücün arkasında yer aldığında, çok önemli şeyler yapabileceğimize inanıyoruz" dedi. 

'Keyif verdiniz' 
DAHA işin başında olduklarını vurgulayan genç teknik adam, "Belçika galibiyeti daha başlangıç. Sonucu bekleyin, hep birlikte görürüz" ifadelerini kullandı. Ersun Yanal'ın, maçtan sonra oyuncularla yaptığı toplantıda keyif veren futbol üzerinde durduğu öğrenildi. Yanal'ın, "Umarım oynadığınız futboldan siz de keyif almışsınızdır. Çünkü izleyenlere bunu tattırdınız" dediği bildirildi. 

'Destek olun' 
2006 Dünya Kupası'na katılacaklarına olan inancının tam olduğunu kaydeden Ersun Yanal, "Size ne kadar kaliteli ve yetenekli oyuncular olduğunuzu söylemiştim. Önümüzde uzun bir yol var. İyi bir takım olduğunuzu bir kez daha gösterdiniz. Birlikte daha da iyi olacağız" yorumunu yaptı. Yanal'ın maç içindeki tek uyarısının, "Destek olun, birbirinize yakın oynayın" olduğu bildirildi. 

Ersun Yanal benimsendi 

Özdemir'in teşhisi 
ŞENOL Güneş'in yerine işbaşı yapan Ersun Yanal, mesai arkadaşlarının taktirini topladı. Milli Takımlar Sorumlusu Selami Özdemir "Türk futbolunda bir taşın üzerine bir taş daha ekleniyor. Yeniden sistemimiz geri dönüyor. Koşan, rakibi bozan, pres yapan, bol gol pozisyonuna giren bir milli takım yaratılıyor. Ümit ediyorum, yeni teknik ekip, bu genç oyuncu kadrosuyla çok güzel işler yapacak" açıklamasını yaptı. 

'Pozitif elektrik var' 
MENAJER Çan Cobanoğlu da, "Henüz kapasitimizin yüzde 50'sini oynuyoruz. Ersun hocayla birlikte bunu maksimuma çıkarmayı hedefliyoruz" ifadelerini kullandı. Başkan Haluk Ulusoy ise, "Ersun Yanal ile futbolcular arasında pozitif elektriklenme var. Bu da başarıyı getirecektir. Türkiye bizi izlemeye devam etsin. Biz de alacağımız sonuçlarla sevindirmeye devam edeceğiz. Büyük başarılara imza atacağız" dedi. 

'Türkiye'ye aptalca yenilgi' 

Belçika basını, A Milli Takımımız'ın futbolunu övdü, son dakikada gelen golün mutluluğu bozduğunu belirtildi 

AY - Yıldızlı ekibimiz karşısında alınan yenilgi Belçika'nın teknik patronu Aime Anthuenis'in ismini yeniden tartışılmasına yol açtı. Gazeteler millilerimiz ve Ersun Yanal'dan ise övgüyle söz etti. Le Soir gazetesi, "Bu Türkler gerçekten çok inatçı" başlıklı haberinde, "İtiraf edelim ki Türkler kalite sergiledi. 2000 Avrupa Şampiyonası'ndan bu yana bize k bus oluyorlar" ifadelerini kullandı. 
LA Libre Belgique, mücadeleyi "Seyredilmesi zevkli bir maç" olarak yorumlarken, Ersun Yanal'ın da ilk sınavında "imtihanı geçtiğini vurguladı. La Derniere Heure gazetesi, Anthuenis'i sert ifadelerle eleştirerek, "Kızıl Şeytanlar'a gerçek bir patron lazım. Mutluluk son dakikada uçtu" dedi. Flaman Het Laatste Nieuws, "Türkiye'ye karşı aptalca yenilgi" başlıklı haberinde, "Türkleri yine yıkamadık" diye yazdı. 

G.Kore'ye yeşil ışık 

MİLLİ Takımımız'ın eski çalıştırıcısı Şenol Güneş, Güney Kore'nin teklifine sıcak bakıyor. Kore'nin, Güneş'e yıllık 2.5 milyon dolar teklif ettiği, tarafların önümüzdeki günlerde yeniden bir araya geleceği öğrenildi. Ülkedeki Sports Today gazetesine konuşan Güneş, "Eğer yardım edebileceğimi düşünüyorlarsa, milli takımın başına geçmeye hazırım" ifadesini kullandı. Bu arada Tahkim Kurulu, Güneş'in federasyondan alacağıyla ilgili olarak duruşmalı toplantı yapma kararı aldı. 

Rüştü'den tam not 

BARCELONA'DA umduğunu bulamayan Rüştü, Fenerbahçe'de eldivenlerini devrettiği Volkan'ın Belçika önündeki performansını övdü. Tecrübeli kalecinin, "Aynen devam et. Gördüğüm kadarıyla büyük aşama kaydetmişsin. Fenerbahçe'nin senin dışında ikinci bir isme ihtiyacı yok" dediği bildirildi. Öte yandan El Mundo Deportivo gazetesi, Barcelona'da gözden çıkarılan Rüştü'ye talip kulüpler arasında Beşiktaş'ın da olduğunu iddia etti. Haberde Hamburg'un da devrede olduğu hatırlatıldı. 


</TEXT>
</DOC>
