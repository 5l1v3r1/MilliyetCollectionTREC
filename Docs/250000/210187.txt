<DOC>
<DOCNO> 210187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sonspo19.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Roddick ve Hardenne yola devam ediyor 
</HEADLINE>
<TEXT>

     Sezonun ilk ''Grand Slam'' mücadelesi olan 92. Avustralya Açık Tenis Turnuvası'nda 2. tur maçları bugün başladı. 
     Melbourne Park Kortları'nda düzenlenen 14.7 milyon dolar yaklaşık 19.85 trilyon lira toplam ödüllü turnuvanın 3. gününde, tek erkeklerde dünya klasmanında ilk sırada bulunan 1 numaralı seribaşı ABD'li Andy Roddick, 2. turda Çek rakibi Bohdan Ulihrach'ı 6-2, 6-2 ve 6-3, 4 numaralı seribaşı ve geçen yılın şampiyonu ABD'li Andre Agassi, Çek Tomas Berdych'i 6-0, 6-2 ve 6-4, 9 numaralı seribaşı Fransız Sebastien Grosjean de ABD'li Jan Michael Gambill'i 6-4, 6-3 ve 6-2'lik setlerle 3-0 yenerek 3. tura yükseldi. 
     13 numaralı seribaşı Taylandlı Paradorn Srichaphan da, ilk setini 6-3 kazandığı maçta Fransız rakibi Jerome Golmard'ın çekilmesi sonucu tur atladı. 
     Tek bayanlarda ise dünya klasmanında ilk sırada bulunan 1 numaralı seribaşı Belçikalı Justine Henin-Hardenne, Fransız rakibi Camille Pin'e 6-1 ve 6-4, 4 numaralı seribaşı Fransız Amelie Mauresmo, Slovak Ludmila Cervanoa'ya 6-0 ve 6-2'lik setlerle 2-0, 5 numaralı seribaşı ABD'li Lindsay Davenport, Fransız Emilie Loit'e 6-3, 3-6 ve 6-0'lık setlerle 2-1, 11 numaralı seribaşı Rus Vera Zvonareva, Macar Melinda Czink'e 7-5 ve 6-4, Avustralyalı Alicia Molik de 15 numaralı seribaşı Slovak Daniela Hantuchova'ya 6-4 ve 6-3'lük setlerle 2-0 üstünlük sağlayarak 3. tura çıktılar. 
     Turnuvada yarın, tek erkekler ve tek bayanlarda 2. tur maçları tamamlanacak. 
     
</TEXT>
</DOC>
