<DOC>
<DOCNO> 221181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sondun01.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de şişmanlık, sigaradan sonra 2. büyük ölüm nedeni .. 
</HEADLINE>
<TEXT>

     ABD yönetimi tarafından yaptırılan bir araştırmada, şişmanlığın, bu ülkede önlenebilir ölüm nedenleri arasında sigaradan sonra ikinci sırayı aldığı açıklandı. 
     Hastalıkların Kontrolü ve Önlenmesi Merkezi CDC Adli Federal Kuruluş tarafından yapılan araştırmada, şişmanlığın yol açtığı nedenlerden dolayı ABD'de 2000 yılında 400 bin kişinin yaşamını yitirdiği ve bu rakamın, 1990 yılına oranla üçte birlik bir artış anlamına geldiği belirtildi. 
     CDC Direktörü ve raporun hazırlayıcısı Dr. Julce Gerberding, mevcut eğilimin sürmesi durumunda obezite nedeniyle meydana gelen ölümlerin, yakın zamanda sigaranın etkilerini geride bırakacağını söyledi. 
     ABD Sağlık Bakanı Tommy Thompson da yeni raporla ilgili olarak Washington'da düzenlediği basın toplantısında, sigaraya karsı düzenlenen kampanyaların son yıllarda başarılı sonuçlar verdiğini belirterek, ''Şişmanlığa karşı da benzer bir savaş açmalıyız. İnsanlara daha az yemeyi ve spor yapmayı özendirecek kampanyalar hazırlayacağız'' diye konuştu. 
     Sağlık Bakanı Thompson, şişmanlığın artmasına yol açan nedenler arasında, Amerikalıların ''fast food'' alışkanlığını, giderek yükselen bilgisayar kullanımını ve spora verilen önemin azalmasını saydı. 
     Thompson ve diğer yetkililerin verdiği bilgiye göre, bugün her 3 Amerikalı'dan 2'si, ''olması gerekenden ağır'' veya şişman şeklinde değerlendiriliyor. 9 milyon Amerikalı çocuk da obez kategorisinde sayılıyor. 
     CDC'nin araştırmasında, şişmanlık ve sigaradan sonra hareketsizliğin de zararlarından söz edilerek, bu 3 faktörün, kalp krizi, kanser, beyin kanaması ve şeker hastalığında büyük etkisi bulunduğu vurgulandı. 
     
</TEXT>
</DOC>
