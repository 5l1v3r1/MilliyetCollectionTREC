<DOC>
<DOCNO> 220461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/yazar/pulur.html </URL>
<DATE> 2004/03/07/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Erkan'ın macerasının devamı... 
</HEADLINE>
<TEXT>

   
   MEĞER Erkan'ı ne kadar merak eden varmış... Erkan'ın macerasını geçen pazar günü anlatmıştık... 
   Erkan, askerliğini Amasya'da yapar, terhis olduğu gün cebinde bir kuruş yoktur, gece bir eve girer, niyeti birkaç kuruş çalıp, otobüs parasını denkleştirmektir, masanın üzerinde gördüğü anahtarlık onun Edirne'ye dönüşünü konforlu hale getirir, anahtarlardan biri kapıdaki arabanın anahtarıdır, atlar arabaya ver elini Edirne... 
   Lakin onun için çıkartılan yakalama emri, ondan önce Edirne'ye ulaştığı için yakalanır, tekrar Amasya'ya suç yerine gönderilir. 
   Erkan, Amasya'da nezarethaneden kaçar, yine bir araba çalar Edirne'ye döner, arkadaşlarıyla pikniğe giderken yakalanır, polis çevirir, kaçar, çaldığı araba Emniyet Müdürlüğü'nün bahçesine konur, ama Erkan duvardan atlar, bahçede duran arabayı alır, kapıdan çıkar gider, Babaeski'de kaza yapınca arabayı bırakıp kaçar... 
   Geçen hafta, Erkan'ın macerasını buraya kadar yazmış, yerimiz kalmadı deyip, kesmiştik. 
   Oysa bu maceranın devamı da var... 
   
   ERKAN, önce Amasya'dan, sonra Edirne Emniyet Müdürlüğü'nün bahçesinden çaldığı arabayı Babaeski'de devirince, ortadan kaybolur, biraz dolaştıktan sonra, bir arabayı gözüne kestirir, otomobil elektirikçisi olduğu için, bu işlere eli yatkındır, arabayı düz kontakla çalıştırır, Babaeski'den Edirne'ye gelir, bir yerlerde saklanması gerekir, aklına, Sanayi'de çalıştığı dükk n gelir. Bilirsiniz otomobil tamirhanelerinin iki kanatlı geniş sacdan yapılmış kapıları vardır. 
   
   ERKAN burada saklanacaktır, ama kapıyı nasıl açacaktır Arabayı kapıya yanaştırır, ön tamponla kapıyı zorlamaya başlar, bir ileri, bir geri, gecenin sessizliğinde kapıya tos vuran arabanın gürültüsüne bekçi koşup gelir, uzaktan plakayı alır ve polislere telefon eder. 
   Biraz sonra polis arabasıyla, Erkan'ın arabası arasında Amerikan filmlerindeki kovalamacanın daha heyecanlısı yaşanır. 
   Ama Erkan hem usta şofördür, hem de oraları avucunun içi gibi bilmektedir, bir sağa, bir sola, sanayiden çıkar mahalle aralarına dalar. 
   Ve tabii uçar gider. 
   
   Olayı anlatan Emniyet Müdürü Erol Özdemir sorar 
   "O artık polis için sadece aranan bir sanıktır, ama toplum için psikososyal bir vakadır. 
   Onu bu denli suç üzerine suç işlemeye yönelten nedenler nelerdir 
   Salt polisiye tedbirlerle suç ve suçlularla mücadelenin yeterli olmayacağı, bu sorulara yanıt bulununca daha iyi anlaşılacaktır." 
   
   BİZE göre o sorular bu düzende yanıt bulamayacaktır. 
   Çalanın, çaldığının yanına k r kaldığı bir düzende, kim o sorulara yanıt verebilir ki 
   Bir memleketin başbakanı, yolsuzluk ortaya çıkınca "Verdimse ben verdim " derse, bir başkası "Benim memurum işini bilir " diye yol gösterirse, bir üçüncüsü de "Ne yapayım geçinemiyorum, aylık yetmiyor, ticari işlerimi yürütüyorum " diye fetva verirse, "Erkan'lar daha çok araba çalar, polis de kovalar. 
   
      
   
</TEXT>
</DOC>
