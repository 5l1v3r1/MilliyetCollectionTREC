<DOC>
<DOCNO> 245775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sonsiy07.html </URL>
<DATE> 2004/06/06/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Erdoğan yeni makam odasını "basık" buldu... 
</HEADLINE>
<TEXT>

     ERDOBaşbakan Recep Erdoğan, bir aydan beri çalıştığı, Devlet Planlama Teşkilatı'nın yanında bulunan Başbakanlık binasındaki yeni makam odası ve Bakanlar Kurulu salonunu "basık" buldu. 
     Başbakan Erdoğan, Başbakanlık Resmi Binadaki makam katı ve Bakanlar Kurulu salonunun tadilattan geçirilmesi nedeniyle bir aydan beri çalışmaları ve kabullerini DPT yakınındaki Başbakanlık Yeni Binada yapıyor. Bakanlar Kurulu'nu da bu binada toplayan Erdoğan, taşınma öncesinde yenilenen ve teknolojik açıdan donatılan binadaki yeni makam odası ve toplantı salonunu beğenmedi. Oda ve salonu "basık ve kasvetli" bulan ve şikayetlerini yetkililere ileten Erdoğan, daha önce çalıştığı Başbakanlık Resmi Binaya en kısa zamanda dönme isteğini de dile getirdi. 
     
     "İVEDİLİKLE BİTİRİN" 
     Yeni binada uzun süreli bir çalışma yürütmesinin mümkün olmadığını belirten Erdoğan, kurmayları ve başbakanlık yetkililerine, Başbakanlık Resmi Bina'daki tadilatın "ivedilikle bitirilmesi" talimatını verdi. Erdoğan'ın bu talimatı üzerine binadaki tadilatın en kısa zamanda bitirilmesi için çalışmalar yoğunlaştırıldı. Tadilatın bir kaç ay içinde bitirileceği belirtiliyor. 
     
     YENİ ÇEHRE 
     Başbakanlık Resmi Binadaki tadilat kapsamında, Erdoğan'ın makam odasının yanısıra başbakan yardımcıları Abdullah Gül ve Abdüllatif Şener ile Başbakanlık Müsteşarı Ömer Dinçer'in makam odalarının bulunduğu "makam katı" ve Bakanlar Kurulu Salonu yenileniyor. Erdoğan'ın makam odası genişletilerek pencereleri büyütülüyor. Erdoğan'ın danışmanlarına oda tahsis edilmek üzere de, makam katındaki duvarlar kırılarak yeniden örülüyor. Binadaki tadilat kapsamında Bakanlar Kurulu salonu da yeniden düzenlenecek ve teknolojik gereçlerle donatılacak. 

ANKA 
     
</TEXT>
</DOC>
