<DOC>
<DOCNO> 237575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonspo19.html </URL>
<DATE> 2004/05/05/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Real Madrid kaybediyor, yıldızlar kazanıyor 
</HEADLINE>
<TEXT>

     Real Madridli futbolcular bu sezon büyük form düşüklüğü yaşamalarına rağmen gündemden düşmüyor. Dünyaca ünlü France Footbal dergisinin yaptığı araştırmada dünyada en çok kazanan futbolcuları belirlenirken sıralamaya Real Madrid damgasını vurdu. 
     İlk üç sırayı kimseye kaptırmayan İspanyol takımından ilk 10 içinde 5 futbolcu bulunuyor. Zirvede yıllık 22 milyon 400 bin euro kazancıyla Beckham bulunurken, İngiliz süperstar 2004 yılında kulübünden aldığı 6.5 milyon euronun yanısıra, reklam gelirlerinden 11.4, otobiyografisinden 3 ve Asya turundan da 1.5’ar milyon euro kazandı. 
     İkinci sırayı 16 milyon 500 bin euro ile Ronaldo aldı. Üçüncü ise 14 milyon euro ile Zinedine Zidane oldu. 
     Listedeki diğer Real Madridli oyuncular ise kaptan Raul ve Luis Figo. 
     Ada'da Owen ve Henry zirvede 
     İngiltere Premier Ligi’nin en yüksek gelire sahip futbolcuları ise geçtiğimiz yıl 9 milyon euro kazanan Liverpool’lu Michael Owen’la, 8.4 milyon euro kazanan Arsenal’li Thierry Henry oldu. 
     Alex Ferguson fark attı 
     Teknik direktörler klasmanında ise Manchester United’ın efsane teknik direktörü Sir’ Alex Ferguson, 8.6 milyon euroluk geliriyle rakiplerine fark attı. Manchester United bu yıl hiçbir kupa kazanamazken, Ferguson'un gelirlerinde bir eksilme olmadı. 
     Ferguson'dan sonra ise ikinci sırada 5.5 milyon euro gelirli milli takım menajeri İsveçli Sven-Goran Erikkson yer aldı. 
     Serie A’da Roma’yı çalıştıran Fabio Capello sezonu 4.1 milyon, Arsenal teknik direktörü Fransız Arsene Wenger de 3,4 milyon euro kazançla kapattılar. 
     
</TEXT>
</DOC>
