<DOC>
<DOCNO> 235580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/soneko37.html </URL>
<DATE> 2004/04/28/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
MB İç talepte enflasyon hedefini etkileyecek gelişme beklenmiyor 
</HEADLINE>
<TEXT>

     Merkez Bankası, ekonomik program çerçevesinde yürütülmekte olan yapısal reformların hayata geçirilerek yatırım ve üretimin önündeki engellerin kaldırılmasının, önümüzdeki dönemde sürdürülebilir büyüme ve ve makro ekonomik istikrar açısından son derece kritik önem taşıdığını bildirdi. 
     Merkez Bankası tarafından hazırlanan Para Politikası Raporu yayımlandı. 
     Rapora göre, özellikle rekabet ve piyasa koşullarının iyileştirilmesi ve güven ortamının tesis edilmesi fiyat istikrarı ve sürdürülebilir büyüme için gereken yatırımların devamını sağlayabilecek unsurlar olarak ön plana çıkıyor. 
     2004 yılında da, kamu kesiminin daha verimli ve sağlıklı bir yapıya kavuşturulması amacıyla, uygulanmakta olan sıkı maliye politiklarına devam edeceği belirtilen raporda, bu nedenle 2004 yılında kamu harcamalarının artış hızının oldukça düşük olmasının beklendiği ifade edildi. 
     Tüketim ve yatırım harcamalarının 2004 yılında sırasıyla yüzde 2.8 ve yüzde 5.9 oranlarında artacağının öngörüldüğü kaydedilen rapora göre, 2004 yılında iç talepte enflasyon hedefini tehlikeye sokacak bir gelişme olması beklenmiyor. 
     Buna karşın üretim artışlarının ihracata yönelik olarak devam edeceği, ayrıca bu yıl üretime ilişkin öngörülerin enflasyonun olumlu seyrine katkı yapmaya devam edeceği düşünülüyor. Raporda, kurlarla ilgili ise şu görüşlere yer verildi 
     
     KURLARDAKİ DALGALANMALAR 

     ''2004 yılı içersinde gerek Avrupa Birliğine adaylık süreci ile ilgili gelişmeler gerekse ABD Merkez Bankasının faiz artırımına dair beklentiler doğrultusunda, dönem dönem dışsal faktörlerden kaynaklanan dalgalanmaların oluşabileceği öngörülmektedir. 
     Ancak yapısal reformların hayata geçirileceği ve kamu kesimindeki mali disiplinin devamlılığın sağlanacağı varsayımı altında, döviz kurlarının üzerinde uzun süreli ve kalıcı bir baskı oluşmayacağı düşünülmektedir.'' 
     
     PETROL FİYATLARI 

     Ağır kış koşulları nedeniyle, özellikle Şubat ve Mart aylarında artan ham petrol stokunun, ham petrol fiyatlarında gözlenen artış eğilimini yılın ikinci çeyreğinde sınırlayabileceğinin düşünüldüğü kaydedilen raporda, ayrıca Irak'taki belirsizliğin 2004 yılı ikinci yarısında sona ermesi ve Irak ham petrol üretiminin savaş öncesi düzeye yükselmesi durumunda, ham petrol fiyatları üzerinde aşağı yönlü bir baskının oluşabileceği belirtildi. Raporda, şöyle denildi 
     ''Ancak 2004 yılının ilk çeyreğindeki yüksek oranlı asgari ücret artışları ve 2003 yılı gelir gerçekleşmelerine bağlı 2004 yılı gelir tahminlerinde ortaya çıkan sapmalardan doğan finansman açığının kapatılabilmesi için, akaryakıt fiyat artışlarına gereksinim duyulma olasılığı, mali uyumun kalitesinin fiyat istikrarı açısından önemini bir kez daha ortaya çıkarmaktadır. 
     Zira artışların 2004 yılının geri kalan döneminde de devam etmesi durumunda, ilerleyen aylarda enflasyon üzerinde genel olarak maliyet baskılar oluşabilecektir.'' Raporda, dünya demir ve çelik fiyatlarının yüksek seviyelerde seyretme olasılığının, 2004 yılı enflasyon hedefi açısından maliyet yönlü bir baskı oluuşturmakla birlikte, sanayi sektöründeki yüksek verimlilik ve düşük işçilik maliyetlerinin bu baskıyı telafi edebileceğinin düşünüldüğü belirtildi. 
     
     DALGALI KUR REJİMİNE DEVAM 

     Dalgalı kur rejimine 2004 yılında da devam edileceğinin ifade edildiği rapor uyarınca, dalgalı kur politikasının döviz kuru- enflasyon ilişkisinde yapısal bir değişime yol açtığı düşünülüyor. 
     Önemli olanın kamu fiyat ayarlamaları ve ek vergilerle gelir artırmak yerine, harcamaların kısılması yönünde politikaların geliştirilmesi olduğu ifade edilen raporda, aksi takdirde mali disiplini sağlamaya yönelik alınan tedbirlerin enflasyon hedefini tehlikeye sokabilecek sonuçlarının olabileceği üzerinde duruldu. 
     
     RİSKLER VE SONUÇ 

     2004 yılının kalan bölümünün, ilk çeyrek kadar olmasa da enflasyon açısından genelde olumlu bir görünüm sergilediği belirtilen raporda, gerek kısa vadede gerekse orta ve uzun vadede bazı önemli risklerin olduğu kaydedildi. 
     İçinde bulunulan dönemde en büyük riskin rehavete kapılma riski olduğu vurgulanan raporda, şöyle denildi 
     ''Uluslararası finansal piyasalarda ortaya çıkabilecek farklı eğilimler veya dışsal şoklar sonucu portföy tercihlerindeki yön değişimlerinin döviz kurlarında öngörülemeyen hareketlere yol açabileceği ve bunun da yukarıda açıklanan nedenlerden dolayı enflasyon üzerinde bir risk oluşturabileceği her dönemde göz ardı edilmemesi gereken bir durumdur. 
     ABD Merkez Bankasının önümüzdeki aylarda faiz artırımına gidebileceği yönünde sinyaller vermesi global likidite eğilimlerinde farklılaşmaya yol açarak gelişmekte olan ülkelerin finansal piyasalarındaki dalgalanmaları artırmaktadır.'' Faiz artırımının hangi seviyeye kadar ve ne hızla gerçekleşeceğine dair belirsizliklerin söz konusu dalgalanmaların devam edebileceğine işaret ettiği ifade edilen raporda, ''ancak burada altı çizilmesi gereken nokta, dalgalı kur rejimi altında bu tarz hareketlerin olağan görülmesi gerektiğidir. Parasal ve mali disiplin devam ettikçe ve ekonomik yapısal reformlarla güçlendirildikçe söz konusu şokların olumsuz etkilerinin geçici olmaya mahkum olduğudur'' denildi. 

     
</TEXT>
</DOC>
