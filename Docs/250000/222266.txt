<DOC>
<DOCNO> 222266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sonspo09.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'de gözler Türkiye Kupası'nda... Hazırlıklar başladı 
</HEADLINE>
<TEXT>

     Birinci Süper Lig'de dün akşam Konyaspor'u yenerek liderliğini sürdüren Fenerbahçe'de, 17 Mart Çarşamba günü Gençlerbirliği ile yapacağı Türkiye Kupası yarı final maçının hazırlıklarına ara vermeden başlandı. 
     Samandıra Tesisleri'nde gerçekleştirilen antrenman öncesinde teknik direktör Christoph Daum, futbolcularıyla toplantı yaptı. 
     Alman teknik adamın bu toplantıda, dünkü maçta yapılan hatalarla ilgili bazı futbolcularını uyardığı öğrenildi. 
     Antrenmanda, dünkü maçta forma giyen futbolcular hafif koşu yapmakla yetinirken, diğer oyuncular antrenör Roland Koch yönetiminde yarı sahada çift kale maç oynadı. 
     Adalesindeki hafif sakatlığı nedeniyle tedavi olan Tuncay, eşinin rahatsızlığı nedeniyle izin alan Fatih ve Almanya'da tedavisi süren kaleci Volkan idmanda yer almadı. 
     Bu arada, PAF takım oyuncusu Hüsnü de sarı-lacivertlilerin antrenmanına katıldı. 
     Christoph Daum, Gençlerbirliği maçı öncesinde çarşamba gününe kadar yapılacak tüm antrenmanları basına kapattı. 
     Fenerbahçe, yarın öğleden sonra ve 16 Mart Salı akşam gerçekleştireceği çalışmalarla karşılaşmaya hazırlanacak. 
     
</TEXT>
</DOC>
