<DOC>
<DOCNO> 216491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sondun50.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa-Akdeniz Parlamento... 
</HEADLINE>
<TEXT>

     Lütfullah Göktaş - TBMM Başkanı Bülent Arınç, Akdeniz'in kuzey ve güney kıyıları arasında görülen gelişme düzeyi farklılığını gidermenin, ilerlemeyi başka toplumlara yansıtabilecek etkin mekanizmalar kurmanın son derece önemli olduğunu söyledi. 
     Malta'da bugün başlayan 4. Avrupa-Akdeniz Parlamento Başkanları Konferansı'nın öğleden sonraki oturumunda da konuşma yapan Arınç, küreselleşmenin olumlu gelişmelerin yanı sıra yeni tehdit, risk ve eşitsizleri de beraberinde getirdiğine dikkati çekti. Arınç, ''Kuzey ile Güney Akdeniz kıyıları arasındaki gelişmişlik düzeyindeki farklılığın bir kader değil ama değiştirilebilir bir olgu olduğunu kanıtlamak, farklı medeniyet ve dinlere mensup insanların çevresinde barış ve istikrar içerisinde yaşayabildiklerini göstererek 'medeniyetler çatışması' teorisini geçersiz ve anlamsız kılmak elimizdedir'' dedi. 
     Arınç, 1995'te Barselona'da yapılan toplantı ile ortaya çıkan, Akdeniz'in iki yakasını biraraya getirmeyi ve ortak çalışma ortamı amaçlayan Avrupa-Akdeniz Süreci'nin siyasi ayağında, Ortadoğu'da yaşanan sorunlar nedeniyle ilerleme sağlanamamış olduğuna işaret etti. Çabaların ekonomik alanda yoğunlaştırılmasını öneren Arınç, bu konudaki görüşlerini şu sözlerle özetledi 
     ''Türkiye, her ne kadar aksini arzu etsek de, kısa surede çözülmesi beklenmeyen Ortadoğu'daki sorunlar nedeniyle, sürecin siyasi ayağında kayda değer bir gelişme olabilmesinin henüz mümkün olmayacağını düşünmektedir. Bu nedenle Türkiye, gayret ve çabaların ekonomik alana kaydırılmasını desteklemiştir. Kısıtlı bir hacme sahip olan Akdeniz ülkeleri arasındaki ticaretin arttırılması ve 2010 yılına kadar bölgede bir Serbest Ticaret Alanı oluşturulması temel hedefler olarak belirlenmiştir. Bu alanda gelişmeler kaydedilmekle birlikte bunlar sınırlı boyuttadır ve hedeflenen noktaya hızla ulaşılmasını sağlamakta yetersizdir. Gerçek anlamda somut ilerleme kaydedilme potansiyeli olan ekonomik alanda tüm ülkelerin siyasi çekincelerini bir kenara bırakarak daha cesur davranmaları gerekmektedir.'' -''2004 YILI TÜRKİYE-AB İLİŞKİLERİ AÇISINDAN BELİRLEYİCİ''- Bülent Arınç, 27 ülkenin katıldığı toplantıda yaptığı konuşmada, Türkiye'nin Avrupa Birliği'ne tam üye olabilme yolundaki çalışmalarını yoğunlaştırdığını da vurguladı. 
     Arınç, yapılan yasal reformlar açısından 2004'u uygulama yılı olarak ilan ettiklerini anımsatarak, şunları söyledi 
     ''2004 yılı Türkiye-AB ilişkileri açısından belirleyici nitelikte olacaktır. Türkiye siyasi kriterleri yerine getirmesine rağmen müzakerelere başlanması kararının geciktirilmesi veya sulandırılması, hem siyasi hem de teknik açıdan izahı mümkün olmayacak bir olumsuz sonuç yaratacaktır. Böyle bir durumu Türk halkına mazur gösterecek bir mazeret bulunması imkansız olacaktır.'' Türkiye'nin 2004 yılı sonunda toplanacak AB Konseyi'nden müzakerelerin bir an önce başlaması yönünde bir karar çıkmasını beklediğine işaret eden Arınç, ''Alınacak karar ne olursa olsun, Türkiye kendisi için belirlediği ve hedeflediği daha iyi standartlara ulaşmak için reform çalışmalarına kararlılıkla devam edecektir. Arzumuz bu çalışmaları AB ile ortaklasa sürdürebilmektir'' dedi. 
     Malta'daki konferansın öğleden sonraki oturumunda katılımcı ülkelerin temsilcileri görüşlerini dile getirmeye devam ediyorlar. 
     Konuk parlamento başkanları onuruna bu akşam Vedala Kalesi'nde Malta Cumhurbaşkanı Guido de Marco tarafından çalışma yemeği verilecek. 
     Sonuç bildirisinin yarın yayınlanması bekleniyor. Bundan sonraki konferansa kimin ev sahipliği yapacağı da yarın açıklanacak. 
     
</TEXT>
</DOC>
