<DOC>
<DOCNO> 218931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sondun36.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Brezilya sahilinde köpekbalığı dehşeti .. 
</HEADLINE>
<TEXT>

     Brezilya'nın kuzeybatısındaki Pernambouc eyaletinin başkenti Recife'de, 29 yaşındaki bir yüzücünün, köpekbalığı saldırısı sonucu öldüğü bildirildi. 
     Kentin itfaiye müdürü Neyff Souza Silva, Piedade plajında kıyıda yüzen Edmilson Henrique dos Santos'un, köpekbalığı tarafından kalçasından ve uyluğundan ısırıldığını açıkladı. 
     Silva, yüzücünün en yakın hastaneye kaldırıldıktan sonra hayatını kaybettiğini bildirdi. İtfaiye müdürü, ''Köpekbalığı çok derin ısırmış, atardamar kopmuş, çok kan kaybetmişti'' şeklinde konuştu. 
     Recife plajlarında son 10 yılda 48 köpekbalığı saldırısında 13 kişi öldü, 33 kişi sakatlandı. Bu kimselerin çoğunu sörfçüler ve yüzücüler oluşturuyor. 
     Oşinograf Fabio Hazim, Recife'nin güneyinde inşa edilen Suape limanının ekolojik dengeyi bozduğunu, bunun da köpekbalığı saldırılarına neden olduğunu öne sürdü. 1995'te yapılan uluslararası bir seminerde, köpekbalıklarının, Suape limanına yanaşan gemileri izledikleri belirtilmişti. 
     
</TEXT>
</DOC>
