<DOC>
<DOCNO> 232621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sonyas06.html </URL>
<DATE> 2004/04/18/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Türkiye'de karaciğer kanserlerine hepatit B ve C neden oluyor 
</HEADLINE>
<TEXT>

     Türkiye'de, karaciğer kanserlerinin yüzde 80'ine Hepatit B ve C virüslerinin neden olduğu bildirildi. 
     Ankara Üniversitesi Tıp Fakültesi Hepatoloji Enstitüsü Müdürü Prof. Dr. Cihan Yurtaydın, konuya ilişkin yaptığı açıklamada, özellikle Hepatit B'nin Türkiye'de çok yaygın olduğunu vurgulayarak, ancak yeni doğanların aşılama programına alındığını söyledi. 
     Bu durumun Hepatit B görülme sıklığının azalmasına neden olacağını belirten Prof. Dr. Yurtaydın, buna karşın Hepatit C'nin Türkiye'de artma eğilimi gösterdiğine dikkati çekti. 
     Türkiye'de 7 merkezde yaptıkları bir araştırmada, tüm karaciğer kanserlerinin yüzde 80'ine Hepatit B ve C'nin neden olduğunun saptandığına işaret eden Prof. Dr. Yurtaydın, ''Hepatit B ve C, karaciğer kanseri ve yetmezliğinden ölüme neden olan hastalıklardır. Ancak Hepatit B ve C'liler, hasta oldukları halde uzun süre sağlıklı görünüyorlar'' diye konuştu. 
     Araştırmada, karaciğer kanseri olan hastaların yüzde 56'sında Hepatit B, yüzde 23.2'sinde de Hepatit C saptandığını ifade eden Prof. Dr. Yurtaydın, Türkiye'nin özellikle doğusunda Hepatit B'nin çok yaygın görüldüğünü bildirdi. 
     Prof. Dr. Yurtaydın, Orta ve Doğu Anadolu'da karaciğer kanserinin yüzde 90'ına, batıda da yüzde 75'ine Hepatit virüsünün neden olduğunu anlattı. 
     Türkiye'deki Hepatit C'nin ''tedaviye zor cevap veren'' cinsten olduğunu vurgulayan Prof. Dr. Yurtaydın, hastaların uzun soluklu tedaviyi bırakmamaları gerektiğini belirtti. 
     Geçmişte 10 hastadan 1'inin hastalıktan kurtulma şansı olduğunu, ancak artık ilaçlarını düzenli kullanmaları şartıyla 10 hastadan 5'inin kurtulma şansına kavuştuğunu dile getiren Prof. Dr. Yurtaydın, Türkiye'de 1 milyon 400 bin Hepatit C, 2 milyon 800 bin de Hepatit B'li hasta bulunduğunun tahmin edildiğini söyledi. 
     Prof. Dr. Cihan Yurtaydın, Hepatit B ve C'li hastaların tedavi süreleri boyunca çocuk yapmamalarının önemine de işaret ederek, tedavinin ardından 3 ay sonra çocuk sahibi olunabileceğini kaydetti. 
     
</TEXT>
</DOC>
