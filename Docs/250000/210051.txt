<DOC>
<DOCNO> 210051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/spor/spo04.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da iş bitti 
</HEADLINE>
<TEXT>

   Bordo-Mavililer sadece Volkan'ı aldı, transferi kapadı. Asbaşkan Nevzat Şakar, "Olağanüstü bir gelişme olmadığı taktirde bu kadroyla devam" diye konuştu 
      
   İstanbulspor'dan ret 
   TRABZONSPOR tek futbolcuyla ara transferi kapadı. Adanaspor'dan Volkan'ı renklerine bağlayan Bordo-Mavililer'in Asbaşkanı Nevzat Şakar, "Transfer işi bitti" dedi. Olağanüstü bir gelişme olmadığı taktirde bu kadroyla yola devam edeceklerini vurgulayan Şakar, "En son İstanbulspor ile Saidou ve Musa Kuş hakkında görüştük, ancak onlar küme düşmemek istediklerini ve oyuncuları vermeyeceklerini söylediler ve biz de transferi kapattık" diye konuştu. 
   
   Yönetimin ilk maçı 
   KONYASPOR karşılaşmasının yönetim açısından bir ilk olduğunu ifade eden Şakar, "İyi bir başlangıç yapıp, başarılı bir şekilde ligi kapamak istiyoruz" dedi. Trabzonspor Asbaşkanı şöyle devam etti "Oyuncularımızın bizi mahcup etmeyeceğine inanıyoruz. İkinci yarı çok zorlu geçecek, ancak futbolcularımızın mücadelesi ile ligi iyi yerde bitireceğimizi ve Avrupa Kupaları'na katılacağımızı düşünüyoruz." 
   
   'Fatih Tekke imkansız gibi'    WERDER Bremen maçında adalesinden sakatlanan Trabzonspor Kaptanı Fatih Tekke, Konyaspor maçına yetiştirilmeye çalışılıyor. MR'ında kötü bir durum görmediklerini söyleyen kulüp doktoru İhsan Alioğlu, "Konyaspor maçına yetişmesi imkansız gibi" dedi. Buna rağmen fizik tedaviyle ve ilaçla iyileştirilmeye çalışıldığı, bu karşılaşmada oynaması için yoğun çaba gösterildiği vurgulandı. 
   
   Aktuğ'dan uyarı    TRABZONSPOR Başkanı Atay Aktuğ'un futbolcularla bir toplantı yaparak transfer konusunda nasihatte bulunduğu öğrenildi. Aktuğ'un bu görüşmede, "Bazı arkadaşlarınıza teklif geliyor, kafaları karıştırılıyor. Ama Anadolu'dan, İstanbul'a gelen yüzlerce genç ve yetenekli ismin kaybolup gittiğini sakın unutmayın. Geleceğinizi düşünün" dediği ileri sürüldü. 
   
   
</TEXT>
</DOC>
