<DOC>
<DOCNO> 203652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/yazar/uras.html </URL>
<DATE> 2003/12/22/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Orkinoslar Japonya'ya gidiyor 
</HEADLINE>
<TEXT>

   TOKYO 
   
   İstanbul'dan Tokyo'ya uçarken "koltuk komşum", "Şu anda bizim koltukların altında 8 ton 'ton' var" deyince ne dediğini anlayamadım. Kendini tanıttı "Ben Akua - Dem firmasının yöneticisiyim. Biz THY'nin yolcu uçaklarının bagajında devamlı olarak Japonya'ya 'ton - orkinos' balığı yollarız. Bu uçakta da tam 116 adet taze orkinos var" dedi. 
   Öztürk Şerefoğlu "Maraş"lı ortaklarıyla Çeşme'nin Ildır köyünde, deniz içinde orkinos çiftliği kurmuş. Her biri 100 - 120 ton balık alan 8 kafeste orkinos besliyor. Her kafeste büyüklü küçüklü bin ile iki bin beş yüz orkinos var. Mayıs - haziran aylarında 45 günlük av süresince her biri 200 bin - 2 milyon dolar değerinde 40 tekne 45 günlük av mevsiminde Akua - Dem için Akdeniz'de orkinos avlıyor. Orkinos ağ ile yakalanıyor. Yakalanan orkinosun bir bölümünün kafası ve kanatları kesilerek donduruluyor. Bir bölümü de ağlar içinde denizin altından çekilerek Çeşme'deki kafeslerine taşınıyor. Kafese konulan orkinoslar 5 - 8 ay doğal deniz ürünleri ile, istavrit, karides, uskumru ile besleniyor. Bu besleme süresinin amacı 1 Yağ oranının ayarlanması, 2 Tüketicinin damak tadının temini, 3 Pazardaki talebe göre arzın ayarlanması. 
   
   İthalatın 600 tonu orkinos 
   Orkinosun alıcısı Japonlar. Japonya yılda 3 milyon 200 bin ton deniz ürünü ithal ediyor. Bunun 600 bin tonu orkinos. Bunun da 30 bin tonu, en kaliteli "Blue Fish Tuna" denilen Akdeniz orkinosu. Akdeniz ülkeleri Akdeniz'deki orkinosların avlanması için yıllık 30 bin ton kota belirlemiş. 
   Türkiye kota dağılımında pay almakta gecikmiş. Ama 3.500 ton kota payı olduğunu iddia ediyor. Türkiye bu kotayı kullanabilse çiftliklerde beslediği orkinoslar nedeniyle yılda 8 bin ton ihracat yapabilir. 
   Bizim balıkçılar avladıkları orkinosu teknelerinde 6 dolardan satıyor. İhracatçı THY'ye kilo başı 2.85 dolar taşıma ücreti ödeyerek bu orkinosları Japonya'ya en aşağıya 20 dolara pazarlıyor. Bizim orkinoslar cıva gibi zararlı madde içermediği için pek makbul. Kalitelisinin kilosunun 200 dolara kadar satılabildiği söyleniyor. 
   Türkiye'de balık çiftliği kurarak Japonya'ya orkinos ihraç eden 4 büyük firma var. Öztürk Şerefoğlu, haftada 5 gün THY uçağı ile Japonya'ya taze donmamış orkinos ihraç ettiklerini, her seferde 5 - 15 ton 60 - 180 adet orkinos ihraç ettiklerini anlatıyor. 
   Japonya'ya 2002 yılında satabildiğimiz tüm ihraç ürünlerinin değeri 118 milyon dolar. Bunun yüzde 14'ünü oluşturan 16.5 milyon dolarlık ihracat geliri orkinos satışından elde edilmiş. 
   
      
   
</TEXT>
</DOC>
