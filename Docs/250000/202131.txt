<DOC>
<DOCNO> 202131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/spor/spo03.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci operasyon 
</HEADLINE>
<TEXT>

   Fatih Terim, yönetimle bir saat toplantı yaptı, alınacak radikal önlemler konuşuldu. Buna göre birçok oyuncu artık forma yüzü göremeyecek. Disiplin sorunu da masaya yatırılacak 
      HALİL ÖZER 

   
   Locada buluştular 
   TRABZONSPOR yenilgisi, Galatasaray'ı karıştırdı. Sarı-Kırmızılı yöneticiler, dün maçtan sonra locada Fatih Terim ile bir saat süren toplantı yaptı. Burada Galatasaray'ın yeni bir yol çizmesi kararlaştırıldı ve ilk kez sert radikal önlemler alınması gündeme geldi. Terim'in görevi bırakmasının konuşulmadığı toplantıda, Ali Dürüst ile Özer Saraçoğlu sorunların kaynağını sordu. 
   
   Liste çok kabarık 
   TERİM, gelecek için takımda operasyon yapılmasının şart olduğunu açıkladı. İkinci neşter operasyonunda kesinlikle taviz verilmemesi ve bu oyuncuların geri dönmemesi kararlaştırıldı. De Boer, Arif, Hakan Ünsal, Abdullah, Lukunku ve Baliç gibi oyuncular büyük bir olasılıkla bir daha forma yüzü görmeyecek. Bazı isimlerin de 2. yarının başına kadar takımla ilişkisi tamamen kesilecek. 
   
   Son söz Başkan'ın 
   TAKIMDAKİ disiplin sorunu da masaya yatırılacak. Öncelikle Hakan Şükür ile bir görüşme yapılacak. Terim'in vereceği rapor doğrultusunda gerçekleştirilecek tüm bu olaylar, başkanın onayından geçecek. Yaklaşan seçim nedeniyle büyük bir sıkıntı duyan Özhan Canaydın'ın, bu kararlara ne yanıt vereceği, Fatih Terim'e bundan sonra ne kadar destek olup olmayacağı merakla bekleniyor. 
   
   Fatih Terim şaştı, kaldı    GALATASARAY'IN hocası Fatih Terim, Frank de Boer'in hatasının hesaplarını alt üst ettiğini ima etti. Terim, "Talihsizliğimiz sürüyor. Erken gelen golün şoku oyunumuzu etkiledi. Hatalı bir gol yemeseydik, değerlendirmek için bir şeyler diyebilirdik. Ama bunlar sık olunca, bir şey diyemiyoruz. Bratu golü atsa, belki bir şeyler yapabilirdik. İstediğimiz Galatasaray gibi oynamadığımız bir gerçek" dedi. 
   PFDK'DAN 15 gün hak mahrumiyeti alan Fatih Terim, İstanbulspor maçından sonra dün de kulübeden uzak kaldı. Tecrübeli teknik adam, maçı ailesi için aldığı locadan izledi. İstanbulspor maçında Müfit Erkasap ile telefon aracılığıyla bağlantı kuran Terim, dün direktiflerini telsiz aracılığıyla verdi. Fatih Terim, çarşamba günü Türkiye Kupası'nda Türk Telekom ile oynanacak olan maçta da sahaya inemeyecek. 
   
   
</TEXT>
</DOC>
