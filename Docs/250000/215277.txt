<DOC>
<DOCNO> 215277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/yazar/theper.html </URL>
<DATE> 2004/02/15/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Kiracı söz sahibi değil 
</HEADLINE>
<TEXT>

   
   Apartmanlardaki problemden bahseden bir okuyucum var. İstanbul'dan yazan okuyucum, binalarındaki bir kiracıdan şikayetçi. Adam kiracı ve kabadayı. Toplantılara katılıyor, birkaç kat malikini korkutmuş olur olmaz kararlar alıyor. Okuyucum bu adama mahkum olup olmadıklarını soruyor. Kat malikleri toplantısına katılabilecek olanlar sadece kat malikleri. Kiracılar toplantıya çağrılmaz, toplantıya katılmaz, oy kullanamaz. Bu kişiyi toplantıda söz sahibi yapmanın, müzakerelere iştirakin hele hele oy kullanmasının hukuki dayanağı yok. Üstelik toplantılara vekaleten de katılmıyor, dolayısı ile kiracı olma nedeni ile kendisini görüşmelere katılmaktan uzak tutabilirsiniz. 
   Bunun dışında çevresine tehdit veya bunun gibi suç niteliği taşıyan fiilleri varsa ayrıca savcılığa veya fiilin durumuna göre doğrudan doğruya ceza mahkemesine başvurmanız mümkün. Kat malikleri toplantılarının prosedüre boğulmaması için olay mümkün olduğu kadar basit tutulmuş. Bu kabil olayların önlenmesi, yasal prosedürün izlenmesi şirket genel kurullarında hükümet komiserinin görevidir. Ancak kat malikleri toplantısında böyle bir görevli yok. Bu işi ya divan heyeti yapacak veya yasadışı bir durumun varlığını tespit için toplantıya katılan kat malikleri karar defterine bu durumu yazdırıp imza altına alacaklar. Aralarında bir tutanak tanzim edip yasadışı yollarla alınan kat malikleri kurul kararının iptalini dava edecekler. 
   Bir büyüğümüz ne demişti 
   Demokrasilerde çare tükenmez. 
   
      
   
   
</TEXT>
</DOC>
