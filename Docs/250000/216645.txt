<DOC>
<DOCNO> 216645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/guncel/gun20.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Evde bırakılan 2 çocuk zehirlendi    Kadıköy'de 2 kardeş, sobadan sızan gazdan zehirlenerek öldü. Fikirtepe'de oturan anne Güldane Tancan işe, baba Tevfik Tancan da Bayram 7 ve Zeynep'i 3 evde yalnız bırakarak kahveye gitti. Çocuklar kanepede uykuya daldı. Akşam eve dönen baba Tancan, çocuklarının cesediyle karşılaştı. Bayram ve Zeynep'in sobadan sızan gazdan öldükleri belirlendi. 
   
   Belediye yine 'B' planına geçti    İstanbul Büyükşehir Belediye Başkanlığı, meteoroloji raporları doğrultusunda, kış koşullarıyla mücadele için ana arterler ile çevre yollara katılım noktalarında yüksek yoğunluk alarmı düzeyi olan "B" planına geçti. Plan çerçevesinde, 550 iş makinesi ile 3 bin personel, dün 3 vardiya halinde çalışmalara başladı ve gün boyu yağmur suyu kanalları ile mazgalların temizledi. 
   
   KESK'in mitingi yolları kapatacak    Kamu Yönetimi Temel Kanunu Tasarısı'na tepki amacıyla Şişli Abide-i Hürriyet Meydanı'nda, yarın düzenlenecek miting nedeniyle bazı cadde, sokak ve bağlantı yolları trafiğe kapatılacak. Sürücülerin alternatif yolları kullanması önerildi. Toplantı nedeniyle Darülaceze, Piyalepaşa, Çağlayan Vatan, Kağıthane, İzzetpaşa, Abide-i Hürriyet ve 28 Nisan caddeleri trafiğe kapatılacak. 
   
   Tekstilci, işyerinde boğularak öldürüldü    Eminönü'nde bir tekstilci, işyerinde boğularak ve bıçaklanarak öldürülmüş halde bulundu. Laleli'deki Yeşilsaray İşhanı'ndaki Cenk Tekstil'e gelen müşteriler, işyeri sahibi Çetin Sarı'yı, ağzı koli bandıyla kapatılmış halde ölü buldu. Sarı'nın önce boğulduğu, sonra da bıçaklandığı belirlendi. Sarı'nın üzerindeki 20 bin dolar ile bir miktar Türk Lirası'na dokunulmadığı görüldü. 
   
   
</TEXT>
</DOC>
