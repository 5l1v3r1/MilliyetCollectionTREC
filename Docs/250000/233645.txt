<DOC>
<DOCNO> 233645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/dunya/adun.html </URL>
<DATE> 2004/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İLK SÖZLERİ YAPTIKLARIMLA GURURLUYUM 
</HEADLINE>
<TEXT>
   Kahraman mı, hain mi 
   18 yıl önce İsrail'in nükleer sırlarını açıkladığında dünyanın barış kahramanı ilan ettiği ancak İsrail'in kaçırıp hapse attığı Mordehay Vanunu serbest bırakıldı, tartışma da yeniden alevlendi 
      DIŞ HABERLER SERVİSİ 

   
   1986'da İngiliz "Sunday Times" gazetesine yaptığı açıklamalarda, İsrail'in nükleer sırlarını ifşa ettiği gerekçesiyle kaçırıldıktan sonra apar topar yargılanıp 18 yıl hücre cezasına çarptırılan nükleer fizikçi Mordehay Vanunu 50 , dün cezasını tamamlayarak İsrail'in Aşkelon kentindeki Şikma Cezaevi'nden serbest bırakıldı. 
   Vanunu'nun verdiği bilgilere göre, İsrail'in elindeki 200 nükleer başlıkla dünyanın 6. büyük nükleer gücü olduğu ortaya çıkmıştı. 
   Filistin davasını destekleyen demeçleri, nükleer sırları ifşası, Roma'da MOSSAD ajanları tarafından yakalanarak İsrail'e kaçırılması ve kapalı kapılar ardında yargılanmasının yanı sıra insanlık idealleri uğruna ülkesinin sırlarını ele vermesinin doğru olup olmadığı konusunda yarattığı tartışmayla da adından uzun süre bahsettiren Vanunu, gördüğü ağır cezaya karşın İsrail devletine boyun eğmediğini ortaya koydu. 
   Kimi İsrailliye göre, "Barış kahramanı" kimisine göre ise "vatan haini" olan İsrailli uzmanın cezaevinden çıkar çıkmaz ilk sözü, "Bana hain diyenlere sesleniyorum, yaptıklarımı yaptığım için mutlu ve gururluyum" oldu. 
   
   'Delirtemeyeceksiniz' 
   İsrail'in yabancılarla konuşmasına ve İbranice açıklama yapmasına sınırlama getirdiği için TV kameraları karşısında İngilizce konuşan Vanunu, "Hapisteyken İsrail güvenlik güçlerinin kendisine barbarca muamele ettiğini" söyledi. 
   1980'lerde din değiştirerek Hıristiyan olan Vanunu, "Dini sebeplerle bana çok kötü davrandılar" dedi. Cezaevindeyken MOSSAD ve iç güvenlik örgütü Şin Bet ajanlarının kendisini delirtmeye uğraştığını savunan Vanunu, "12 yıl hücrede tuttular. Onlara beni delirtemeyeceklerini defalarca söyledim" dedi. Gazetecilerin kendisini bir kahraman olarak görüp görmediği sorusuna İsrailli uzman, "Beni destekleyenler kahraman, hepsi kahraman. Ben özgürlüğün sembolüyüm. İnsan ruhunu tahrip edemezsiniz" karşılığını verdi. 
   
   Adım adım izleniyor 
   Daha sonra Kudüs'teki St. George Anglikan Kilisesi'ne gideceğini söyleyen Mordehay Vanunu, çok sayıda polis aracı eskortunda cezaevinden ayrıldı. İsrail, Vanunu'ya ülke içinde seyahat kısıtlamaları getirdiği için konvoyu polis helikopterleri de havadan izledi. Cezaevi önünde toplanan yüzlerce taraftarı, İsrailli fizikçiyi alkışlarla, çiçekler ve lehinde sloganlar atarak uğurlarken, karşıtları küfürler savurdu, yuh çekti. Kimi de, "Seni sağ bırakmayacağız" diye haykırıp Vanunu'nun otomobiline tükürdü ve aracı tekmeledi. 
   
   ABD'ye yerleşecek 
   Vanunu'yu hapisten çıkışında erkek kardeşi Meir ile kendisini evlatlık edinerek yasal himayelerine alan Amerikalı çift Nick ve Mary Eoloff karşıladı. Karşılamada dünyanın dört bir yanından gelen nükleer silah karşıtlarının yanı sıra İngiliz akrtis Susannah York, Nobel Barış Ödülü sahibi Corrigan Maguire gibi ünlüler de yer aldı. Vanunu, ABD'ye yerleşip tarih çalışmaları yapmak istediğini belirtti. 
   İsrail güvenlik güçlerinin getirdiği yasaklar ve kısıtlamalara göre, Vanunu bir yıl boyunca İsrail dışına çıkamayacak, yabancılarla önceden izin almaksızın konuşamayacak. 6 ay boyunca sınırlara ve limanlara yaklaşması da yasaklanan Vanunu'ya gidebileceği yerleri gösteren bir harita verildi. Birçok kez Nobel Barış Ödülü'ne aday gösterilen Vanunu, ABD'ye gitmeden önce Tel Aviv'in sahil semtlerinden Yafa'da ikamet edecek. 
   
   
</TEXT>
</DOC>
