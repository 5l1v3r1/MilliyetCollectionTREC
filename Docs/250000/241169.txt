<DOC>
<DOCNO> 241169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sondun30.html </URL>
<DATE> 2004/05/19/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Saakaşvili Türkiye, gerçek dostumuz olduğunu kanıtladı... 
</HEADLINE>
<TEXT>

     Gürcistan Cumhurbaşkanı Mihail Saakaşvili, ''Türkiye, Acaristan sorununun çözümünde sergilediği tavrıyla Gürcistan'ın gerçek dostu olduğunu kanıtladı'' dedi. 
     Saakaşvili, Cumhurbaşkanlığı Sarayı'nda A.A muhabirine verdiği demeçte, Türkiye'nin ülkesine yönelik izlediği dış politikanın eksiksiz olduğunu belirterek, ''Ayrılıkçı gruplarla merkezi hükümet arasında yaşanan sorunların çözümünde, bu grupların yararına olacak müdahaleyi yapmayacağını açık şekilde gösterdiğini'' kaydetti. 
     Türkiye'nin sergilediği olumlu tavrın bölge halkıyla birlikte sorunu kolaylıkla çözmelerinde etkili olduğunu vurgulayan Saakaşvili, şunları söyledi 
     ''Sorunun çözümünde üçüncü kişiler, Türkiye'nin olaya müdahale etmesini ve karışmasını istiyordu. Ancak bu amaçlarına ulaşamadılar. Olaylarda Rusya sosyal rol oynadı. Bu bir arabuluculuk değil sadece sosyal roldü. Ancak Türkiye, gerçekten çok büyük bir rol oynadı. Bu hareketi ile Türkiye Gürcistan'ın gerçek dostu olduğunu bir kez daha kanıtladı.'' Acaristan sorununun çözülmesinden sonra, Türkiye ile ekonomik ve kültürel ilişkilerin geliştirilmesinin öncelikleri arasında yer aldığını belirten Saakaşvili, Başbakan Recep Tayyip Erdoğan'ın Türkiye'deki siyaseti tamamen tersine çevirdiğini, ülkeyi rüşvetten temizlediğini ve belirli bir aşamaya getirdiğini kaydetti. 
     Mihail Saakaşvili, Erdoğan ile her zaman iyi ilişkiler içinde bulunacağını belirterek, kendilerinin de Türkiye'deki sistemi farklı bir yöntemle uygulayarak belirli bir aşmaya getirme gayretinde olduklarını söyledi. 
     Cumhurbaşkanı Saakaşvili, iki ülke arasındaki ilişkilerde son yıllarda hiçbir sorun yaşanmadığını belirterek, ''Türkiye, bizim için güven duyduğumuz ve ciddi destek gördüğümüz bir ülke oldu'' dedi. 
     
     KIBRIS 
     Mihail Saakaşvili, Kıbrıs'ın her iki kesiminde yapılan halkoylamasıyla ilgili bir soru üzerine, ''Biz Kıbrıs'a BM'nin gözüyle bakıyoruz. BM ne şekilde tavır alırsa Gürcistan da aynı tavırla hareket edecektir'' dedi. 
     Saakaşvili, referandumun halkın barış isteğini ve barıştan yana olduğunu gösterdiğini belirterek, aynı zamanda ''Türk hükümetinin, AB üyeliğinde bazı tavizlere gitmesinin bu süreci daha da hızlandıracağını düşündüğünü'' kaydetti. 
     Gürcistan Cumhurbaşkanı Mihail Saakaşvili, ''Türkiye'nin AB'ye uyumu ne kadar hızlı sağlanırsa bunda herkes kazanır. Bölge kazanır. Bütün yakın doğu ülkeleri kazanır. Türkiye'nin çevresinde bulunan bütün ülkeler kazanır. Biz Türkiye'nin AB'ye üyelik sürecinde atacağı her adımda yanında oluruz'' dedi. 
     
</TEXT>
</DOC>
