<DOC>
<DOCNO> 234790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/spor/ygokce.html </URL>
<DATE> 2004/04/26/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Komediden trajediye 
</HEADLINE>
<TEXT>



Komik başlayan öykü dramatik derslerle sürdü, trajik sonla bitti. 
Bu elbette Beşiktaş'ın hikayesi. 
Komikti... Çünkü, ilk yarısında liderin sekiz puan fark attığı bir ligdi. Bu ligde rekabetin bittiğini, Beşiktaş'ın şampiyonluğunu ilan ettiğini sandı çoğumuz. Ötekiler devrede yoktu, sorunları da çoktu. 
Beşiktaş bu komik ortamda olmadık, umulmadık hatalarla oyunu drama çevirdi. Öyle yanlışlar sergiledi ki, yaptıkları hatalar birer birer ders kitabı olarak her takıma yeterdi. Ligin ikinci yarısında savunması çöken, kadrosu her hattında birer birer açık veren Beşiktaş, artık komik günleri çok gerilerde bırakmış, derin bir trajedinin ortasına saplanıp kalmıştı. 
Dünkü derbi bu trajedinin final sahnesini oluşturdu. 
Lucescu'nun elinde kalan oyuncularla alana sürdüğü on bir, her şeye rağmen oyunu disiplinle sürdürüp futbol prensiplerine hem savunmada, hem orta alanda, hem de ileri uçta uymaya çalışıyordu. Orta alanda Giunti ile Pancu'nun bulduğu toplar, Sergen'in ayağından akılla, hünerle hücuma yöneldi. Ancak, Serdar bunlardan yararlanamadı. Fenerbahçe dörtlü savunmasıyla çakılı oynuyordu. Bu oyunda riske yer yoktu. Daum, en azından beraberliği garanti altına almak amacıyla Aurelio'yu da beşinci adam olarak savunmanın önünde yakın markajcı olarak oynatıyor, ev sahibi takımın yapacağı tatsız şakaları önlemeye çalışıyordu. Orta alanda Daum'un bir başka silahı Van Hooijdonk'tu. Ligimizin en örnek profesyoneli sayılan Hollandalı, hem orta alana gelip boşluğu doldurdu, hem savunmasına yardım etti, hem de ilk golün oluşumunda Luciano'ya kafayla nefis bir aşırtma yaparak tabelanın değişmesine katkıda bulundu. Serhat'ın attığı iki gol hem gergin ve hırslı futbolunun, hem de klasının ve yeteneğinin ödülüydü. 
Beşiktaş hücuma çıkarken kaybettiği toplarla Fenerbahçe'nin beklediği kontr fırsatları sunmuş oldu. Maçın içinde zaman zaman futbolsuz anlara tanık olduk. Özellikle Beşiktaş'ın kanı kaynayan genç kapalı tribün taraftarları, bir yandan takımı desteklerken, bir yandan da Başkan Serdar Bilgili'yi Laila'ya davet ediyorlardı. Çabucak çözülen, öfkeye, alaya ve Aziz Yıldırım'a yönelik küfürlere dönüşen bu taraftarlık aidiyeti nasıl birşeydir anlayamadık. 
Haftalardan beri merakla beklenen derbi, ruhuna uygun oynanmadı. Rekabetin gazı kaçmıştı. Beşiktaş'ın içi boşalmıştı. Bu trajediden elbette dersler çıkarmak gerek. Bilgili yönetimi herhalde dünü iyi değerlendirecek ve sezonun kara kitabından sanırım akılla beyaz bir sayfa çıkaracaktır. 
Fenerbahçe'ye gelince... Umduğunun üzerinde bir başarı öyküsü yazıyor, Sarı - Lacivertliler. Şampiyonluk yine kördüğüm, ama ellerinde büyük avantaj var. En azından Şampiyonlar Ligi'ne katılacaklar. Az şey mi 



</TEXT>
</DOC>
