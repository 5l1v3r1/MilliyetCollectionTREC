<DOC>
<DOCNO> 244350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/spor/aspo.html </URL>
<DATE> 2004/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte MATTHAEUS 
</HEADLINE>
<TEXT>


Dünya ve Alman futbolunun unutulmazları arasına giren Alman yıldız, teknik adamlık kariyerinde henüz vasatı aşamadı, üç yılda dört takım değiştirdi 


Bayern'de parladı 
BEŞİKTAŞ Başkanı Yıldırım Demirören'in takımın başına geçireceği Lothar Matthaeus, Alman ve Dünya futboluna adını altın harfle yazdıran isimlerin başında geliyor. 21 Mart 1961'de Almanya'nın Erlangen kentinde doğan, Balık burcundaki Matthaeus için Bayern Münih, futbolculuk kariyerinin dönüm noktası oldu. 1980'de Alman Milli Takımı ile İtalya'da yakaladığı Avrupa Şampiyonluğu ile başlayan başarı öyküsü içerisinde Bayern Münih ile Almanya şampiyonlukları ve yine Milli Takım'la 1990 Dünya Şampiyonluğu da yer alıyor. 

Liyakat Nişanı var 
1990 ve 1991'de Dünya'da, 1990'da aynı zamanda Avrupa'da yılın futbolcusu seçilen Matthaeus, futbolu bıraktığı 2001'de, ülkesini Dünya'ya başarıyla tanıttığı için Bavyera Eyalet Hükümeti tarafından Liyakat Nişanı ile ödüllendirildi. 5 kez Dünya Kupası finallerine katılıp, 25 maçla rekor kıran, 150 kez milli formayı giyen Alman hoca, ligde 461 karşılaşmaya çıktı. Ancak böylesine bir kariyere sahip olan Matthaeus'un, dört takım değiştirmek zorunda kaldığı üç yıllık teknik adamlık serüveni pek başarılı görünmüyor. 

İlk takım Rapid 
AVUSTURYA'NIN Rapid Wien takımında hocalık kariyerine başlayan, ligde orta sıralarda kalarak taraftarları hayal kırıklığına uğratan Matthaeus, Sırbistan Karadağ'ın Kızılyıldız ekibine gitti. Ancak orada da başarılı olamayan Alman çalıştırıcı, aynı ülkeden Partizan'da göreve başladı, 2002 - 2003'te lig şampiyonluğuna ulaştı. Yönetimle anlaşamayınca, 5 Ocak 2004'te Macaristan Milli Takımı'nın başına geçti. Matthaeus, Macaristan ile yaptığı hazırlık maçlarında Letonya'yı deplasmanda 2 - 1 yendi, sahasında Galler'e 2 - 1, Brezilya'ya 4 - 1 mağlup oldu. 

3 evlilik yaptı 
MATTHAEUS'UN, Alman olan ilk eşinden iki, İsviçreli eski model ikinci eşi Morena Lolita'dan bir çocuğu bulunuyor. Alman hoca 1.5 yıl önce de tek çocuklu bir Sırp kadınla üçüncü kez evlendi. Ancak kendisinden daha zengin ve çok genç olan Sırp eşi, Matthaeus nerede görev alırsa alsın, kendisiyle gitmeyeceğini açıklamıştı. Alman çalıştırıcı ikinci eşinden, Bayern Münih'te sekreterlik yapan Ulrike Klaeger ile girdiği ilişki nedeniyle ayrılmıştı. Ayrıca kulübün dünyaca ünlü doktoru Wohlfart'ın kızı Maren ile de büyük aşk yaşamıştı. 

İyilik meleği gibi 
MATTHAEUS, yardımseverliği de ön plana çıktı. Alman hoca şimdiye kadar çeşitli kuruluşlara toplam 306 bin Euro 500 milyar TL bağışta bulundu. Alman federasyonunun, Meksika'daki çocuklar için açtığı kampanyaya 102 bin Euro ile katılan Matthaeus, bu yıl Sırbıstan Karadağ'daki Çocuk Köyü inşaasına 102 bin Euro verdi. 
1990 yılında Almanya'daki uyuşturucu ile mücadele derneğine 51 bin Euro bağışlayan Matthaeus, aynı yıl engelli çocuklara yönelik "Help Me" projesine 26 bin 600 Euro verdi. Alman futbolunun unutulmaz yıldızı, 2002 yılı Eylül ayında da Münih'de düzenlenen ve ünlülerin yer aldığı tenis turnuvasına katıldı. 

Kaliteli yaşıyor 
ALMAN hoca, futbol oynadığı dönemlerde Münih kentinin en kaliteli mekanlarında yemeyi, içmeyi severdi. Bogenhauser Hof lokantası ve Waldwirtschat birahanesi gibi isim yapmış yerlere giden Matthaeus, P1 isimli diskoteğin de bir numaralı müşterisiydi. İtalyan, Polonya ve Asya mutfağını seven genç çalıştırıcı, egzotik kokteylleri denemesiyle de tanınır. Ayrıca tatillerini, Mauritus, Maldiv veya Dubai'de geçirir ve buralardaki en lüks otellerde kalır. Ayrıca futbol dışında tenis tutkunudur ve fitness salonlarından çıkmaz. 




</TEXT>
</DOC>
