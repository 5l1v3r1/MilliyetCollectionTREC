<DOC>
<DOCNO> 214579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sontur34.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşusunu banyoda yakalayıp karısını öldüren sanığa 6 yıl hapis 
</HEADLINE>
<TEXT>

     Sivas'ta, evinin banyosunda komşusunu görünce, boşandıktan sonra tekrar beraber yaşadığı eski karısını bıçaklayarak öldürdüğü iddiasıyla yargılanan sanık, 6 yıl 8 ay ağır hapis cezasına çarptırıldı. 
     Sivas 1. Ağır Ceza Mahkemesi'ndeki duruşmaya tutuklu sanık Aydemir Cülcül 35 ile avukatı Naci Muslu katıldı. 
     Mahkeme heyeti sanık Cülcül'ü, TCK'nın ''kasten adam öldürmek'' eylemini öngören 448. maddesi ve indirim gerektiren maddeleri gereğince 6 yıl 8 ay ağır hapis cezasına çarptırdı. 
     Sivas'ta, 18 eylül 2003'te, İl Sağlık Müdürlüğü'nde çaycılık yapan Aydemir Cülcül 35 , iş çıkışı Kılavuz Mahallesi'ndeki evine döndüğünde, gelen sesler üzerine girdiği banyoda, aynı apartmanda oturan komşusu Murat P. ile karşılaşmış, bunun üzerine boşandıktan sonra tekrar beraber yaşamaya başladığı eski karısı Nergis Dökmetaş'ı bıçakla öldürmüştü. 
     
</TEXT>
</DOC>
