<DOC>
<DOCNO> 213012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/spor/spo05.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu yasa çok konuşulur 
</HEADLINE>
<TEXT>

   Delege sayısından, Futbol Federasyonu başkanının görev süresine, MHK'nin atama yerine seçimle gelmesine kadar 3813 sayılı yasada yapılacak köklü değişiklikler tartışma yaratacak 
      CEMAL ERSEN 

   
   Özerklik korkusu 
   HAZİRAN ayındaki genel kurul ve seçim öncesi 3813 sayılı yasada yapılacak önemli değişikliler, Türk futbolunda yeni tartışmalara yol açacak. Delege sayısından, başkanın görev süresine, MHK'nin atama yerine seçimle gelmesinden genel kurul tarihinin yeniden belirlenmesine kadar uzanan yasa taslağı için futbol federasyonu ve spordan sorumlu devlet bakanlığının ayrı ayrı çalışma içine girmesi "özerklik" konusunu da gündeme taşıyacak. 
   
   Federasyon endişeli 
   SÜPER Lig, İkinci Lig A Kategorisi, İkinci Lig ve Üçüncü Lig statülerinde iki yıl önce yapılan düzenlemelerin genel kurul yapısını değiştirdiği, dolayısıyla yasa üzerinde de revizyon yapılması gerektiğini belirten federasyon yetkilileri, tasarının özerkliği zedelememesi gerektiğini dile getirdiler. 3813 sayılı yasanın "genel kurul" başlıklı 5. maddesinde "Süper Lig", "2. lig A" ve "2. lig" gibi yeni kavramlar bulunmuyor. 
   
   Hakemlere neşter 
   GENEL Kurul delegelerinin sayısı ve niteliğinin yeniden belirlenmesini planlayan federasyon, neşteri ilk etapta hakemlere vuracak. "Büyükler ve gençler kategorisinde olimpiyat, Dünya ve Avrupa şampiyonası finali yönetmiş hakemler delege olur" maddesi, "Dünya Kupası, Avrupa Şampiyonası, UEFA Kupası ve Şampiyonlar Ligi finali yönetmiş hakemler" olarak değişecek. Amatör Spor Kulüpleri Konfederasyonu'nu da asgari beş kişi temsil edecek. 
   
   Ocak ayında yapılacak 
   GENEL Kurul tarihi Haziran yerine Ocak ayı olacak. Başta naklen yayın ihaleleri olmak üzere önemli konularda federasyon rahat haraket edecek. Bu arada hükümet ile federasyon arasında ciddi görüş ayrılıkları yaşanıyor. Bakan Mehmet Ali Şahin, delege sayısının bine çıkarılmasını istiyor, federasyon 150'de diretiyor. Federasyon başkanının en çok üç dönem görev yapmasını telaffuz eden bakana karşı çıkılıyor. 
   
   Yeni değişiklikler    ŞAMPİYONLAR Ligi ve UEFA Kupası şampiyonu olmuş takımların teknik direktörleri delege olabilecek. Avrupa gençler şampiyonluğu, Avrupa ve Dünya şampiyonluğu da bu madde içinde yer alacak. Örneğin Fatih Terim de delege seçilebilecek. 100'DEN fazla milli forma giymiş futbolcular arasından en yüksek rakama ulaşmış bir kişi genel kurula girecek.FIFA ve UEFA'da en az beş yıl görev yapanların delege olmasıyla ilgili madde yeniden düzenlenecek ve sadece İcra kurullarında görev yapanlar bu kapsamda kalacak. Böylece yakın gelecekte bu madde kapsamındaki delege sayısının artması önlenecek. 
   
</TEXT>
</DOC>
