<DOC>
<DOCNO> 217994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/soneko14.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüpraş'a 3 dalda kalite belgesi 
</HEADLINE>
<TEXT>

     Türkiye Petrol Rafinerileri A.Ş. Tüpraş ISO 9001 2000 kalite, ISO 14001 Çevre ve OHSAS 18001 İş Sağlığı ve Güvenliği Yönetim Sistemleri belgesi aldı. 
     Tüpraş, işletmenin faaliyetlerinde kalite, çevre, toplum ve çalışan sağlığına olan duyarlılığını Genel Müdürlük, İzmit Rafineri Müdürlüğü, Körfez Petrokimya ve Rafineri Müdürlüklerinde kurduğu entegre yönetim sistemiyle bu şekilde belgelendirdiğini belirtti. 
     Tüpraş'tan yapılan açıklamaya göre, BSI Eurasia Yönetim Sistemleri Belgelendirme Ltd. Şti tarafından yapılan denetimlerin sonuçları, dünyanın önde gelen belgelendirme kuruluşu BSI British Standards İnstitution tarafından İngiltere'de değerlendirildi. Değerlendirme sonunda, uluslararası geçerliliğe sahip her 3 belgenin de Tüpraş'a verilmesi uygun görüldü. 
     Bu çerçevede, Tüpraş rafinerilerinde ortak kalite, çevre, iş sağlığı ve güvenliği bilinci oluşturulması amacıyla İzmir ve Kırıkkale rafinerilerinde de başlatılan entegre yönetim sisteminin kurulması çalışmaları hızla sonuçlandırılacak. 
     Tüpraş açıklamasında, kalite, çevre ve iş sağlığı ve güvenliği yönetim sistemleri belgelerine sahip olunmasının toplam kalitede varılacak son nokta değil, yalnızca bir aşama olarak değerlendirildiği belirtildi ve çalışmaların bu görüş doğrultusunda sürdürüldüğü vurgulandı. 
     
</TEXT>
</DOC>
