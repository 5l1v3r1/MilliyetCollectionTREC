<DOC>
<DOCNO> 221768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/soneko02.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Goodyear'dan lokavt kararı... 
</HEADLINE>
<TEXT>

     Goodyear Lastikleri T.A.Ş, Lastik İş Sendikası'nca alınan grev kararına karşı lokavt kararı aldı. 
     Şirketten Borsa'ya gönderilen yazıda, Lastik İş Sendikası ile Goodyear arasında sürdürülen ve İzmit Adapazarı fabrikalarında çalışan işçilerin ücret ve sosyal haklarını kapsayan toplusözleşme görüşmeleri sürecinde, Lastik İş tarafından 8 Mart'ta grev kararı alındığı anımsatıldı. 
     Şirket Yönetim Kurulu'nun grev kararıyla ilgili bugün lokavt kararı aldığı belirtilen açıklamada, bundan sonraki görüşmelerin toplusözleşme yasal sürecine uygun olarak devam edeceği kaydedildi. 
     
     BRİSA BRİDGESTONE 
     Öte yandan, Brisa Bridgestone Sabancı Lastik Sanayi ve Ticaret A.Ş'den Borsa'ya gönderilen yazıda da, Lastik İş Sendikası'nca alınan grev kararının şirkete tebliğinden sonra 6 işgünü içinde alınması gereken lokavt kararının, Yönetim Kurulu'nun 10 Mart'taki toplantısında, Kocaeli İzmit Alikahya mevkiinde kurulu tesisler için alındığı bildirildi. 
     Lokavt kararının fiilen uygulamaya konulmasının, yasal süreç içerisinde görülecek lüzum üzerine Yönetim Kurulu'nun bir başka toplantısında ayrıca kararlaştırılacağı kaydedildi. 
     
</TEXT>
</DOC>
