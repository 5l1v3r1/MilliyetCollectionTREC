<DOC>
<DOCNO> 207809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/guncel/gun03.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayat veren aşk... 
</HEADLINE>
<TEXT>

   Doktorlar, siroz hastası Güzel'e sadece 2 ay ömür biçmişti. Tek çare karaciğer nakliydi... Babasının arkadaşı gönüllü oldu, nakil gerçekleşti. Şimdi onlar evli ve bebek bekliyorlar 
      ARZU ÇETİK DHA 
   
   İki aylık ömrü kalan 24 yaşındaki siroz hastası Güzel Ceylan, babasının arkadaşı Yılmaz Ceylan'ın karaciğeriyle hayata döndükten sonra onunla evlendi. Eşinin şakayla karışık "Ciğerim" diye seslendiği Güzel Ceylan, üç ay sonra da anne olmanın mutluluğunu yaşayacak. Dalak büyümesi nedeniyle 2000'de hastaneye yatan Güzel Ceylan'ın 24 karaciğeri iflas etti. Siroz olan Güzel için tek çare karaciğer nakliydi, ancak ailesinden kimse nakle yanaşmadı. Tam bu noktada Güzel Ceylan'ın babasının 35 yaşındaki şoför arkadaşı Yılmaz Ceylan devreye girdi. Yılmaz Ceylan, şık olduğu Güzel Ceylan'a karaciğerinin üçte ikisini vererek, sevdiği insan için neler yapabileceğini gösterdi. 
   
   Doğuma üç ay kaldı 
   Güzel Ceylan, Dokuz Eylül Üniversitesi Tıp Fakültesi'nde Şubat 2002'de 29 saat, Yılmaz Ceylan da 11 saat ameliyat masasında kaldı ve nakil başarıyla gerçekleşti. Yılmaz Ceylan, yoğun bakım ünitesinden çıktıktan sonra yaşadıklarını şöyle anlattı "Kendime geldiğimde sorduğum ilk şey Güzel'in yaşayıp yaşamadığıydı. Yaşadığını öğrendiğimde dünyalar benim oldu. Odasına gittiğim anı her hatırladığımda gözlerim doluyor. Hastaneden çıktıktan sonra kontrollere beraber gitmeye başladık ve ben artık dayanamayıp sevdiğimi itiraf edip evlenme teklif ettim. Geçen haziranda evlendik, üç ay sonra bebeğimiz olacak." 
   Güzel Ceylan da "Bana yeniden hayat verdi. Ailemden kimse karaciğerini vermezken, Yılmaz bana olan aşkıyla ölüm riskine rağmen karaciğerini vermeye razı oldu" dedi. Kullandığı ilaçlar nedeniyle iki yıl çocuk yapmaması gerektiğini belirten Güzel, sözlerini şöyle sürdürdü "Doktorlar riskli olabileceğini söyledi. Bu yüzden bebeği önce aldırmayı düşündük. Şu anda ikimizin de sağlık durumu çok iyi." 
   
   
</TEXT>
</DOC>
