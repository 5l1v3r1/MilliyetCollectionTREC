<DOC>
<DOCNO> 205586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/01/son/sonspo02.html </URL>
<DATE> 2003/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1'de karşılaşılan sıkıntılar... 
</HEADLINE>
<TEXT>

     Selçuk Belediye Başkanı Vefa Ülgür, İstanbul'da Formula-1 pistinin yapılması planlanan arazide çeşitli sıkıntılarla karşılaşıldığını belirterek, ''Bunun için de en uygun yerin Selçuk olduğunu söylüyorduk'' dedi. 
     Vefa Ülgür, yaptığı açıklamada, Formula-1 pistinin yapılması planlanan İstanbul Kurtköy'deki arazinin tahsisiyle ilgili sıkıntı yaşandığını ve bu sıkıntının aşılmasının oldukça ''zor'' olduğunu dile getirdi. 
     Formula 1'in Türkiye ayağının yapılacağı il seçimi öncesinde bu bu konuyu dile getirdiklerini belirten Ülgür, sözlerini şöyle sürdürdü 
     ''İstanbul'da böylesi sıkıntılarla karşılaşılacağını biliyor ve bunun için de en uygun yerin Selçuk olduğunu söylüyorduk. Daha başka sorunlarla da karşılaşabilirler. Biz bunları İstanbul'u karalamak için söylememiştik. Selçuk'un en uygun yer olduğunu düşündüğümüz için söylemiştik.'' 
     
     ''UMUTLANMADIK'' 
     İstanbul Kurtköy'deki arazinin tahsisi konusunda çıkan sorunun kendilerini umutlandırmadığını kaydeden Ülgür, şöyle konuştu 
     ''Selçuk alternatif olarak, Formula 1'e hazır. Ancak umutlu değiliz. Çünkü ne kadar zorlanırsa zorlansın, İstanbul'un başka bir yere bu organizasyonu vermeye niyeti yok.'' 
     





</TEXT>
</DOC>
