<DOC>
<DOCNO> 244247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sonspo25.html </URL>
<DATE> 2004/05/31/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Demirören ile Kaynar, Mısırlı Zidan için konuştu... 
</HEADLINE>
<TEXT>

     Beşiktaş'ta dün yapılan olağanüstü genel kurulda başkanlığa seçilen ve çalışmalarına bugün başlayan Yıldırım Demirören, başkan adaylarından Erol Kaynar ile görüştü. 
     Akaretler'deki kulüp binasında gerçekleşen görüşmede, seçim öncesi Kaynar'ın ön anlaşma yaptığı Mısırlı futbolcu Zidan konusunun görüşüldüğü açıklandı. 
     Toplantı sonrası Erol Kaynar herhangi bir açıklama yapmazken, Kaynar'ın yönetim kurulu aday listesinde yer alan Cüneyt Çilingiroğlu, Zidan'ın transferi konusunda Demirören'e bilgi verdiklerini söyledi. 
     Çilingiroğlu, Zidan ile daha önce ön protokol yaptıklarını hatırlatarak, ''Bu protokolü Başkan Demirören'e verdik. Kendileri de Mısırlı oyuncuyla görüşme kararı aldı. Zidan'ın transferi için her türlü desteği vermeye hazırız'' dedi. 
     Bu arada, Futbol Federasyonu Yönetim Kurulu Üyesi Levent Kızıl, Beşiktaş Kulübü'ne gelerek Demirören ve ekibini kutladı. 
     
</TEXT>
</DOC>
