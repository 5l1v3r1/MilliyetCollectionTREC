<DOC>
<DOCNO> 212456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/ekonomi/aeko.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Demirbank'ta bono takası yapsaydınız, batmazdı' 
</HEADLINE>
<TEXT>

   Danıştay İdari Dava Daireleri Genel Kurulu'nun, Demirbank ile ilgili kararının gerekçesi açıklandı Hissedarlar bankanın kaynaklarına yönelmemişti, takas işlemi yapılsaydı likidite sağlanabilirdi... 
      ANKARA Milliyet 
   
   Danıştay İdari Dava Daireleri Genel Kurulu'nun, Demirbank'ın Tasarruf Mevduatı Sigorta Fonu'na TMSF devrine ilişkin Bankacılık Düzenleme ve Denetleme Kurulu BDDK kararının iptal istemini reddeden 10'uncu Daire kararını bozma gerekçeleri açıklandı. Gerekçede, "Demirbank'ın hissedarlarının banka kaynaklarına yönelmediği anlaşılmıştır", "Bankanın faaliyetinin devamının sağlanması mümkün iken Fon'a devrinde hukuka uyarlık görülmemiştir" denildi. 
   Danıştay 10. Dairesi'nin, Cıngıllı Holding'in BDDK'nın bankaya el konması kararının iptali için açtığı davayı reddetmesine ilişkin kararını bozan Genel Kurul, gerekçeli kararını tamamladı. Gerekçede Demirbank'ın, Kasım 2000 krizi öncesi uluslararası denetim kuruluşu Standart Poors tarafından o güne kadar Türk bankalarına verilen en yüksek notu aldığı, 34 yabancı bankadan oluşan bir gruptan 140 milyon dolar sendikasyon kredisi alarak, borçlanma yeteneğini kanıtladığına dikkat çekildi. 
   Kararda, krizden bir süre sonra portföyünde yüksek miktarda taşıdığı devlet iç borçlanma senetleri nedeniyle Demirbank'ın borçlanma yeteneğinin azaldığı, ciddi likidite sıkışıklığı içine girdiği kaydedildi. Bu dönemde, Merkez Bankası'nın geri alım ihalesini, 20 Şubat 2002 vadeli kağıtlar için önceden faiz oranını açıklayarak gerçekleştirmesi durumunda likidite sağlanabileceği önerisinin Demirbank'a yapıldığı belirtildi. 
   
   Riskli kredisi azdı 
   Bankalar Kanunu'ndaki diğer önlemlerin de önerildiği bankaya, buna rağmen, "önlem alınsa da mali yapı düzelmez" denilerek el konulduğunun anımsatıldığı kararda, şöyle denildi 
   "Oysa banka fona devredilmeden önce portföyünde bulunan devlet iç borçlanma senetleri nedeniyle faizler üzerinde yoğun baskı yapmasının önlenmesi ve bankanın piyasalardan çekilmesi amacıyla 20 Şubat 2002 tarihli devlet kağıtlarının bir anlamda takas yoluyla banka portföyünden çıkarılması önerildiği halde takas işlemi o dönemde gerçekleştirilmemiş olup, banka fona devredildikten sonra 18 Haziran 2001'de tüm bankalar için gönüllü takas uygulamasına gidilerek bankalar önemli ölçüde rahatlatılmıştır." 
   Ayrıca Demirbank'la aynı durumda olan ve Merkez Bankası'na karşı yükümlülüğünü yerine getiremediği için işlem yapma yetkisi kaldırılan Ulusalbank'a birkaç gün sonra işlem yapma yetkisi tanınarak fonlandığı, Demirbank için ise piyasalara dönme seçeneğinin göz ardı edildiği vurgulandı. 
   
   Hissedar kaynak almadı 
   Demirbank'ın riskli kredileri toplamı az olan, aktif kalitesi yüksek görülen, hissedarlarının banka kaynaklarına yönelmediği anlaşılan, kendi iç varlığını kullanarak müşterilere karşı sorumluluklarını yerine getirdiği kaydedildi. Kararda, buna rağmen, bankacılık faaliyetine devamının sağlanması mümkün iken bankanın likidite dengesini kurmasını sağlayacak seçenekler araştırılmaksızın ve önlemler alınmaksızın bankanın TMSF'ye devrinin hukuka aykırı olduğu belirtildi. 
   
   Danıştay'a göre Demirbank'a el koyma kararı neden yanlış    Banka, Fon'a devirden 20 gün önce uluslararası denetim kuruluşu Standart Poors'tan yüksek not almıştı.Krizin başladığı 22 Kasım 2000'de, 34 yabancı bankadan oluşan bir gruptan 140 milyon dolar yeni sendikasyon kredisi almıştı, borçlanma yeteneği vardı.Bireysel veya kurumsal müşterilerine karşı yükümlülüklerini yerine getiremeyeceğine ilişkin işaret yoktu.Riskli kredileri çok değildi, aktif kalitesi yüksekti. Hissedarları banka kaynaklarına yönelmemişti. Likidite sıkışıklığının aşılabilmesi için Merkez Bankası, Hazine adına geri alım ihalesi açabilir, 20 Şubat 2002 vadeli kağıtlar için önceden faiz oranını açıklayarak takas gerçekleştirmesi durumunda likidite sağlanabilirdi. Likidite dengesini kurabilecek seçenekler değerlendirilmedi. 
   
   
</TEXT>
</DOC>
