<DOC>
<DOCNO> 223634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/yasam/ayas.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Başlık param nedeniyle okuyamadım öğretmenim' 
</HEADLINE>
<TEXT>

   Samsun Barosu'na küçük bir kızdan gelen mektup, bölgede birçok ailenin başlık parası gibi gerekçelerle kızlarını okula göndermediğini ortaya çıkardı 
      İSMAİL AKDUMAN Samsun DHA 
   
   Ailesinin 5. sınıftan sonra okula göndermediği 13 yaşındaki S.Y.'nin Samsun Barosu'na mektup yazarak yardım istemesi, toplumsal bir yara olan başlık parasını yeniden gündeme getirdi. 
   Çamalan köyünde yaşayan S.Y., beşinci sınıftan sonra Başalan Köyü Cumhuriyet İlköğretim Okulu'na gönderilmeyince, Samsun Barosu'na üç ay önce bir mektup yazdı. S.Y., mektubunda, "Okumak istiyorum ama ailem göndermiyor" diyerek yardım istedi. Mektubu alan baronun Çocuk Hakları Komisyonu'nun dokuz üyesi, bunun üzerine jandarmayla birlikte köye gitti. 
   
   Sırada diğerleri var 
   Komisyon Başkanı Avukat Funda Bakan, S.Y'nin durumunu araştırırken, yanlarına gelen dört kız öğrenci daha ailelerini şik yet etti. Bakan'ın, küçük yaşta evlilik ve başlık parası nedeniyle kızlarını okula göndermedikleri için ikna etmeye çalıştığı aileler, eğitim masraflarının karşılanacağı garantisi alınca çocuklarını yeniden okula göndermeye başladı. 
   Komisyon, bu kez çevre köylerden gelen yaklaşık 500 öğrencinin eğitim gördüğü Başalan köyünde araştırma başlattı. Cumhuriyet İlköğretim Okulu'nda beşinci sınıftan sonra 67 kız öğrencinin daha okula gönderilmediği, Müdür Nuran Yılmaz'ın çabalarının da aileleri kararından vazgeçiremediği belirlendi. 
   Avukat Bakan, diğer köyleri de gezerek diğer aileleri de ikna etmeye çalışacaklarını söyledi. 
   
   
</TEXT>
</DOC>
