<DOC>
<DOCNO> 211539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sontur12.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın ABD ziyareti batı basınında yankı uyandırdı... 
</HEADLINE>
<TEXT>

     Başbakan Recep Tayyip Erdoğan'ın Washington ziyaretinde gündeme gelecek olan Irak, Kıbrıs ve terörle mücadele gibi konuların, iki ülkenin ilişkisi açısından büyük önemi olduğu belirtildi. ABD'nin Türkiye'den, Ermenistan ile sınırını ticarete açmasını isteyeceği öne sürüldü. 
     
     FT "ERDOĞAN DENGE POLİTİKASI ARAYIŞINDA" 

     İngiltere'nin ve dünya ekonomi çevrelerinin önde gelen gazetesi Financial Times'ta Vincent Boland imzasıyla yer alan haberde, "Irak'taki gelişmeler sırasında ülkesi, ABD'yi geri çevirmiş olan laik İslamcı, bugün Beyaz Saray'da en iyi kartlara sahip değil" yorumu yer aldı. 
     Erdoğan'ın, AB'ye uyum için ekonomik ve siyasi reformları gerçekleştirdiği, Silahlı Kuvvetler'i de kıbrıs konusunda müzakerelere başlanması için ikna ettiğini yazan gazete, "tüm bu zaferlerle donanmış" Erdoğan'ın ABD'den destek alabileceği ve tezkere krizi ile kötüleşen ilişkileri düzeltebileceği yorumu yapıldı. Haberde, Erdoğan'ın AB ve ABD ile ilişkilerde bir denge polutukası içinde olduğu da ifade edilmdi. 
     
     ABD'DEN "ERMENİSTAN SINIRI AÇILSIN" İSTEĞİ 

     Aynı gazetede, David Phillips imzasıyla yer alan bir başka haberde ise, Washington yönetiminin, Türkiye'yi terörizm karşısında bir kalkan ve Müslüman dünyasındaki demokratikleşme örneği olarak güçlendirmek istediği belirtildi. Bunu başarmanın en iyi yolunun ise, Türkiye'nin AB üyeliğini desteklemekten geçtiği kaydedildi. 
     ABD Başkanı Bush'un, Başbakan Erdoğan'a, "Türkiye'nin çıkarının, Denktaş'a uzak durmakta olduğu"nu vurgulaması gerektiği öne sürülen haberde, ABD'nin, Annan Planı ile ilgili olarak ortaya çıkan bazı konularda güvence sağlaması gerektiği de belirtildi. ABD'nin ayrıca, Irak'ın toprak bütünlüğü ile, PKK'nın silahsızlandırılması ve teslim olması konularında Türkiye'nin isteklerini karşılaması gerektiği ifade edildi. Haberde, ABD'nin bunlar karşılığında Türkiye'den Kafkaslarda istikrara katkıda bulunması ve Ermenisten sınırını ticarete açarak bölgenin gelişmesine yardımcı olmasını isteyeceği öne sürüldü. Türiye'nin Irak'taki yeniden inşa sürecine önemli katkılarının olacağı da vurgulandı. 
     
     WP "KERKÜK VE PKK ÖNE ÇIKACAK" 

     ABD'nin etkili gazetesi Washington Post'ta Karl Vick imzasıyla yer alan haberde ise, Erdoğan'ın Washington ziyaretinde Kerkük ve PKK konularının ağırlık kazanacağı yorumu yer aldı. Haberde, Kürt grupların Kerkük'e ilişkin açıklamalarına Erdoğan'ın verdiği "Ateşle oynuyorlar" yanıtı anımsatıldı. Erdoğan'ın konuyu Bush ile görüşmesinin beklendiği belirtilirken, görüşmede, PKK terör örgütüne ABD'nin operasyon düzenlemesine ilişkin isteğin de Türkiye tarafından masaya konulmasının beklendiği de ifade edildi. 
     
     TÜRKİYE'NİN GÖZÜ ÖDÜLDE 

     ABD'de yayımlanan Christian Science Monitor CSM gazetesi, ''Başbakan Recep Tayyip Erdoğan'ın ABD ziyaretinin, iki ülke ilişkilerini yeniden eski konumuna getirmek için bir fırsat olduğunu'' yazdı. 
     ''Türkiye'nin gözü ödülde'' başlığıyla yayımlanan yorumda, ''Erdoğan en büyük 5 Müslüman ülkeden biri olan Türkiye'yi Avrupa Birliği'ne sokmakta başarılı olabilirse bunun İslam dünyasındaki ılımlılar için büyük bir zafer, El Kaide gibi aşırı dinci terör örgütleri içinse büyük bir yenilgi olacağı'' kaydedildi. 
     Yorumda, ''Erdoğan'ın ABD Başkanı George Bush ile görüşmesinin, ABD'nin Irak Savaşı'nda Türkiye'den cephe açma talebinin kabul edilmemesinin ardından yıpranan ilişkileri onarmak için bir fırsat olduğu'' belirtildi ve ''Bush'un, Türkiye'nin AB üyeliği için hayati önem taşıyan desteğini verebileceği'' de ifade edildi. 
     ''Başbakan Erdoğan'ın, Irak'tan dönen Amerikan askerlerinin, İncirlik üssünü kullanmasına izin vermesinin akıllıca olduğu'' kaydedilen yorumda ayrıca, ''Türkiye'nin AB'ye katılma amacına uyumlu olarak, Kıbrıs konusunda da adımlar atıldığı'' bildirildi. 
     Yorumda, ''Erdoğan'ın Newsweek dergisine verdiği demeçte, AB'nin, medeniyetler buluşmasını sağlamak istiyorsa, Türkiye'yi içine alması gerektiği yönündeki sözlerine'' işaret edildi ve ''Erdoğan, Türkiye'nin kültürel bir köprü olmasını öneriyor görünüyor'' denildi. 
     ''Erdoğan'ın, Suriye ve İsrail arasındaki barış görüşmelerinde Türkiye'nin arabuluculuk rolünü desteklemesinden'' de bahsedilen yorumda, ''Erdoğan'ın ziyaretinin, Kıbrıs ve Irak konularında yoğunlaşacağı'' kaydedildi. 
     

     
</TEXT>
</DOC>
