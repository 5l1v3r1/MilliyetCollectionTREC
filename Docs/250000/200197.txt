<DOC>
<DOCNO> 200197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/son/sondun16.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta İspanyol ajan linçten son anda kurtulmuş... 
</HEADLINE>
<TEXT>

     Irak'ta, 29 Kasım'da 8 İspanyol ajana düzenlenen saldırıda sağ kalan tek ajanın, linç edilmekten de son anda kurtulduğu açıklandı. 
     İspanyol Ulusal İstihbarat Merkezi'nin CNI resmi internet sitesinden yapılan açıklamada, Jose Antonio Sanchez Riera adlı ajanın, Irak halkı tarafından linç edilmek üzereyken bir polisin koruması sayesinde kurtulduğu belirtildi. 
     CNI araçlarının plakasız olduğu kaydedilen açıklamada, terörist saldırının konvoyun yanından süratle geçen bir araçtan açılan makineli tüfek ateşiyle başladığı bildirildi. 
     Daha sonra yaylım ateş arasında kalan CNI ajanlarından 4'ünün, bulundukları aracın hemen ateş alıp infilak etmesi sonucu, diğer ajanlarınsa yaklaşık yarım saat süren silahlı çatışmada öldüğü belirtildi. 
     Irak'ın başkenti Bağdat'ın yaklaşık 30 kilometre güneyinde Mahmudiye yakınlarında meydana gelen olayda, görevden dönen CNI konvoyuna silahlı saldırı düzenlenmiş ve 7 CNI ajanı öldürülmüştü. 
     
</TEXT>
</DOC>
