<DOC>
<DOCNO> 204922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sondun18.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da enkaz çalışmaları bugün bitiyor... 
</HEADLINE>
<TEXT>

     BM, İran'daki depremde enkaz altında kalanlara ulaşılması için yapılan çalışmaların bugün sona ermesinin beklendiğini ve araştırma için uluslararası ekip gönderilmesine gerek bulunmadığını bildirdi. 
     Cenevre'deki BM İnsani İşler Koordinasyon Bürosu'nun açıklamasında, bu kararın deprem bölgesindeki yerel yetkililerle yapılan görüşmenin ardından alındığı belirtildi. 
     Açıklamada, BM temsilcisi Jesper Lund'un, depremden en çok zarar gören Bem kentinde İranlı yetkililerle görüştüğü ve Lund'un bölgeye uluslararası araştırma ekibi gönderilmesine gerek olmadığı konusunda ikna olduğu kaydedildi. Açıklamada, ''araştırma ve kurtarma operasyonlarının bugün sona ermesi bekleniyor'' denildi. 
     Bir BM sözcüsü de şu an bölgede bulunan 16 ülkenin ekiplerinin çalışmalarını sürdüreceğini, ancak enkaz altında sağ kalan birilerini bulmanın mucizelere bağlı olduğunu ifade etti. 
     
</TEXT>
</DOC>
