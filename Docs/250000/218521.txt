<DOC>
<DOCNO> 218521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/soneko08.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı Çin malları konusundaki girişimlerimiz sonuç verdi... 
</HEADLINE>
<TEXT>

     Ankara Ticaret Odası ATO Başkanı Sinan Aygün, Çin malları konusunda yaptıkları girişimlerin sonuç verdiğini ve kalitesiz Uzakdoğu mallarının Türkiye'ye girişinde son bir ayda yüzde 70 oranında bir düşüş gözlendiğini bildirdi. 
     Konuyla ilgili yazılı açıklama yapan Aygün, Çin malları konusunda geçtiğimiz haftalarda devlet bakanları Ali Babacan ve Kürşad Tüzmen, sonra da Sanayi ve Ticaret Bakanı Ali Coşkun ile yürüttüğü çalışmaların sonuç verdiğini kaydetti. 
     Çalışmalar sonucunda kalitesiz Uzakdoğu menşeli malların Türkiye'ye girişinde ciddi önlemler alındığını kaydeden Aygün, şunları kaydetti 
     ''İlgili bütün bakanlara kalitesiz Çin ve Uzakdoğu mallarının Türkiye'ye giriş yolları ve Türkiye ekonomisine verdiği zarar konusunda sürekli bilgi aktardık. Hükümet ve ilgili bakanlar soruna ciddiyetle yaklaşarak son derece çabuk davrandılar. Alınan tedbirler uyarınca bundan böyle kontrolsüz girişi önlemek için, Çin malları sadece ihtisas gümrüklerinden Türkiye'ye girebilecek. Diğer yandan bir malın belli bir fiyatın altında yurda girmesini engelleyen referans fiyat uygulaması yaygınlaşarak devam ettirilecek. Menşe belli olmayan mallar kesinlikle yurda sokulmayacak. Kaçakçılıkla ve vergi kaybına yol açan uygulamalarla etkin mücadele etilecek. 5 doların altında tekstil ürünleri Türkiye'ye gireyemeyecek.'' ATO Başkanı, TL'nin değerlenmesi sonucu ithalatta yaşanan patlamanın önüne geçmenin neredeyse mümkün olmadığını belirterek, ''Bütün bakanların şikayeti de bu noktada. Ancak dalgalı kur gereği kura müdahale edilemediği için sıkıntı devam ediyor'' dedi. 
     
     STANDARTSIZ MAL TOPLANACAK 
     ATO Başkanı Aygün, alınan en önemli tedbirin mecburi Türk standartlarına uymayan malların Türkiye'ye girişinin önlenmesi ve piyasadan toplatılması olduğunu kaydetti. 
     Bu sayede piyasaları istila etmiş ve tüketicinin mağduriyetine yol açan kalitesiz malların satılamayacağına dikkati çeken Aygün, konuya ilişkin Sanayi Bakanı Ali Coşkun'un Tüketici Haklarını Koruma Genel Müdürlüğü'ne gerekli tamilatları verdiğini de bildirdi. 
     Konuyla ilgili olarak tüccara da seslenen Aygün, ''Üyelerimi uyarıyorum. Dükkanında TSE'siz mal bulundurup, bu mallar hakkında toplatma kararı alınan üyelerimiz, yandım diyerek beni aramasın'' dedi. 
     
     STANDART ARANACAK MALLAR 
     Aygün, mecburi standart aranacak mallardan bazılarını şöyle sıraladı 
     ''Borular, bağlantı parçaları, valfler, fişler, prizler, tornavidalar, matkaplar, tarım makinaları, radyatör, sifonlar, pim, anahtar, tekstil, diş macunu, diş fırçası, pamuk, lambalar, antenler, kadın çorapları, çimento, boyalar, astar, tabak, tüfekler, elektrik kablosu, okul defterleri, telefon cihazları, sıhhi tesisat armatürleri, bataryalar, cerrahi bıçaklar...vs'' 
     
</TEXT>
</DOC>
