<DOC>
<DOCNO> 213985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/spor/spo06.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Çirkinlik diz boyu 
</HEADLINE>
<TEXT>

   İzmir'de Karşıyaka - Göztepe derbisine yine tribün terörü darbe vurdu. Taraftarlar kavga etti, maç yarım saat durdu, panzerler devreye girdi 
      
   Tatsız pazar 
   İKİNCİ Lig A Kategorisi'ndeki Karşıyaka - Göztepe maçına gölge düştü. Karşıyaka'nın 3-2 öne geçmesinin ardından hakemin yönetimine tepki gösteren Göztepeli taraftarların bulunduğu açık tribün hareketlendi. Boş tutulan kale arkası tribüne geçen bir grup, kapalıdan buraya gelen Karşıyakalı taraftarlarla birbirine girdi. Polis taraftarları tribünlerine geri gönderdi. 
   
   Polise protesto 
   BU sırada sahaya giren bir Göztepeli seyirci güçlükle dışarı çıkarıldı. Orta hakem Kuddusi Müftüoğlu, yardımcılarıyla soyunma odasına giderken, güvenliğin sağlanmasının ardından yarım saat duran maçı 62. dakikada yeniden başlattı. Müsabaka sonrası Göztepeli taraftarlar stadı terketmeyip, tribünlerden söktükleri sandalye ve taş parçalarını güvenlik güçlerine fırlattılar. 
   
   Kafkaf 5-2 güldü 
   BU grup, stat dışında da yoldan geçen ve park halindeki araçların camlarını kırdı. Çevik kuvvet devreye girerken, panzerlerin su sıkması ve takviye ekiplerin çabasıyla grup dağıtıldı. Olaylı maçı 2-0 geriye düşen Karşıyaka, 5-2 kazandı. Göztepe'nin gollerini Mustafa ve Nedim atarken, Karşıyaka'yı galibiyete Türker'in iki penaltı golü ve Tufan 2 ve Korhan'ın sayıları taşıdı. 
   
</TEXT>
</DOC>
