<DOC>
<DOCNO> 223115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/soneko30.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Dövizle ilgili hiçbir taahhüdümüz yok 
</HEADLINE>
<TEXT>

     Devlet Bakanı Ali Babacan, dövizle ilgili hiçbir taahhütleri bulunmadığını bildirdi. 
     Çeşitli temaslarda bulunmak üzere bu sabah Amasya'ya gelen Babacan, Sanayi ve Ticaret Odası'nda yaptığı konuşmada, yıllardır devletin dövizle müdahale ede ede bir çok kriz çıkardığını söyledi ve ''Biz döviz fiyatı serbest piyasada oluşsun istiyoruz. Serbest piyasada oluşan fiyat dövizin fiyatıdır diyoruz'' şeklinde konuştu. 
     Türk Lirası'nın aşırı değerlendiği yönündeki eleştirilere de değinen Babacan, şöyle devam etti 
     ''Tarihte hangi noktada TL'nin değeri doğruydu ki o değere göre bugün değerlendirebiliyoruz. Dövizin fiyatı, serbest piyasada oluştuktan sonra o serbest piyasada oluşan fiyat o gün için doğru fiyattır.'' TL'nin artık dalgalı kura tabi olduğunu hatırlatan Babacan, ''Önemli olan kurun kaç lira olacağını tahmin etmeye çalışıp da kurla ilgili kumar oynamaktansa, kurla ilgili risklerden korunmaktır'' değerlendirmesinde bulundu. 
     Bakan Babacan, işletmeler açısından önemli olanın bilanço ve gelir tablolarında döviz ve TL dengesinin kurulması olduğunu vurguladı. 
     
     GÜMRÜK BİRLİĞİ 

     Gümrük Birliği'ne bakıldığında AB ülkelerine ihracatın çok iyi miktarlarda olduğunu kaydeden Babacan, Türkiye'nin bu ülkelerden yaptığı ithalatın ise ağırlıkla sermaye ürünleri ara mallardan oluştuğunu, sürekli AB'den Türkiye'ye sıfır gümrükle yatırım malı girdiğini ifade etti. Babacan, şöyle devam etti 
     ''Bizim Gümrük Birliği'nden hiç bir korkumuz yok, korkacak olan varsa Avrupa korkmalı, çünkü dengeler hızla değişiyor ve Türkiye Avrupa ile ekonomik entegrasyonunu Gümrük Birliği sayesinde önemli oranda tamamlamış durumda. Türkiye, her geçen sene bir önceki seneden çok daha fazla istifade edecek bu Gümrük Birliği'nden. Şimdiye kadarki ticaret dengesi aleyhimize görülebilir. AB'den ithalat, ihracata göre daha çok olabilir. Ama kompozisyona baktığımız zaman o fazla kısım yatırım ürünü. Biz ithal edilip de yatırıma giden maldan korkmuyoruz'' 

     
</TEXT>
</DOC>
