<DOC>
<DOCNO> 239454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sontur07.html </URL>
<DATE> 2004/05/12/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Bu kez öğrenciler öğretmenlere not verdi... 
</HEADLINE>
<TEXT>

     Kayseri Sümer Lisesi'nde 2 yıldır uygulanan ''Öğretmen değerlendirme envanteri'' çalışmasında öğrenciler, öğretmenlerinin performanslarına not veriyor. 
     Okulun rehberlik servisi öğretmenleri Hatice Kara ve Ömer İlter tarafından yürütülen uygulamada, yılsonu yaklaşırken, öğrencilerden öğretmenleri hakkında, ders anlatımı ve konu hakimiyeti, iletişim gücü, disiplin, başarıyı değerlendirme gücü ve ders dışında öğrenciyle ilişki kurması alanlarında değerlendirme yapmaları isteniyor. 
     Öğrencilerin öğretmenleri için bu alanlarda yetersiz, orta, iyi ve çok iyi şeklinde yaptıkları değerlendirmeler karne haline getirilerek öğretmenlere veriliyor. 
     Rehberlik öğretmeni Hatice Kara, AA muhabirine öğrenci ve öğretmen arasındaki kopukluğu en aza indirerek, başarıyı artırmak amacıyla bu tür bir uygulama yaptıklarını anlattı. Uygulama sayesinde öğretmenlerin öğrencilerini daha iyi tanıdıklarını ve ders anlatımını ona göre şekillendirdiklerini ifade eden Kara, şunları söyledi 
     ''Eğitim sistemimizde, hep öğretmenler yukarıda, not veren durumundadır. Ancak eğitim kalitesinin artırılması için öğretmenlerin de değerlendirilmesi gerekmektedir. Eğitimde başarının artırılması için öğretmenlerin konularına hakim olmaları kadar, öğrencilerle kurdukları iletişim de büyük önem taşımaktadır. Bu uygulama, öğretmen-öğrenci arasındaki iletişimi ön plana çıkarıyor. Amacımız, öğretmenlerin açığını aramak değil. Ancak bu uygulama sayesinde öğretmenlerimiz eksik yönlerini öğrenip, bu eksikliklerini gidermeye çalışıyorlar.'' 
     
     ÖĞRETMENLER DE ÖĞRENCİLER DE MEMNUN 
     Rehberlik öğretmeni Ömer İlter de 2 yıl önce başlattıkları uygulamaya ilk zamanlar bazı öğretmenlerin tepki gösterdiğini, ancak daha sonra hem öğrencilerin hem öğretmenlerin memnuniyet duymaya başladığını kaydetti. 
     Değerlendirme yapan öğrencilerin isimlerinin açıklamadığı için, uygulamanın objektif sonuçlar doğurduğunu belirten İlter, şunları söyledi 
     ''Okulumuzda 70 öğretmenimiz ve 1614 öğrencimiz var. Yılsonu yaklaştığında öğrencilerimiz büyük titizlikle kendilerine dağıttığımız değerlendirme formlarını dolduruyorlar. Değerlendirme sonucunda oluşturduğumuz karneleri öğretmenlerimiz alıp, karnedeki notlarına göre öğrenci ilişkilerini yeniden gözden geçiriyorlar.'' 
     
     HOCALARIN CADİLLAC'I 
     Öğrenciler kendilerine verilen değerlendirme formlarının arkasına öğretmenleri hakkındaki düşüncelerini de notlar halinde esprili bir dille yazıyorlar. Öğrencilerin öğretmenlerine yönelik yazdıkları notların bazıları şöyle 
     ''Rüyalarımın ak sakallı dedesi, TSE ona mükemmellik ödülü vermeli, hocaların Cadillac'ı, melek gibi adam, hayatını öğrendik hocam başka örnekler verin, dersinizde her türlü uyuma tekniğini öğrendik, sağolun hocam.'' İlter, ayrıca 2 yıldır uyguladıkları çalışmanın, Milli Eğitim Bakanlığı'nca 2005 yılında tüm okullara yayılmasının planlandığını da söyledi. 
     
</TEXT>
</DOC>
