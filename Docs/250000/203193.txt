<DOC>
<DOCNO> 203193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sondun39.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Eroğlu "Hükümeti kurmaya talibiz" 
</HEADLINE>
<TEXT>

     KKTC Başbakanı ve Ulusal Birlik Partisi UBP Genel Başkanı Derviş Eroğlu, hükümeti kurmaya talip olduklarını bildirdi. 
     Eroğlu, Demokrat Parti DP Genel Başkanı, Devlet Bakanı Serdar Denktaş'la görüşmesinin ardından yaptığı açıklamada, DP ile hükümet ortağı olduklarını anımsatarak, ''Bundan sonra da aynı anlayış içinde birbirimize destek olarak, oluşacak hükümet modellerinde yer almayı düşünüyoruz'' dedi. 
     UBP olarak hükümeti kurmaya talip olduklarını açıklayan Eroğlu, ''Bugün ortağımızla görüştükten sonra hükümet kurma görevine Ulusal Birlik Partisi'nin de talip olduğunu büyük bir rahatlıkla söyleyebilirim'' diye konuştu. 
     Milletvekillerinin 26 Aralık Cuma günü yemin etmelerinin ardından hükümeti kurma görevinin bir kişiye verileceğini sandığını ifade eden Eroğlu, ''Bizim için önemli olan ortağımızla aynı görüş içinde olmamız ve kararlılığımızın devam etmesidir. Her iki parti de işbirliğinin devamından yanadır'' dedi. 
     Eroğlu, konuşmasında Kıbrıs konusuna da değinerek, yaşayabilir bir anlaşma istediklerini belirtti ve bunun ardından Avrupa Birliği'ne üyeliği desteklediklerini söyledi. 
     Eroğlu, bu olgunun hem UBP, hem de DP'nin gündeminde bulunduğunun altını çizerek, bazı çevrelerin, her iki partiyi bundan farklı düşünce içindeymiş gibi göstermeye çalışmalarını eleştirdi. Eroğlu, ''İki parti de Kıbrıs'ta bir anlaşmadan ve ardından da Avrupa Birliği'ne girmekten yana tavır sergilemiştir ve seçimlerde de bunu açık ve net bir şekilde ortaya koymuştur'' ifadesini kullandı. 
     
</TEXT>
</DOC>
