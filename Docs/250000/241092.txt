<DOC>
<DOCNO> 241092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/ekonomi/eko08.html </URL>
<DATE> 2004/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Halk zamma bir şey demedi' 
</HEADLINE>
<TEXT>



Başbakan Recep Tayyip Erdoğan, "Gaziantep 1. Kent Konseyi Toplantısı'nda" akaryakıt ürünlerine yapılan zammı değerlendirirken, mali disiplin ve ekonomik parametrelerde bozulma olmaması için zam yapmak zorunda kaldıklarını söyledi. Erdoğan, "Halk bir şey demedi, biliyorlar yapılan doğrudur" diye konuştu. 
Erdoğan, dış ticaret açığına ilişkin değerlendirmelere değinirken Türkiye'nin, ihracatta şu anda çok farklı bir konumda olduğunu bildirdi. Erdoğan, "Evet dış ticarette şu anda bizim farklı bir açığımız var. Fakat bir gerçek var, şu anda Türkiye dünya piyasalarında ihracatta farklı bir yerdedir. Bu yıl 50 milyar doların üzerine çıkmak suretiyle dünya piyasalarında bir yere oturduk. Tabii bunun bir bedeli olsun" dedi. 
Dış ticaret açığını otomotivle ilgili ithalatın tahrik ettiğine dikkati çeken Erdoğan, ithal ürünlerin büyük bölümünü ara malların oluşturduğunu ifade etti. Erdoğan, "Ülkemiz bunu da süratle toparlayacak, sonra da zaman içinde bu ürünleri de kendisi üreterek bu işi de başarabilecek" diye konuştu. 


</TEXT>
</DOC>
