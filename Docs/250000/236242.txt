<DOC>
<DOCNO> 236242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonspo08.html </URL>
<DATE> 2004/04/30/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Gaziantepspor, Trabzonspor önünde mutlak galibiyet hedefliyor... 
</HEADLINE>
<TEXT>

     Gaziantepspor, yarın Trabzonspor ile yapacağı karşılaşmanın hazırlıklarını mutlak galibiyet üzerine sürdürüyor. 
     Teknik direktör Nurullah Sağlam, yaptığı açıklamada, İstanbulspor galibiyetiyle rahat bir nefes aldıklarını, Trabzonspor maçını kazanmaları durumunda hedeflerine tam anlamıyla ulaşacaklarını kaydetti. 
     Rakiplerinin ligde şampiylonluk iddiasını taşıdığını, bu nedenle sahaya onların da mutlak galibiyet parolasıyla çıkacağını belirten Sağlam, ''Bence haftanın en çekişmeli, bol gollü ve zevkli karşılaşması olacak. İyi oynayan ve kendini maça iyi konsantre edenin kazanacağı bir maç olacak. Biz kesinlikle beraberliği düşünen bir oyun ortaya koymayacağız. Hedefimiz mutlak galip gelip, lig dördüncülüğü için iddiamızı sürdürebilmek'' diye konuştu. 
     Sağlam, Trabzonspor maçı öncesi iyi bir hazırlık döneminden geçtiklerini, idmanda oyuncularının istekli hareketler yaptığını, bu karşılaşmaya da muhtemelen İstanbulspor maçında sahaya sürdüğü 11 ile çıkacaklarını bildirdi. Kırmızı-siyahlılarda, kart cezalısı olan Mehmet Polat forma giyemeyecek. 
     Sağlam, dün akşam saatlerinde Gaziantep Havaalanına indiği sırada pist dışına çıkan ve çamura saplanan İstanbul uçağında kendisiyle birlikte oyuncuları Ömer Çatkıç, Lazarov, İbrahim Toraman ile birlikte bulunduklarını ve kazanın ucuz atlatıldığını belirterek, ''Hava yağışlıydı, galiba pilotumuz piste düzgün bir iniş yapamadı, bu nedenle pisti 200 metre geçerek durabildi. Allah bizlerin ve diğer yolcuların yüzüne baktı. Verilmiş sadakamız varmış'' dedi. 
     
     OYUNCU ARAYIŞLARI 
     Önceki gün yapılan Macaristan-Brezilya özel milli maçını izleyen ve yönetim kuruluna bir rapor sunması beklenen teknik direktör Nurullah Sağlam'ın, izlediği oyuncuları beğenmediği öğrenildi. 
     Macaristan'ın Brezilya'ya 5-1 yenildiği karşılaşmada, daha önceden belirlenen 5 oyuncuyu izleyen ve hiçbirini yeterli görmeyen Sağlam, ''Şu anda kesin karar vermemekle birlikte Macar futbolunu ve izlediğim oyuncuları beğenmedim. Sezon sonuna kadar arama tarama çalışmalarımız sürecek. Gelecek hafta da Mısır'a gideceğim. En iyisi için çalışıyoruz'' diye konuştu. 
     
</TEXT>
</DOC>
