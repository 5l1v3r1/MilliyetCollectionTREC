<DOC>
<DOCNO> 249659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/soneko38.html </URL>
<DATE> 2004/06/21/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Konsolide bütçe toplam borç stoku 204.2 milyar dolara indi 
</HEADLINE>
<TEXT>

     Konsolide Bütçe toplam borç stoğu 2004 Mayıs sonu itibarıyla, 'kur hareketlerinden kaynaklanan azalışa' bağlı, Nisan ayına göre yaklaşık 1,3 milyar dolar gerileyerek, 205,5 milyar dolardan 204,2 milyar dolara indi. 
     Türk lirası cinsinden değerlendirildiğinde ise iç borç stoku, Nisan sonuna göre 3.6 katrilyon lira artarak 209.8 katrilyon liraya yükseldi. 
     Hazine, Mayıs 2004 sonu itibarıyla, aylık Konsolide Bütçe iç ve dış borç istatistikleri geçici verilerini açıkladı. 
     Buna göre Mayıs sonu itibariyle toplam borç stoku içinde en büyük payı, yüzde 41 ile iç piyasaya ve yüzde 28 ile kamu kesimine olan borçlar oluşturdu. Dış borçların ağırlığı ise yüzde 31 olarak gerçekleşti. 
     
     KONSOLİDE BÜTÇE DIŞ BORÇ STOKU 
     2004 yılı Mayıs sonu itibarıyla dış borç stoğu, Nisan sonuna göre 652,6 milyon dolar tutarında artış göstererek, yaklaşık 63 milyar ABD doları tutarında gerçekleşti. 
     Dönem içinde yaklaşık 66 milyon ABD doları tutarında dış borç kullanımı ve 243,8 milyon ABD doları tutarında dış borç anapara ödemesi gerçekleşti. 
     Sonuçta dönem içinde yaklaşık 177,8 milyon ABD doları tutarında net ödeme yapıldı. Mayıs ayı içerisinde ABD doları cinsinden ifade edilen dış borç stokunda, kur hareketlerinden kaynaklanan 830,4 milyon dolar tutarında artış oldu. 
     
     KONSOLİDE BÜTÇE İÇ BORÇ STOKU 
     Mayıs sonu itibarıyla iç borç stoku ise Nisan sonuna göre 3,6 katrilyon TL artış göstererek, 209,8 katrilyon TL olarak gerçekleşti. 
     Mayıs ayı içerisinde yapılan toplam 10 katrilyon TL'lik anapara ödemesine karşılık, gerçekleştirilen 13,5 katrilyon TL.'lik borçlanma ve ilgili dönemde oluşan net 794 trilyon TL. tutarındaki kur artışı ile birlikte, iç borç stoku net 3,6 katrilyon TL arttı. 
     Mayıs ayında vadesi gelen ödemeler karşılığında net 2,8 katrilyon TL. nakit imkanı sağlayan borçlanma gerçekleştirildi. Söz konusu dönemde, döviz cinsi ve dövize endeksli nakit imkanı sağlayan senetlerin kur farklarından oluşan net 8,2 trilyon TL'lik artış ile birlikte, nakit imkanı sağlayan senetlere ait borç stoku net 3,3 katrilyon TL arttı. 
     İlgili dönemde, özel tertip senetlere ait borç stokunda, döviz cinsi ve dövize endeksli özel tertip senetlerin ödemelerinde oluşan kur farklarından kaynaklanan 256,5 trilyon TL'lik net artış oldu. 
     ABD doları cinsinden ifade edildiğinde, bu dönem içerisinde 2,4 milyar ABD doları tutarında net iç borçlanma gerçekleştirilirken, kur hareketlerinden kaynaklanan 4,4 milyar ABD doları tutarındaki azalış ile birlikte stok, 1,9 milyar ABD dolar tutarında azaldı. 
     
</TEXT>
</DOC>
