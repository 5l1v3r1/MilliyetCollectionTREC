<DOC>
<DOCNO> 237132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sondun26.html </URL>
<DATE> 2004/05/04/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Kıbrıslı Türkler Güney'den mallarını isterse ne olur 
</HEADLINE>
<TEXT>

     Kıbrıslı birçok Türkün, Güney Kıbrıs'taki mallarını talep ettiği, aksi takdirde mahkemelere başvuracağı yönündeki haberler, Güney Kıbrıs'ta endişeye yol açtı. 
     Rum İçişleri Bakanı Andreas Hristu, ''Devam eden anormal durum nedeniyle Kıbrıs Rumları Kuzey'deki mülklerine sahip çıkmadığı sürece Kıbrıslı Türklerin de Güney'deki mallarını geri almasının söz konusu olmadığını'' söyledi. 
     Güney Kıbrıs'taki Kıbrıs Türk malları konusu, ABD'nin Güney Kıbrıs Büyükelçisi Michael Klosson'un, Rum İçişleri Bakanı Andreas Hristu'yla yaptığı görüşmede ele alındı. 
     Rum basınında ye alan haberler göre, konuyla ilgili görüşme talebi Klosson'dan geldi. Klosson, ''konunun gelecekte nasıl karşılanacağı'' hakkında Rum bakandan bilgi aldı. 
     Rum İçişleri Bakanı Hristu, Politis gazetesine yaptığı açıklamada, Kıbrıs Türkleri tarafından şimdiye kadar AİHM'e herhangi bir başvuru yapılmadığını, bunun yapılabilmesi için önce Rum mahkemelerinde haklarını aramaları gerektiğini söyledi. 
     ''Kıbrıs Türk Malları Vasiliği Yasası''nın KKTC'de ellerinde tuttukları Rum mallarını bıraktıktan ve Güney Kıbrıs'ta en az altı ay ikamet ettikten sonra Kıbrıs Türkleri'ne Güney Kıbrıs'taki mallarını talep etme hakkı verdiğini anlatan Hristu, sınır kapılarının açıldığı Nisan 2003'ten bugüne kadar sadece 20 Kıbrıslı Türkün Güney Kıbrıs'ta sürekli yaşamaya karar verdiğini kaydetti. 
     Gazete, bazı Kıbrıslı Türklerin Rum avukatlara başvurarak, Güney'deki mallarını nasıl elde edebileceği konusunda görüş talep ettiğini de yazdı. 
     
</TEXT>
</DOC>
