<DOC>
<DOCNO> 216320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sontur04.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP, iki büyükşehir belediyesinin daha başkan adayını açıkladı 
</HEADLINE>
<TEXT>

     AK Parti, aralarında iki büyükşehir belediyesinin de bulunduğu 23 il ve 299 ilçe belediye başkan adayını daha belirledi. 
     Alınan bilgiye göre, dün AK Parti Genel Başkanı ve Başbakan Recep Tayyip Erdoğan başkanlığında yapılan MYK toplantısında, bazı il ve ilçelerin belediye başkan adayları belirlendi. AK Parti Kayseri'de halen Büyükşehir Belediye Başkanlığını yürüten Mehmet Özhaseki ile ''devam kararı'' alırken, Eskişehir'de Faruk Karaçayır'ı aday gösterme kararı aldı. 
     AK Parti, Denizli'de Nihat Zeybekçi, Manisa'da Bülent Kar, Mardin'de Yusuf Yıldız, Muğla'da Ahmet Doğan, Sivas'ta Sami Aydın, Urfa'da Eşref Sakıbaba, Van'da Burhan Yenigün, Afyon'da Abdullah Kaptan, Batman'da Salih Güneştekin'i aday gösterecek. 
     Başbakan Erdoğan, Bingöl, Çankırı, Giresun, Gümüşhane, Kırşehir, Muş, Nevşehir, Tokat, Karaman, Ardahan, Yalova, Karabük ve 299 ilçe belediye başkan adaylarını düzenleyeceği basın toplantısında açıklayacak. 
     İstanbul ve Ankara'nın da aralarında bulunduğu diğer büyükşehir belediye başkan adaylarını, listelerin YSK'ya tesliminden kısa süre önce açıklayacağı öğrenilen AK Parti'de, İstanbul'un ilçelerinin tamamı, Ankara'nın ise Çankaya ve Keçiören'in dışındaki diğer ilçe belediye başkan adayları da bugün açıklanacak. 
     
</TEXT>
</DOC>
