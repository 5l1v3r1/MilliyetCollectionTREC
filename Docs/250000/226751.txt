<DOC>
<DOCNO> 226751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/yasam/ayas.html </URL>
<DATE> 2004/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu 29 Mart korkutuyor 
</HEADLINE>
<TEXT>

   11 Ağustos 1999'da tam Güneş tutulması olmuş,17 Ağustos'ta facia gelmişti. 29 Mart 2006'da yine bir tam Güneş tutulması var ve durum biraz 'kritik ' 
      Önay Yılmaz 
   
   Türkiye, 11 Ağustos 1999'dan sonra ikinci 'tam Güneş tutulması'nı iki yıl sonra, 29 Mart 2006'da yaşayacak. 
   21. yüzyılın ilk tam Güneş tutulması olan 29 Mart 2006'daki tutulmanın, 20. yüzyılın son Güneş tutulması olan 11 Ağustos 1999'dan daha uzun süreceğinin açıklanması, 17 Ağustos 1999'da yaşanan korkunç deprem faciası nedeniyle, ülkemizde endişe ve panik yarattı. 
   Boğaziçi Üniversitesi Kandilli Rasathanesi ve Deprem Araştırma Enstitüsü Astronomi Bölümü'ne, yanıtlanması için en çok gönderilen soruların başında da, "Bu tutulmanın ardından 17 Ağustos 1999 depremine benzer büyük bir deprem olma olasılığı var mı " geliyor. Astronom Tamer Ataç'ın web sitesinden verdiği yanıtta, bu endişenin çok da yersiz olmadığını kanıtlayan bilgiler yer alıyor. 
   
   İhtimal, yüzde 45 
   Tamer Ataç'ın, Güneş tutulması - deprem ilişkisi ile ilgili yanıtı şöyle 
   "Ülkemizin ne kadar karmaşık bir deprem kuşağında olduğunu, herhangi bir tarihte büyük deprem üretme olasılığı çok yüksek fay hatlarıyla kuşatıldığını bilmeyenimiz kalmadı. Geçmişte yayımlanan bilimsel yayınlar içinde Güneş tutulmalarıyla depremler arasında kesin bir ilişkinin varlığını gösteren bir yayına rastlamadık. Bununla yetinmeyip 1973 - 2002 yılları arasında bütün Dünya'da meydana gelen büyük depremlerin Güneş tutulmalarıyla ilişkisinin istatistik dökümünü yaptık. Bu döküme göre 1973 - 2002 yılları süresince 66 Güneş tutulması gerçekleşmiş. Aynı dönemde Dünya'da meydana gelen büyük depremlere baktığımızda Güneş tutulmalarının yüzde 55'inde tutulmanın 6 gün öncesi ve 6 gün sonrasını kapsayan günlerde büyük deprem olmadığı görüldü. Tutulmaların yüzde 45'inde ise büyük deprem olduğu görüldü." 
   
   Nerelerde izlenebilecek    Kandilli Rasathanesi, 29 Mart 2006'da gerçekleşecek tam Güneş tutulması ile ilgili şu bilgileri verdi Saat 13.54'den itibaren Türkiye'den de izlenilmeye başlanacak tam tutulma, önce, Akdeniz kıyısındaki Kaş ve Antalya çevresinde görülecek. Ardından sırasıyla Karaman, Konya, Aksaray, Nevşehir, Kırşehir, Yozgat, Sivas, Tokat ve Amasya'yla çevrelerinden izlendikten sonra son olarak Ordu ve Giresun'da görülecek. Genişliği yaklaşık 190 km.'ye ulaşacak tam tutulma hattı, Dünya üzerinde kalabalık yerleşim bölgelerini kat edeceğinden, milyonlarca kişi tutulmayı izleyecek. Tam tutulma süresi yer yer 4 dakikaya kadar çıkacak. Türkiye'nin Akdeniz kıyılarından izlenecek Güneş tutulması nedeniyle turizmcilerin 2006 için bu konuya yatırım yapacakları da ifade ediliyor. 
   
   
</TEXT>
</DOC>
