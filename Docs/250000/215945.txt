<DOC>
<DOCNO> 215945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sondun11.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü fizikçi Stephen Hawking'in hayatı film oluyor... 
</HEADLINE>
<TEXT>

     Ünlü İngiliz kuramsal fizikçi Stephen Hawking'in yaşamı beyazperdeye aktarılıyor. Hawking'in yaşamını beyazperdeye aktarmaya karar veren ''Amerikan Güzeli'' filminin yönetmeni Sam Mendes, fizikçiyi canlandıracak aktörü bulmak için harekete geçti. 
     Internetteki ''eonline'' sitesinin haberine göre, tedavisi olmayan sinir sistemi rahatsızlığı olan amyotrafik lateral skleroza ALS hastalığına 40 yıl önce yakalanan ve hastalığının giderek ağırlaşan etkilerine rağmen çalışmalarını bırakmayan Hawking'in ilgi çekici yaşam öyküsü film olacak. 
     Halen felçli olan, tekerlekli sandalye kullanan, konuşma güçlüğü çeken Hawking'i canlandıracak adaylar üzerinde durulurken, attan düşerek tekerlekli sandalyeye mahkum olan sinemanın son ''Superman''i Christopher Reeves'in ismi adaylar arasında geçiyor. 
     Yeni kurduğu ''Scamp'' isimli yapım şirketiyle yeni filmlere imza atmayı planlayan Sam Mendes'in kafasında Hawking'in biyografisinn yanında başka projeler de var. İngiltere'de kurduğu şirketin ABD ayağını ünlü ''Dreamworks'' şirketinin yürütmesi için anlaşma yapan Mendes, Khaled Hosseini'nin romanından uyarlanacak ''The Kite Runner'' adlı film için kamera arkasına geçmeyi planlıyor. 
     Ünlü animasyon ''Shrek''i müzikal olarak seyirci karşısına getirmeyi planlayan Mendes, ''Son Samuray'' filminin senaryosuna imza atan John Logan ile de bir filmde ortak çalışma yürütmeyi hedefliyor. 
     
     STEPHEN HAWKING KİMDİR 
     Ünlü İngiliz bilim adamı Stephen Hawking, halen uzay, zaman, kara delikler ve evren üzerindeki araştırmalarını sürdürüyor. 
     Tek elini kullanabilen, klavyesini kullanarak yazdığı sözcükleri sesli hale getirebilen bilgisayarıyla iletişim kurabilen Hawking, bu yöntemle bir kitap yazmıştı. Onlarca bilimsel araştırmanın metinlerini hazırlayan Hawking, bilimsel ve popüler seminerler vermişti. 
     Görelilik kuramı ile kuvantum mekaniğinden yararlanarak patlayan kara delikler kuramını geliştiren Hawking, uzay-zaman tekillikleri üzerine de çalışmalar yaptı ve fiziğe katkılarından ötürü birçok ödül kazanmıştı. 
     
</TEXT>
</DOC>
