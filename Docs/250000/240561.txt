<DOC>
<DOCNO> 240561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sontur22.html </URL>
<DATE> 2004/05/16/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Manisa... Kuaför salonunda cinayet... 
</HEADLINE>
<TEXT>

     Manisa'da, kuaförlük yapan bir kadın, eski ortağı tarafından işyerinde tabancayla öldürüldü. 
     Alınan bilgiye göre, Murat Caddesi'ndeki kuaför dükkanının sahibi Leyla Uysal 29 , bir süre önce ortak olduğu Hamide K. 33 ile işyerinde henüz belirlenemeyen nedenle tartışmaya başladı. Tartışmanın büyümesi üzerine Hamide K, yanında bulunan tabancayla Uysal'ı öldürdü. 
     Olayın ardından Hamide K, silahını bir ağacın altına attıktan sonra halk otobüsüne binerek kaçtı. 
     Bu sırada işyerinde bulunan ve annesinin vurulduğunu gören 10 yaşındaki Buse Ö, 112 Acil Servisi telefonla arayarak yardım istedi. Ancak ambulans olay yerine geldiğinde Uysal'ın öldüğü anlaşıldı. 
     Kızının öldürüldüğü haberini aldıktan sonra kuaföre gelen anne Sultan Uysal, ''Bu kadın bu ay içinde iki kez kızımın işyerini ateşe verdi. Ama her seferinde serbest kaldı. Bu olayın olacağı belliydi'' dedi. 
     Olay yerinde incelemelerde bulunan Emniyet Müdür Yardımcısı Fikri Özsoy, Leyla Uysal'ın işyerini iki kez kundaklamaktan Hamide K. hakkında işlem yaptıklarını söyledi. 
     Emniyet yetkilileri, Hamide K'nın yakalanmasına çalışıldığını bildirdiler. 
     
</TEXT>
</DOC>
