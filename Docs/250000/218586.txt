<DOC>
<DOCNO> 218586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sontur07.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
52 branşta 10 bin öğretmenin ataması yapıldı... 
</HEADLINE>
<TEXT>

     Milli Eğitim Bakanlığı MEB , 52 branşta 10 bin öğretmen adayının atamasını, internet ortamında kurayla yaptı. 
     Milli Eğitim Bakanı Hüseyin Çelik, Başöğretmen Salonu'nda düzenlenen törende yaptığı konuşmada, kadroların öğretmen ihtiyacına göre belirlendiğini belirterek, ''Seçim yatırımı ile zerre kadar ilgisi yoktur'' dedi. 
     2004 Bütçe Kanunu çerçevesinde 40 bin kişilik kadronun 24 bin 600'ünün eğitime tahsis edildiğini bildiren Çelik, bu kapsamda, 18 bin öğretmen adayının atamasının yapılacağını kaydetti. 
     Bakan Çelik, ''Bunun 10 binini şimdi, 8 bininin atamalarını ise Temmuz ayında gerçekleştireceğiz. Bu kadroların 6 bin 600'ü üniversitelerde kullanılacak. Bu da hükümetin eğitim ve öğretime verdiği önemi göstermektedir'' diye konuştu. 
     Geçmiş yıllarda öğretmen atamalarının ''çileye'' dönüştüğünü ifade eden Çelik, ''Bunlar artık tarihe karıştı. Önceden başvurular 3.5 ay sürüyordu. Bugün 20 günde ve sıfır hata ile müracaatlar yapılıyor. Düzeltme için hiçbir aday kapımızı çalmadı'' dedi. 
     Bakan Çelik, kadroların bölgelerdeki ihtiyaçlara göre belirlendiğini vurgulayarak, şunları kaydetti 
     ''Kadroların seçim yatırımı ile zerre kadar ilgisi yoktur. Onbinlerce gencimize iş ve öğretmen açığımızı kapatmak bizim görevimizdir. Tamamen ihtiyaçlar esas alınmıştır. Doğu ve güneydoğu bölgemizde öğretmen açığımız çok fazladır. Bu yüzden 7 bin 500 öğretmenimiz bu bölgelerde görevlendirilecek. Temmuz'da da 8 bin öğretmen adayının ataması yapılacak.'' Çelik, atamalar için 19 bin 576 adayın müracaat ettiğini ve yüzde 2'lik açıktan atama kadroları bulunduğunu belirterek, bu kadrolar içinde 1079 kişinin başvurduğunu bildirdi. 
     Her iki kişiden birinin atamasının yapılacağını ifade eden Bakan Çelik, öğretmen adaylarına ''Atanamazsanız bu dünyanın sonu değil'', atanacaklara ise ''Şartlar zor olsa bile üstesinden başarıyla geleceklerine inanıyorum'' diye seslendi. 
     Bakan Çelik, konuşmasının ardından internet ortamında bilgisayar butonuna basarak, kura çekimini başlattı. 
     10 bin öğretmen adayının kura çekimleri 15 dakikada tamamlandı. Bu arada salonda kura çekimini izleyen adaylar ve aileleri heyecanlı dakikalar yaşadılar. 
     Öğretmen adayları bakanlığın ''www.meb.gov.tr'' adresinden atanıp atanamadıklarını öğrenebilecekler. Ayrıca, 1 Mart Pazartesi günü kimlerin hangi puanla nereye atandıkları detaylı olarak web sitesinden adaylara duyurulacak. e-mail adresi veren 6 bin 200 kişiye de maille durumları bildirilecek. 
     
</TEXT>
</DOC>
