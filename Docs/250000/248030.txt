<DOC>
<DOCNO> 248030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sondun27.html </URL>
<DATE> 2004/06/15/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Rühe Türkiye'ye karşı kampanya olmadı 
</HEADLINE>
<TEXT>

     Hakkı Akduman-Evren Aydemir 
Almanya Federal Meclisi Dış İlişkiler Komisyonu Başkanı Hıristiyan Demokrat Birlik Partili CDU Volker Rühe, Avrupa Parlamentosu seçimlerinde Türkiye'nin üyeliğine karşı bir kampanya yürütülmediğini söyledi. 
     Eski savunma bakanı Rühe, TBMM Başkanı Bülent Arınç ile yaptığı görüşmeden sonra, ''İki ülke meclis komisyonlarının daha sık bir araya gelmesini kararlaştırdık. Avrupa Parlamentosu seçim kampanyalarıyla ilgili bilgi alışverişimiz oldu. Türkiye'nin AB üyeliğine karşı bir kampanya yapılmadı. Bu da memnuniyet vericidir'' dedi. 
     Rühe, partisinin, Türk kökenli Alman vatandaşlarının CDU içinde daha etkin rol oynamasını ihmal ettiğini belirtti. 
     Kendi seçim bölgesinde Türklerle iyi ilişkileri bulunduğunu kaydeden Rühe, Avrupa Parlamentosu seçim kampanyası sırasında Türkleri kıracak bir gelişmenin yaşanmadığını, böylece CDU ile Türkler arasındaki ilişkilerin bozulmadığını ifade etti. 
     Kapatılan DEP'in eski milletvekili Leyla Zana'nın serbest bırakılmasını olumlu bir adım olarak nitelendiren Rühe, Irak konusunda da NATO'nun yakın bir gelecekte bu ülkede önemli bir rol oynayacağını sanmadığını söyledi. 
     Rühe, NATO'nun özellikle İsrail-Filistin sorununda bir rol üstlenebileceğini kaydetti. 
     TBMM Başkanı Arınç, Rühe ile yaptığı görüşmeden sonra, Potsdam kentine geçerek, Brandenburg Eyaleti Meclis Başkanı Herbert Knoblich ile bir araya geldi. 
     Arınç'a eşlik eden heyet, görüşmeden önce Belvedere Sarayı'nı gezdi. Arınç ve beraberindekiler, daha sonra Knoblich ile Cecilienhof Sarayı'nda öğle yemeğinde görüştüler. 
     
</TEXT>
</DOC>
