<DOC>
<DOCNO> 237287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sontur11.html </URL>
<DATE> 2004/05/04/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Batman'daki patlama... 10 trilyon lira zarar var... 
</HEADLINE>
<TEXT>

     Batman Toptancılar Sitesi Başkanı Kemal Boran, dün meydana gelen patlamada 10 trilyon lira zarar olduğunu tahmin ettiklerini söyledi. 
     Kemal Boran, AA muhabirine yaptığı açıklamada, dün Toptancılar Sitesi'nde 3 ayrı patlama meydana geldiğini belirterek, patlamaya uzun süredir kullanılmayan Türkiye Petrolleri Anonim Ortaklığı'na TPAO ait petrol boru hattındaki metan gazı sıkışmasının neden olduğunu bildirdi. 
     Patlamada, toplam 50 ile 55 arasında işyerinin zarar gördüğünü ifade eden Boran, ''Yıllar önce bu boru hattının tehlike oluşturduğuna dair açıklamalarda bulunduk. Bu konuyla ilgili açıklamalarımız yerel gazetelerde yayınlandı. Aynı dönemde Batman Valiliği'ne dilekçe vermiştik. Ama bugüne kadar hiçbir önlem alınmadı. Avukatlarımız ile görüşüyoruz. Ne gerekiyorsa yapılacak. Toplam zararın 10 trilyon lira zarar olduğu tahmin ediyoruz'' dedi. 
     Bu arada, Batman Valiliği patlamada meydana gelen hasar tespiti için 2 ayrı komisyon oluşturdu. İnşaat Hasar Tespit Komisyonu ile Mal ve Gıda Tespit Komisyonu çalışmalarına başladı. 
     Sitenin çeşitli yerlerinden analiz için su örnekleri alındı. Önlem amacıyla siteye girişe polis tarafından izin verilmiyor. 
     Dünkü patlamada 2 kişi ölmüş, 23 kişi yaralanmıştı. 
     
</TEXT>
</DOC>
