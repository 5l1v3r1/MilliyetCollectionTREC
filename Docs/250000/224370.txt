<DOC>
<DOCNO> 224370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/spor/ysenay.html </URL>
<DATE> 2004/03/22/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
F.Bahçe yola devam 
</HEADLINE>
<TEXT>

   
   Ligin zirvesindeki Fenerbahçe, alt sıralarda "sırat köprüsü" haftalarına girmiş Bursaspor ile kader maçı oynuyordu adeta Kadıköy'de... Fenerbahçe, sakat ve cezalı isimlerin dışında kalan kadrosu ile ve 3 - 5 - 2 anlayışıyla oyuna giriyor, Bursaspor ise önce rakibinin hücum denemelerini kesmeye uğraşıyor, sonra da kanatlardan ve göbekten girişlerle kovalıyordu oyundaki gol ihtimallerini... 
   Fenerbahçe'nin Hooijdonk, Nobre ve dün çok çalışkan bir oyun sergileyen Tuncay'la kovaladığı uzun paslı toplarla tehlikeler doğuyor, ancak Bursaspor kalesi önünde çabuk kapanabildiği için Sarı - Lacivertliler'in aradığı, tüm tribünlerin beklediği pozisyonlardan gol haberi gelmiyordu bir türlü... 
   23. dakika gelince kavuştu Fenerbahçe aradığı gole Tuncay'ı ile... Tek golün sonuç adına asla garantiyi getirmediğini iyi bilen Sarı - Lacivertliler, sayıyı artırmak için uğraş veriyor, ancak ani Bursaspor ataklarında Volkan kalesinde garip durumlar yaratıyor, defansla pek denk düşmeyen pozisyon kararsızlıkları Fenerbahçe kalesinde kara bulutlar yaratıyordu. İlk yarının uzatmalarında defans kademeleri arasına ustaca sızan Okan, tribünlerin hayretle bakışları arasından atıveriyordu Bursaspor'un beraberlik sayısını... Yani böyle bir anda, tam hakem düdüğünü çalacakken, bu kadar laubali bir gole seyirci kalmak yakışıyor muydu Sarı - Lacivert defansçılarına. 
   
   İkinci yarı, seyircinin de büyük desteği ile başlıyor, oyuna hakim gibi görünen Fenerbahçe'ye karşıt Okan ve Ömer rakip kalede fırsatlar kaçırıyorlar, yani Sarı - Lacivertliler asla gol planları taşıyan hücum anlayışlarıyla değil, tamamen tesadüflerden doğacak hatalara dayıyordu umutlarını... Peki de, bu takım neden rakiplerinden daha çabuk pas üretemiyor ve kombine çıkışlarla karşı savunmayı kolayca çökertemiyordu... Yani Gençlerbirliği maçının yorgunluğu muydu dünkü yavaş futbolun sebebi .. 
   Neyse ki Tuncay, dün geçmiş haftaların çok üstünde çabuk oynuyor, solda Mahmut yerini yadırgamıyor, Fatih Akyel de Tomas'ın yanında Luciano'nun yokluğunu ustaca kapatarak, boğuşuyorlardı rakipleriyle... 
   Son 15 dakikada Kadıköy'de hava birden değişiyor, önce Nobre, sonra da dünkü oyunun en flaş ismi Tuncay'ın sayılarıyla Fenerbahçe, Bursaspor'un işini zor da olsa bitirerek, şampiyonluk iddiasını adeta garantiye bağlıyordu. 
   
      
</TEXT>
</DOC>
