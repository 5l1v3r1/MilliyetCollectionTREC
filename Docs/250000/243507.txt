<DOC>
<DOCNO> 243507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sondun32.html </URL>
<DATE> 2004/05/28/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Erdoğan Londra'da Aralıkta tarih verilmezse hayal kırıklığı olur 
</HEADLINE>
<TEXT>

     Dilek KOCABAŞ bildiriyor 
Başbakan Recep Tayyip Erdoğan, AB'nin Aralık ayında Türkiye ile tam üyelik müzakere sürecini başlatmasıyla ilgili olumsuz bir neticeye ihtimal vermek istemediğini belirterek, ''Bu Türkiye için büyük bir hayal kırıklığı olur'' dedi. 
     3 günlük ziyaret amacıyla İngiltere'ye gelen Erdoğan, programına başkent Londra'da Türk-İngiliz Ticaret ve Sanayi Odası üyeleriyle bir araya gelerek başladı. 
     Başbakan Erdoğan konuşmasında, olumsuz bir neticenin çıkması durumunda Türkiye'nin de yaptığı bütün reformların adının ''Ankara kriterleri'' olarak konulacağını kaydetti. 
     Türkiye'nin AB'ye girmesinin şart da olmadığını söyleyen Erdoğan, ''Yolumuza yine devam ederiz. Bu kadar basit'' diye konuştu. 
     Türkiye'nin AB'den ret cevabı almasının AB açısından da büyük kayıp olacağını bildiren Erdoğan, ''AB eğer bir çelik ya da kömür birliği değilse ekonomik birlik, Hıristiyan birliği değilse medeniyetler çatışması değil, uzlaşmasının adresi olacaksa Türkiye'yi bu birliğe dahil etmek, Türkiye'nin olduğu kadar AB'nin de çıkarına olacaktır'' dedi. 
     Erdoğan, Dublin'deki AB genişleme töreni sırasında bütün dinlerin, din adamları tarafından temsil edildiklerini, ancak bunun sembolik olmaktan öteye geçemediğini de belirtti. 
     Bunun sembolik olmaktan öteye geçirilmesi gerektiğini bildiren Erdoğan, ''Bu aynı zamanda 1.5 milyarlık Müslüman dünyasına verilen önemli bir mesaj olacaktır. Medeniyetlerin, dinlerin uzlaşmasına da olanak sağlayacaktır. Bunu Avrupalı dostlarımız da artık kabul ediyor. Aksini düşünmek bile istemiyorum'' diye konuştu. 
     Başbakan Erdoğan bir soru üzerine, Türkiye'nin şu anda AB'den müzakerelerin başlangıcıyla ilgili tarih almak gibi öncelikli bir hedefi bulunduğunu ifade etti. 
     Türkiye'nin birliğe son dalgada üye olan 10 ülkeyle karşılaştırıldığında AB müktesebatına daha uygun durumda olduğunu da kaydeden Erdoğan, Türkiye'nin 40 yılı aşkın süredir kapıda bekletilmesinin doğru olmadığını vurguladı. 
     
</TEXT>
</DOC>
