<DOC>
<DOCNO> 229136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/magazin/amag.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Para ile sanat arasında sıkıştı 
</HEADLINE>
<TEXT>

   Hülya Avşar, iki filmde oynamak istiyordu. Ama 16 konsere gelen yarım trilyonluk teklif işleri karıştırdı 
      ALİ'CE Ali Eyüboğlu 
   
   Yıl sonuna kadar bir dizi ve iki sinema filmini gündemine alan Hülya Avşar'ın planı, aldığı 'bir ayda 16 konser'lik teklifle bozuldu. 
   Kanal D'de ekrana gelecek 'Zümrüt' adlı dizinin çekimlerine başlayan Avşar, yazın verilecek arada sinema filmi yapmaya karar vermişti. Ancak, World Of Wonders WOW Kremlin Palace, Topkapı Palace, World Palace ve KİRİŞ Resort otellerinde 16 konser için Avşar'a teklifte bulundu. Temmuz ayı için Nükhet Duru - Cenk Eren ikilisiyle anlaşan WOW, Avşar'a da, haziran ya da ağustos ayı seçeneğini sundu. Avşar, teklifi kabul edip, pazartesi, salı, çarşamba ve perşeme geceleri konser verirse bir ayda 480 milyar civarında para kazanacak. 
   Ancak Avşar'ın elinde sonbaharda sinema sezonu açılınca beyazperdeye yansıtmak istediği iki projesi var. Bunlardan biri Ali Özgentürk'ün filmi 'Birbirimizi Öyle Sevmiştik ki', diğeri Perihan Mağden'in romanından sinemaya aktarılacak, Kutluğ Ataman'ın yöneteceği 'İki Genç Kızın Romanı'. 
   
   Gönlünde sinema var 
   Öte yandan Avşar'ın Uzan Grubu'na ait Türk Filmi'yle sözleşmesi var ve 1 Haziran'a kadar başka bir şirket adına film çekerse tazminat ödeyecek. 
   Tazminat ödememek için 1 Haziran'ı bekleyen Avşar, iki film biter bitmez de ara verdiği 'Zümrüt' dizisine başlayacak. Avşar'la menajeri Uğur Sandal, şu günlerde 'Yaz takvimine iki film ve bir ayda 16 konseri nasıl sığdırırız'ın hesaplarını yapıyor. Menajerin gönlü 16 konser, yani 480 milyardan, Avşar'ın ise 40 - 50 milyar kazanacağı sinema filmlerinden yana. Bakalım Avşar'ın sinema aşkı mı, yoksa para mı ağır basacak, yakında belli olacak 
   
   
</TEXT>
</DOC>
