<DOC>
<DOCNO> 237967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonyas18.html </URL>
<DATE> 2004/05/06/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
"Dişlerinizi bir şarkı süresince fırçalayın" 
</HEADLINE>
<TEXT>

     Tanfer Estetik Ağız Cerrahi Merkezi Medikal Direktörü Dr. Nihat Tanfer, dişlerin mutlaka her gün iki kez, sevilen bir şarkı süresi boyunca fırçalanması önerisinde bulundu. 
     Dr. Tanfer, yaptığı açıklamada, diş ve dişeti hastalıklarından kurtulmanın yolunun diş fırçalamak olduğunu söyledi. 
     Ancak, sadece fırçalamak amacıyla alelade yapılan diş temizleme işleminin mikropların daha çok hareketlenmesine yol açtığını kaydeden Dr. Tanfer, ''İyi bir fırçalama süresi, en az 3-4 dakika olmalı. Bu nedenle dişlerinizi mutlaka günde iki kez, sevdiğiniz bir şarkı süresi boyunca fırçalayın. Ancak o zaman istenen temizlik gerçekleşmiş olacaktır'' diye konuştu. 
     Aileler tarafından çoğu zaman ''nasıl olsa değişecek'' diyerek önemsenmeyen süt dişlerinin, çıktığı ilk günden itibaren koruma altına alınması ve fırçalanmaya başlanması gerektiğini de belirten Dr. Tanfer, diş fırçası ve macunun da hekim tavsiyesiyle alınması gerektiğini ifade etti. 
     Diş fırçalama kadar tekniğinin de önemli olduğuna işaret eden Dr. Tanfer, fırçalamanın dişetinden dişe doğru olması gerektiğini de anımsattı. 
     
</TEXT>
</DOC>
