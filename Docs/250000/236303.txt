<DOC>
<DOCNO> 236303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonyas06.html </URL>
<DATE> 2004/04/30/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Bekarlar kısmetlerini internetten arıyor 
</HEADLINE>
<TEXT>

     Aşk, ilişki ya da evlilik arayışında olan yaklaşık 90 milyon Amerikalı bekarın yaklaşık yarısı kısmetini internetten arıyor. 
     Bu sektörde en çok payı alan şirketlerin online hizmet veren randevu servisleri olduğu kaydedilirken, her ay ortalama 40 milyon Amerikalının bu hizmeti veren sitelere kayıt yaptırdığı ifade ediliyor. 
     Online randevu sektörünün en çok iş yapan markası durumundaki Dallas merkezli Match.com'a 24,95 dolardan başlayan ücretlerle her ay 55 bin kişinin abonelik yaptırdığı belirtilirken, Match.com'un geçen yılki gelirinin 185 milyon doları bulduğu kaydediliyor. 
     Match.com'un müşterilerinin kafasındaki ideal partneri bir program yardımıyla çizdirdiği ve bu ideal partneri 12 milyon üyesi arasından seçerek müşterisine ilettiği belirtiliyor. 
     Online randevu servislerinin yanı sıra ücretleri 16 bin 500 dolardan başlayan klasik ''çöpçatanlık'' hizmetlerinin de sektörde etkin olmaya devam ettiği kaydedilirken, bu hizmetin müşterileri arasında avukatlar, Wall-Street tarzı işadamları ve hatta ünlülerin bile olduğu belirtiliyor. 
     Klasik yöntemlerle çöpçatanlık hizmeti veren firmaların yılda 5 milyon dolara kadar kazanç elde ettiği ifade ediliyor. 
     
</TEXT>
</DOC>
