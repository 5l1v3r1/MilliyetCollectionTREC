<DOC>
<DOCNO> 240697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/soneko31.html </URL>
<DATE> 2004/05/17/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Tüpraş Batman'daki iddialar asılsızdır 
</HEADLINE>
<TEXT>

     TÜPRAŞ Genel Müdürlüğü, Batman Toptancılar Sitesi'nde meydana gelen patlamanın, Batman Rafinerisi'nden sızan benzinden kaynaklandığı yönündeki haberlerin asılsız olduğunu bildirildi. 
     TÜPRAŞ Genel Müdürlüğü'nden yapılan yazılı açıklamada, yaklaşık 10 gün önce Batman Toptancılar Sitesi'nde meydana gelen patlama ve sonucunda gelişen olaylar sonrasında, basın organlarında TÜPRAŞ Batman Rafinerisi'nden benzin sızdığı yönünde haberler yayınlandığı ifade edildi. 
     Bu tür haberlerin, TÜPRAŞ'ın kamuoyunda yanlış değerlendirilmesine neden olduğu dile getirilen açıklamada şu görüşlere yer verildi 
     ''Batman'da meydana gelen patlamanın, Batman Rafinerisi'nden sızan benzinden kaynaklandığı tamamen asılsızdır. Batman'da, TÜPRAŞ Batman Rafinerisi haricinde petrol ürünü depolama tesisleri ve bu ürünleri çeşitli yerlere transfer etmek için yer altında tesis edilmiş boru hatları mevcuttur. Söz konusu durumun ortaya çıkması sonucu TÜPRAŞ Genel Müdürlüğü, Genel Müdür yardımcısı başkanlığında bir heyet oluşturulmuş ve bu heyet 10-13 Mayıs 2004 tarihleri arasında Batman Rafinerisi'nde inceleme yapmıştır. Bu kapsamda rafineri sahası içinde çeşitli yerlerde 12 adet kuyu açılmış bu kuyulardan 3 adedinde benzin ve su karışımına rastlanmış, ancak bu karışımın rafineri dışından rafineriye doğru geldiği tespit edilmiştir. 9 adet kuyuda ise herhangi bir bulguya rastlanmamıştır. Özellikle çürüdüğü iddia edilen rafineri benzin depolama tankları yakınında herhangi bir kaçak olmadığı belirlenmiştir. Rafineri benzin tanklarının seviyeleri elektronik olarak takip edilmekte ve tanktan çıkan miktar ile satılan miktarlar sürekli olarak karşılaştırılmaktadır.'' 
     
     BASINÇ TESTİ 
     Rafineri ile Batman'da bulunan bir akaryakıt depolama tesisi arasındaki 5.5 kilometre uzunluğundaki yakıt transfer hattının benzin kaçağına neden olabileceği gözönüne alınarak, basınç testi uygulamasına karar verildiği de belirtilen açıklamada, şunlar kaydedildi 
     ''Bu hat rafinerimiz tarafından en son 1992 yılında kullanılmış olup, rafineri tarafı bir daha akaryakıt verilmemek üzere körlenmiştir. Basınç testi sonunda hattın delik olduğu tespit edilerek hattın irtibatlı olduğu tank sahası yetkilileri ile tutanak tutularak imza altına alınmıştır. TÜPRAŞ rafinerilerinden boru ile yapılan satışlarda rafineri limitinden itibaren boru hattının ve içindeki ürünün sorumluluğu tamamen müşteriye aittir. Söz konusu akaryakıt depolama tesisinin kodu rafineriden yüksekte olup tesise giden bu hattan olabilecek sızıntının rafineriye doğru akması doğaldır. 
     Bu hattın yakınından geçtiği Bahçelievler bölgesi benzin kaçağının en yoğun olduğu bölgelerden biridir. 1992 yılına kadar rafinerimizden bu tesise verilen benzinin oktanı 91 iken, hattan alınan en son numune 93.5 oktandır ve bu ürün Batman sahasında bulunan benzine uyum göstermektedir. Rafinerimizde söz konusu üründen F-57 üretilmemektedir. 
     Rafineride yer alan meşale sistemleri sembol olsun diye değil, teknik nedenlerle tesis edilmesi zorunlu olan bir yapılanmadır ve söndürülmesi söz konusu değildir. Batman'da çeşitli yerlerde açılan kuyulardan çıkartılan sıvının büyük bir kısmı su olup, tamamı benzin değildir. Batman Valiliği'ne yardımcı olmak amacıyla TÜPRAŞ Batman Rafinerisi teknik elemanları bu çalışmalara nezaret etmektedir.'' 
     
</TEXT>
</DOC>
