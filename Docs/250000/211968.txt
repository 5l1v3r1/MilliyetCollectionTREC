<DOC>
<DOCNO> 211968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/soneko53.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanlığı, yurt dışı çıkış harçlarıyla ilgili açıklama yaptı 
</HEADLINE>
<TEXT>

     Maliye Bakanlığı, yurt dışına çıkışlarda harç uygulamasından muaf olanların kapsamı konusuna açıklık getirdi. 
     Bakanlık'tan yapılan açıklamada, ''son düzenlemeyle, sadece sınır komşusu ülkelere seyahatlerde yurt dışında kalma süresi 72 saati geçmemek şartıyla, dini bayramlarda yurt dışına çıkış harcı aranmaması sağlanmıştır'' denildi. 
     Açıklamada, aynı düzenleme kapsamında, bilimsel, sosyal, kültürel ve spor etkinliklerine katılmak veya eğitim amacıyla yurtdışına çıkış yapan üniversite öğretim elemanları ile öğretmenler ve öğrencilerin de, yurt dışına çıkış harcından muaf tutulan kişiler arasında yer aldığı vurgulandı. 
     Bakanlık açıklamasında, basın organlarında çıkan ''bayram tatili süresince üç güne kadar yurt dışına çıkardan yurt dışı çıkış harcı alınmayacağı, ayrıca öğrencilerin bundan böyle yurt dışı çıkış harcından muaf tutulacağına'' ilişkin haberler üzerine, açıklama yapılmasının gerekli görüldüğü belirtildi. 
     Açıklamada, 10 Şubat 2003 tarihli mükerrer Resmi Gazete'de yayımlanan Bakanlar Kurulu kararıyla, sınır komşusu ülkelere karayolu demiryolu ile seyahat edenlerde günübirlik sürenin, bir gece konaklamayı da kapsar şekilde düzenlendiği hatırlatılırken, ancak bu sürenin 27 Ocak 2004 tarihli Resmi Gazete'de yayımlanan kararla, dini bayram tatillerinde uygulanmak üzere 72 saat olarak yeniden belirlendiği bildirildi. 
     Açıklamada, ''yapılan düzenlemeyle sadece sınır komşusu ülkelere seyahatlerde yurt dışında kalma üsresi 72 saati geçmemek şartıyla, dini bayramlarda yurt dışına çıkış harcı aranılmaması sağlanmıştır'' denildi. 
     Aynı karar kapsamında, bilimsel, sosyal, kültürel ve spor etkinliklerine katılmak veya eğitim amacıyla yurtdışına çıkış yapan üniversite öğretim elemanları ile öğretmenler ve öğrencilerin de, yurt dışına çıkış harcından muaf tutulan kişiler arasında yer aldığı ifade edilen açıklamada, devamla şöyle denildi 
     ''Bu düzenlemeyle sadece bilimsel, sosyal, kültürel ve spor etkinliklerine katılmak veya eğitim amacıyla yurt dışına çıkan üniversite öğretim elemanları ile öğretmenler ve öğrenciler yurt dışına çıkış harcından bağışık tutulmuşlardır. Bu istisna, turistik amaçlı yurt dışına çıkışları kapsamamaktadır.'' 
     
</TEXT>
</DOC>
