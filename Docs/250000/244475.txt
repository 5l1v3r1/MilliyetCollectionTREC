<DOC>
<DOCNO> 244475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sonsiy03.html </URL>
<DATE> 2004/06/01/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Financial Times 'El Kaide davasının ertelenmesi hükümet için utanç' 
</HEADLINE>
<TEXT>

     İstanbul'da Kasım ayında gerçekleştirilen terör saldırılarına ilişkin davada, Devlet Güvenlik Mahkemeleri'nin DGM kaldırıldığı gerekçesiyle yeni yasaya kadar işlem yapılmaması kararı alınması, hükümetin hazırlıksızlığı olarak değerlendirildi. 
     
     FT "ERTELEME HÜKÜMET İÇİN BİR UTANÇ" 
     İngiltere'nin etkili gazetelerinden Financial Times, davanın ertelenmesinin hükümet için bir utanç olduğunu çünkü, terörizm gibi ciddi suçları ele alacak yeni mahkeme sisteminin henüz oluşturulmadığı yorumunu yaptı. Gazetede, yeni mahkeme sistemi oluşturulmadan davanın ele alınmasının mümkün görünmediği kaydedildi. Konuya ilişkin haberde ayrıca, yargılamanın, 1999 yılında yakalanan terör örgütü PKK lideri Abdullah Öcalan'ın davasından bu yana terörizme ilişkin en önemli dava olduğu ifade edildi. 
     
     GUARDIAN "AB'YE UYGUN MAHKEMELER OLUŞTURULACAK" 
     İngiliz basınının bir diğer temsilcisi The Guardian ise, AB standartlarını karşılama yolunda gerçekleştirilen yargı reformu ile terörizme ilişkin suçların ele alınacağı yeni mahkemelerin yıl sonuna doğru oluşturulacağını kaydetti. Gazete, yasal sürecin aylar alacağı yorumunu da yaptı. 
     
     NYT "HÜKÜMET YENİ MAHKEMELERİ HENÜZ OLUŞTURMADI" 
     ABD'nin önde gelen gazetelerinden The New York Times'taki haberde ise, DGM'lerin yerine, AB standartlarına uygun biçimde yeni mahkemelerin kurulması gerektiğine dikkat çekildi. Hükümetin, ceza yasalarını gözden geçirmekte olduğu belirtilirken, yeni mahkemeleri henüz oluşturmadığı da kaydedildi. 
     
     HAARETZ "LADEN İNCİRLİK VE İSRAİL GEMİLERİNİ ÖNERMİŞTİ" 
     İsrail basının muhafazakar temsilcisi Haaretz ise, dava iddianamesinde yer alan bazı ifadelere dikkat çekti. Gazete, El Kaide terör örgütü lideri Usame bin Ladin'in, yardımcısı Al-Masri ile birlikte daha önceden İncirlik askeri üssü ile Mersin limanındaki İsrail gemilerini hedef olarak seçmiş olduğuklarını ancak vazgeçtiklerini vurguladı. 
     
     INDEPENDENT "İŞADAMLARININ KAÇIRILMASINI LADİN İSTEMEDİ" 
     İngiltere'nin önde gelen bir başka gazetesi Independent da dava iddianamesine dayanarak, sanıklardan Baki Yiğit'in ifadelerine dikkat çekti. Yiğit'in, Türkiye'deki El Kaide hücresinin önceden, batı yanlısı Türk işadamlarını kaçırmayı önerdiği ancak bu fikrin Ladin ve Al-Masri tarafından reddedildiği sözlerine yer verildi. 
     
     LE FIGARO "TÜRKİYE LAİKLİK NEDENİYLE HEDEF" 
     Fransız Le Figaro gazetesi ise, TBMM'nin DGM'leri kaldıran bir anayasa reformunu onaylaması nedeniyle İstanbul'daki davanın bilinmeyen bir tarihe ertelendiğini belirterek "Ünü kötü olan bu olağanüstü mahkemeler her zaman askerlerin yargı kolu olmuştu. Türk hükümeti, Avrupa'nın taleplerine uyma kaygısıyla iyi niyetinin yeni bir güvencesini vermek istedi" yorumunu yaptı. Aşırı unsurların NATO üyeliği ve laiklik ilkeleri nedeniyle Türkiye'yi bir hedef olarak gördüklerini savunan gazete, iddianameye dayanarak İstanbul'daki terörist saldırılarını düzenleyenlerin Usame bin Ladin'den izin aldıklarını kaydetti. 
     
</TEXT>
</DOC>
