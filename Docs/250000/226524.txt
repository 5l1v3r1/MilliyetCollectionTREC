<DOC>
<DOCNO> 226524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sondun08.html </URL>
<DATE> 2004/03/29/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Washington Post Irak Savunma Bakanlığı'na bir kürt atandı... 
</HEADLINE>
<TEXT>

     ABD'nin önemli gazetelerinden The Washington Post, Irak'ta Savunma Bakanlığı kurulması yönündeki çabalara ilişkin haberinde, ''bakanlığın iki numaralı görevine Iraklı Kürt peşmerge komutanı Bruska Şaveys'in getirildiğini'' yazdı. 
     Haberde, ''Irak Kürdistan Demokrat Partisi IKDP lideri Mesud Barzani'nin yakını olarak tanıtılan Şaveys'in, Irak Savunma Bakanlığında yeni atanacak sivil bakana karşı sorumlu olacağı, 'genel sekreter' sıfatını taşıyacağı ve savunma bürokrasisini yöneteceği'' belirtildi. 
     ''ABD'nin Irak'taki sivil yöneticisi Paul Bremer'in, yeni Savunma Bakanını Nisan başında seçeceği'' kaydedilen haberde, ''Irak'ta bu bakanlığın oluşturulmasında Pentagon ve İngiliz Savunma Bakanlığının model alındığına'' dikkat çekildi. 
     The Washington Post, ''Şaveys'in 20 yıldır kuzey Irak'ta peşmerge komutanlığı yaptığını ve Barzani'nin en yüksek askeri danışmanı olduğunu'' yazdı. Haberde, ''Şaveys'in, Irak'ın geçen yıl işgalinde ABD kuvvetlerine yardım ettiği ve Amerikalı komutanlarca beğenildiği'' kaydedildi. 
     Gazeteye göre, ''yakın zamana kadar kuzey Irak'ın büyük bölümünden sorumlu olan ABD'nin 101'inci Hava İndirme Tümeni'nin komutanı Tümgeneral David Petraeus, Şaveys'in görevlendirilmesini 'süper bir seçim' olarak nitelendirdi''. 
     
</TEXT>
</DOC>
