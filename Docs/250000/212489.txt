<DOC>
<DOCNO> 212489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/siyaset/siy20.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   DEHAP'ta 2 imam aday    YEREL seçimlerde SHP, ÖDP, EMEP, SDP ve Özgür Parti'yle güç birliğine giden DEHAP, Doğu ve Doğu Anadolu bölgelerini kapsayan 24 ilde aday göstermeyi kararlaştırdı. Bu illerden adaylık için toplam 5443 başvuru yapıldı. Türk filmlerinin "kötü adamı" Yusuf Çetin Ağrı Belediye Başkan aday adaylığı, imam Selim Özalp Siirt Belediye Başkanlığı, emekli imam Şirin Kılıç da Elazığ Karakoçan Belediye Başkan adaylığı için partiye başvurdu. 
   
   DYP'de 52 aday tamam    DYP, 52 ilde belediye başkan adayını kesinleştirdi. Hafta içinde Genel Başkan Mehmet Ağar başkanlığında toplanan Genel İdare Kurulu'nda GİK seçim çalışmaları masaya yatırıldı. Yerel Yönetimler ve Seçim İşleri Başkanlığı'nın yapılan seçim çalışmalarına ilişkin bilgi sunduğu GİK'de 52 şehirde gösterilecek belediye başkan adayı görüşülerek karara bağlandı. Düzce'de Necmi Hoşver, Giresun'da Ergun Özdemir, Yalova'da Yaşar Okuyan, Çorum'da Adnan Türkoğlu aday gösterildi. 
   
   Hoca, SP kampanyasında    RP'nin kayıp trilyon davasından aldığı mahk miyet nedeniyle SP Genel Başkanlığı'nı zorunlu olarak istifa eden Necmettin Erbakan, partinin yerel seçim kampanyasına bizzat katılarak destek verecek. Edinilen bilgilere göre Erbakan, partinin kampanya hazırlıklarının yürütülmesini koordine edecek ve mitinglere katılacak. Erbakan önemli gördüğü illere giderek kampanyalara aktif destek verecek. Erbakan, seçmenden, "AKPnin Milli Görüş gömleğini çıkardığını gördünüz. Şimdi taklidini bırakıp aslına oy verin" diyerek SP'li adaylara oy isteyecek. 
   
   Pınar Türenç ANAP adayı    ANAP'ın, İstanbul Büyükşehir Belediye Başkanlığı adayı olarak gazeteci Pınar Türenç'i göstereceği belirtildi. Belediye başkan aday tespit çalışmalarını sürdüren ANAP'ta İstanbul için öne çıkan isim Türenç oldu. Türenç, halen ANAP Merkez Karar ve Yönetim Kurulu MKYK üyeliği görevini sürdürüyor. 
   
   THY'ye 'kayak' protestosu    Bayram tatilini Romanya'daki kayak merkezlerinde geçirmek isteyen bir grup tatilci, ellerinde biletleri olmasına rağmen kendilerini Bükreş'e götürecek uçağı bulamayınca Atatürk Havalimanı'nda protesto eylemi yaptı. 160 yolcu, saat 08.35'te kalkması gereken THY'nin İstanbul - Bükreş uçağına bilet ve bagaj işlemlerini yaptırarak pasaport kontrolünden geçti. Kalkış saati geldiğinde ortada kalan yolcular, şirket yetkililerinden Romanya'daki elverişsiz hava şartları gerekçesiyle seferin iptal edildiğini öğrendi. Bunun üzerine yerlere oturarak alkışlarla THY'yi protesto eden yolcular, "70 kişilik uçakla sefer yapılacak, 160 kişiye bilet satılmış. Olumsuz hava şartları bahane ediliyor" dedi. THY, öğle saatlerinde 165 yolcu kapasiteli Boeing 737 uçağıyla seferi gerçekleştirdi. 
   
   
   
</TEXT>
</DOC>
