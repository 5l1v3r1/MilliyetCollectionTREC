<DOC>
<DOCNO> 218776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sonspo15.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte yarış... Murat 124'ler piste çıkıyor... 
</HEADLINE>
<TEXT>

     İzmir Otomobil Kulübü tarafından düzenlenen ve Murat 124 marka otomobillerin katılımına açık olan ''1.24 Cup'' yarışlarına katılan sürücüler, Pınarbaşı Yarış Pisti'nde antrenman yaptı. 
     İzmir Otomobil Kulübü Başkanı Erol Hülagu, düzenlediği basın toplantısında, kulüpleri tarafından Pınarbaşı Yarış Pisti'nde organize edilen yarışları tanıttı. 
     Pistte 10 hafta sürecek yarışlara yarışseverlerin büyük ilgi gösterdiğini kaydeden Hülagu, şunları kaydetti 
     ''Yarış fikri ilk aklımıza geldiğinde, Bu yarışı nasıl yapabiliriz diye düşündük. Ancak çok büyük ilgi gösterildi. Yarışlara beklediğimizin çok üzerinde ilgi var. Araçlarını hazırlamış ancak yarışa kontenjanın doluluğu nedeniyle başvuramamış çok sayıda kişi var.'' Yarışseverlere ucuza mal edebilecekleri bir yarış düzenlediklerini de belirten Hülagu, ''Yarışa katılan bir kişi aracını ortalama 650 milyon liraya mal ediyor. 250 milyon lira da katılım ücreti ödüyor'' dedi. 
     Yarışçılara brifing verilirken, pistte antrenman sürüşü yapıldı. 
     7 Mart Pazar günü başlayacak yarışlarda 1100 metrelik asfalt parkurda 10'ar tur üzerinden 6'şarlı gruplarla start alacak. 
     Her yarış sonunda genel klasmanda ilk 3'e girenler kupayla ödüllendirilecek. 
     
</TEXT>
</DOC>
