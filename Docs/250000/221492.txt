<DOC>
<DOCNO> 221492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sondun28.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Prenses Diana, Camilla ile konuşmuş... 
</HEADLINE>
<TEXT>

     Prenses Diana'nın yaşamı ve evliliği, ölümünden sonra da medyanın ilgi odağı olmayı sürdürüyor. 
     Diana'nın, NBC televizyonundaki ''Today'' programında yayınlanan ses kayıtları, prensesin, eşi Prens Charles'ın Camilla Parker Bowles ile ilişkisini bildiğini ve Bowles ile karşılaştığını ortaya çıkardı. 
     Ses kayıtlarında Diana, 1989 yılında bir partide karşılaştığı Camilla Parker Bowles'la aralarında geçen konuşmayı şöyle anlatıyor 
     ''Onu görünce dehşete düştüm, 'Sen ve Charles arasında ne olduğunu biliyorum, sadece bunu bilmeni istedim' dedim.'' Camilla'nın ''çok ilginç'' bir tepki verdiğini belirten Diana, eşinin sevgilisinin ''İstediğin her şeye sahipsin. Dünyadaki bütün erkekler sana aşık ve iki güzel çocuğun var, daha ne istiyorsun '' dediğini kaydediyor. Bu sözler üzerine ''Kocamı istiyorum'' cevabını verdiğini belirten Diana, konuşmanın sonunda Bowles'a, ''Ben size engel oluyorum ve bu ikiniz için de cehennem gibi olmalı. Ancak neler olduğunu biliyorum, bana aptalmışım gibi davranma'' dediğini aktarıyor. 
     Paris'te 1997 yılında geçirdiği trafik kazasında ölen Prenses Diana'nın NBC'de yayınlanan ses kayıtlarının, kraliyetle ilgili bir kitabın hazırlığı sırasında 1991'de gizlice kaydedildiği belirtildi. 
     
</TEXT>
</DOC>
