<DOC>
<DOCNO> 202645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/yasam/ayas.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Olay unutulunca direksiyona geçerim' 
</HEADLINE>
<TEXT>

   Ercan Arıklı'nın ölümüne neden olan Ramazan Aksu, 3 ay cezaevinde kaldıktan sonra kaza yaptığı halk otobüsünde 'bilet kesti', hatta direksiyona bile geçti 
      Elif Korap 
   
   İstanbul Mecidiyeköy'de gazeteci Ercan Arıklı'ya çarparak ölümüne neden olan ve üç ay cezaevinde kaldıktan sonra serbest bırakılan Ramazan Aksu, kaza yaptığı halk otobüsüyle tekrar işbaşı yaptı. Şimdilik otobüste bilet kesen Aksu, şoför hasta olduğu bir gün direksiyona da oturduğunu söyledi. Aksu'nun ehliyetine ve ticari araç kullanma belgesine henüz el konulmadı. 
   
   'Yasal engel yok' 
   Aksu, şöyle konuştu "Cezaevinden çıktıktan sonra yalnız bir kez, o da şoför hasta olduğu için direksiyona geçtim. Bilet kesmeyi tercih ediyorum. Olay unutulduğunda, bir yıl sonra tekrar otobüs şoförlüğü yapabilirim. Otobüs kullanmamam için şu an önümde hiçbir yasal engel yok. Mahkeme karar vermedi. Ehliyetime ve ticari araç kullanma belgeme el konulmadı. Bunun için üç kez aynı suçu işlemem gerek. Kazadan sonra Bakırköy Psikoteknik Değerlendirme ve Trafik Danışmanlık Merkezi'nde psikologlarla görüşerek güvenli araç kullanmayı haiz olduğuma dair belge de aldım." 
   
   'Vicdanım rahat değil' 
   Aksu, "Vicdanınız rahat mı " sorusu üzerine şu itirafta bulunuyor "Vicdanım rahat değil. Olmasaydı keşke. Ama bilerek yapmadım. Kaza sırasında karşıdan bir otobüs geliyordu. Yol dar. Çarpışmamak için dikkatim karşı soldan gelen otobüsteydi. Sağdan bir yayanın çıkacağı aklıma gelmedi. Dikkatim daha çok soldaki otobüsteydi. Ercan Bey yola birden fırladı. Duramadım. Beraat edeceğimi sanmam. Cezamız neyse çekeriz." 
   
   Meslektaş desteği Kazadır, olur    Tepkilerden korkup şoförlüğe ara verdiğini anlatan Aksu'ya halk otobüsü şoförleri destek veriyor. Bazı şoförlerin görüşleri şöyle 
   Arif Saltık "Bilerek mi vurdu İstemeyerek olmuştur. Ben de yattım, çıktım. Otobüs kullanıyorum. Bunlar normal şeyler. Kullansın." 
   Hüseyin Bulut "Bu doğal bir şeydir. Kaza herkesin başına gelebilir. Normaldir. Ne canavarlar var. Her otobüs kullanan canavarsa..." 
   Musa Çetin "Benim bir itirazım olmaz. Bence otobüs kullanabilir." 
   
   Hukukçu Tuhaf, olmaması gerekir    Prof. Süheyl Donay Ceza Hukukçusu "Böyle durumdaki birinin araç kullanmaması gerek. Ama dava sonuçlanmadığı için ehliyetine henüz el konulmamış. Bu nedenle hukuken kullanabilir ama tabii bu tuhaf ve olmaması gereken bir durum. Dava sonuçlandığında ehliyetine el konulacak bile olsa, sonuçlanana kadar otobüs kullanır. Zaten olaydan sonra trafik zabıtasının süreli olarak ehliyete el koyması da gerekir. Maalesef şu an kullanır." 
   
   
</TEXT>
</DOC>
