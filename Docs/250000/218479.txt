<DOC>
<DOCNO> 218479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/yazar/pulur.html </URL>
<DATE> 2004/02/28/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Oradan buradan şuradan... 
</HEADLINE>
<TEXT>

   
   CHP Grup Başkanvekili Prof. Dr. Haluk Koç "AKP, Türkiye'yi bir maskeli baloya sürüklemek istiyor" demiş... 
   Neden böyle demiş... 
   Milli Eğitim Bakanlığı, yurtdışına gönderilecek kişilerde Atatürk ilke ve devrimlerine bağlılık, laik, çağdaş demokrat davranış gibi nitelikler aramayacakmış, yönetmelik değiştirilmiş... 
   Siyaset, fiziğe benzer, boşluğa gelmez, yönetmelikten bu nitelikler çıkarılırsa, yeni nitelikleri koymak gerekmez mi 
   Mesela cemaat, mesela tarikat bağlantıları gibi... 
   Sayın Haluk Koç, bütün iyi niyetiyle "AKP, Türkiye'yi maskeli baloya sürüklemek istiyor" diyor... 
   Ne sürüklemesi, balonun tam ortasındayız, üstelik maskeler çoktan düştü de, çoğunun gözü maskeye alışmış, ya da öyle görmek istiyor. 
   
   BAZI okurlar "Seçime doğru CHP" diye niye bir yazı yazmadığımızı soruyor. 
   Kusura bakmayın, biz skandal, rezalet, fiyasko yazıları yazmayı hem sevmeyiz, hem beceremeyiz. 
   
   BAKIN çoktandır, Kıbrıs için de bir şey yazmıyoruz, çünkü yazacak bir şey kalmadı, üstelik Başbakan da yazılmasını istemiyor. 
   Bize göre, Kıbrıs bitti ve gitti. 
   Bundan sonra bizden ne isteyecekler ya da biz ne vereceğiz, ona bakalım. 
   Diyeceksiniz, niye bu kadar kötümsersin... 
   Mal meydanda, önce Kıbrıs Türkleri ve Rumları anlaşamayacak, devreye Türkiye ve Yunanistan girecek, onlar da anlaşamazsa boşlukları Annan dolduracak. 
   Annan'ın neyi nasıl dolduracağı belli, hem adamın hakemliğine biz razı değil miyiz 
   Maksat Avrupa, gerisi boş laf 
   Ya referandum, ya halk oyu 
   Belki Rumlar "OHİ" derler de... Umudumuz Yorgo'da, Marika'da 
   
   UZANLAR'ın evinde "Uzi" marka otomatik bir silah bulunmuş, silahı eski Başbakan ve Cumhurbaşkanı Demirel hediye etmiş 
   Kimine göre de, hediye laf, işin aslı şu... 
   "Özal döneminde de yapılırdı, silah bir yolla Türkiye'ye sokulur, sonra Cumhurbaşkanı filana hediye ederdi " 
   Bu da öyle diyorlar... 
   Ama öyle, ama böyle, resmi kayıtlara göre Demirel'in hediyesi... 
   Bir cumhurbaşkanına, silah hediye etmek yakışıyor mu 
   Sorun bakalım, Sayın Cumhurbaşkanı Ahmet Necdet Sezer'in böyle silah hediye etme alışkanlığı var mı 
   Keşke kendisi, iki satır bir açıklama yaptırsa... 
   Tabii bazıları Ahmet Necdet Sezer'i beğenmez. 
   Nesini beğenecekler ki 
   
      
   
</TEXT>
</DOC>
