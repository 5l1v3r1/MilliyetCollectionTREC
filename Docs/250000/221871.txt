<DOC>
<DOCNO> 221871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sontur26.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara Adliyesi'nde patlama... 
</HEADLINE>
<TEXT>

     Ankara Valisi Yahya Gür, Ankara Adliye Sarayı'na gelerek patlamayla ilgili yetkililerden bilgi aldı. 
     Vali Gür ve Emniyet Müdürü Ercüment Yılmaz, Ankara Adliye Sarayı'nın 5. katındaki 3 ve 4. Asliye Ticaret mahkemelerinin önündeki patlamanın ardından, adliyeye gelerek Başsavcı Hüseyin Boyrazoğlu ile görüştü. 
     Vali Gür, adliyeden ayrılırken gazetecilere yaptığı açıklamada, saat 17.05 sıralarında asliye ticaret mahkemelerinin bulunduğu koridordaki bankın altına konan bombanın patlaması sonucu camların kırıldığını, bankta hasar oluştuğunu söyledi. 
     Bombanın cinsi üzerinde uzman ekiplerin araştırma yaptığını, patlamada kimsenin yaralanmadığını ifade eden Gür, ''Patlamayı üstlenen oldu mu '' şeklindeki soru üzerine, ''Kimin yaptığı belli değil'' dedi. 
     Daha önce adliye binası önünde ve çöplüğünde de patlama meydana geldiği belirtilerek, Altındağ İlçe Emniyet Müdürlüğü'nün emniyet yönünden bir ihmali olup olmadığının sorulması üzerine Gür, ''Altındağ ile ilgisi yok. Herhalde bazı kirli emelleri olan kimseler buraları hedef seçtiler. Emniyet yönünden bir zaafımız yok'' diye konuştu. 
     Emniyet yetkilileri, ilk belirlemelere göre adliye binasında patlayan bombanın, 17 emniyet görevlisinin yaralandığı Adalet Bakanlığı Eğitim Merkezi'nde patlayan bomba ile aynı yapıda olduğunun tespit edildiğini belirtti. 
     Yetkililer, patlayıcının, bankın altına bir kavanoz içerisinde konulduğunun belirlendiğini ifade etti. 
     Patlamanın ardından olay yerine giden gazetecileri, Altındağ İlçe Emniyet Müdürü Lütfü Sönmez, ''zor kullanarak'' olay yerinden uzaklaştırdı. 
     Patlamanın meydana geldiği 5. katta, camlar kırıldı, iki mahkemenin duruşma salonu kapılarında hasar oluştu. 
     Patlama sırasında olay yerinden geçen Ankara Barosu çaycısı Cihan Yalçın'ın sırtına metal bir cisim çarptı, hafif yaralanan Yalçın'ın bir şeyinin olmadığını öğrenildi. 
     Ankara Adliye Sarayı önünde ve çöplüğünde daha önce patlama meydana gelmiş, yaralanan veya ölen olmamıştı. 
     
</TEXT>
</DOC>
