<DOC>
<DOCNO> 221680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/spor/spo04.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hüseyin'den veda kararı 
</HEADLINE>
<TEXT>

   Trabzonspor'un tecrübeli oyuncusu, taraftarların protestosu nedeniyle sezon sonunda ayrılmayı düşündüğünü açıkladı 
      
   'Huzur istiyorum' 
   TRABZONSPOR'UN kaptanlarından Hüseyin, son dönemlerde Bordo - Mavili taraftarların tepkilerinin zoruna gittiğini açıkladı. İkinci yarının başlamasıyla birlikte tribünlerin kendisine olumsuz bir tavır aldığını açıklayan tecrübeli futbolcu, "Trabzonlu'sun, Trabzonsporlu'sun, tuttuğun takımın taraftarları tarafından yuhulanmak ağır geliyor. Huzura ve mutlu olduğum yere gitmek istiyorum. Ayrılmayı ciddi ciddi düşünüyorum" dedi. 
   
   'Real de oynardım' 
   BORDO - Mavili takımda bu sezon üç teknik adamın değiştiğini ve bu üç dönemde de ilk on birde sahaya çıktığını dile getiren Hüseyin, kendisinden beklentilerin çok fazla olduğunu dile getirdi. Yıldız futbolcu şunları söyledi "Hem baskı yapacağım, top kovalayacağım, top çalacağım, birde gol pası atacağım. Bunları yapsam Real Madrid'de Zidane ile birlikte oynardım. Sahaya çıkıp, hocamın verdiği görevleri yerine getiriyorum." 
   
   Doğan'dan uyarı    'Beşiktaş'ı unutun' 
   TRABZONSPOR, bugün deplasmanda oynayacağı Ankaragücü maçı için Başkent'e gitti. Teknik Direktör Ziya Doğan yolculuk öncesinde futbolcularıyla toplantı yaparak, ligde bulundukları kritik dönemi bir kez daha hatırlattı. Beşiktaş galibiyetinin unutulmasını isteyen tecrübeli hoca, "Derbilerden sonra kaybeden takım olmamalıyız. Beşiktaş galibiyeti önemliydi ama artık bitti" dedi. 
   
   İstanbul'a dönecekler 
   BEŞİKTAŞ maçında kırmızı kart görerek cezalı duruma düşen Maxim'in yanı sıra Volkan ve sakatlığı süren Tayfun, Ankaragücü maç kadrosuna alınmadı. Ziya Doğan, İbrahim Ege, Cemre ve Yavuz'u kafileye dahil etti. Bu geceyi Ankara'da geçirecek olan Bordo - Mavililer, yarın otübüs ile İstanbul'a geçip, Türkiye Kupası'ndaki İstanbulspor maçı için kampa girecek. 
   
   Trabzon'da kart alarmı    SÜPER Lig'de zirve yarışına ortak olan Trabzonspor'da, yıldız futbolcuların kart sınırına gelmesi teknik kadroyu sıkıntıya soktu. Ankaragücü ile oynacak olan kritik maçta Petkoviç, Tolga, Erdinç, Fatih, Gökdeniz, Hüseyin ve Hasan Üçüncü sarı kart görmeleri durumunda cezalı duruma düşecek. Ziya Doğan, oyuncularından dikkatli olmalarını istedi. 
   
   Üstünlük Trabzon'da    TRABZONSPOR ile Ankaragücü bugün Başkent'te yapacakları karşılaşmayla birlikte ligde 50. kez karşı karşıya gelecek. Bugüne dek iki takım arasında yapılan 49 maçta, Bordo - Mavililer'in 22 - 15'lik üstünlüğü bulunuyor. 12 maçta ise taraflar sahadan beraberlikle ayrıldı. Trabzonspor 73 gol atarken, Başkent ekibi rakip filelere 49 gol gönderdi. 
   
   
</TEXT>
</DOC>
