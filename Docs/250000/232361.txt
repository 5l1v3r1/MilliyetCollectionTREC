<DOC>
<DOCNO> 232361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sontur05.html </URL>
<DATE> 2004/04/17/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Boğazlarda son 10 yılda 173 kaza meydana geldi 
</HEADLINE>
<TEXT>

     Ulaştırma Bakanı Binali Yıldırım, İstanbul ve Çanakkale Boğazlarında son 10 yılda 173 kaza meydana geldiğini belirtti. 
     Ulaştırma Bakanı Yıldırım, CHP Bursa Milletvekili Kemal Demirel'in yazılı soru önergesine yanıtlarken, 1994-2003 yılları arasında İstanbul Boğazı'nda 103 kaza, sürtünme, çatışma, karaya oturma gibi Çanakkale Boğazı'nda ise 70 kaza meydana geldiğini ve bu kazalarda batan gemilerden henüz çıkarılan olmadığını bildirdi. Binali Yıldırım, bu kazalardan sadece, 2004 yılında Karadeniz'den İstanbul Boğazı'na girişine 8 mil açıkta Hera isimli geminin batması sonucunda 19 kişinin yaşamını yitirdiğini belirtti. 
     Türk Boğazlarında bulunan batıkların çıkartılması amacıyla gerekli yasal düzenleme hazırlıklarının sürdürüldüğünü kaydeden Yıldırım, yaşanan kazaların Marmara Denizi ve boğazlarda meydana getirdiği zararlarla ilgili soruyu da şöyle yanıtladı 
     ''Türk Boğazlarında gemi trafiğinin artmasının, çevre kirlenmesine ve doğal hayatın bozulmasına da çok olumsuz etkisi vardır. İstanbul Boğazı, ekolojik, biyolojik, meteorolojik ve hidro özelliklerinden dolayı, Akdeniz ve Karadeniz arasında kendisine özgü bir eko-sistem oluşturur. Birçok Akdeniz kökenli balık türü, Ege ve Marmara'yı geçerek Karadeniz'e ulaşmaktadır. Türk Boğazları, Karadeniz ve Akdeniz'deki biyolojik çeşitliliğin devamı için hayati öneme haizdir. Ancak, İstanbul Boğazı uzun yıllardan beri deniz canlıları için doğal yaşam ortamı iken, kirlenmesinden dolayı üretkenliğini yitirmiştir. 
     Boğaz çok önemli bir biyolojik koridor olmasına rağmen, yılda ortalama 48 bin gemi geçmesinden dolayı sürekli olarak kirletilmektedir. Karadeniz'de yaşayan deniz canlısı türlerinin büyük çoğunluğu Akdeniz göç kökenlidir. Ancak son yıllarda bu göç, ekolojik dengenin bozulmasından dolayı hemen hemen durmuştur.'' 
     
</TEXT>
</DOC>
