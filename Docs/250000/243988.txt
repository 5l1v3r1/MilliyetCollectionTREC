<DOC>
<DOCNO> 243988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sonspo04.html </URL>
<DATE> 2004/05/30/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Orman İlk maçtan itibaren tribünlere zevk verecek bir takım kuracağız 
</HEADLINE>
<TEXT>

     Beşiktaş Kulübü başkan adaylarından Fikret Orman, kendisinin ve yönetim kurulu üyelerinin kimseye diyet borcu olmadığını, pazarlık yapmadıklarını ve ilkelerinden ödün vermeden, aday olduklarını söyledi. 
     Beşiktaş'ın Abdi İpekçi Spor Salonu'nda gerçekleştirilen olağanüstü genel kurul toplantısında 3. sırada konuşan Fikret Orman, genel kurul üyelerinin bugün oylarıyla kulübü 3 yıla yakın yönetecek başkan ve yönetim kurulunu belirleyeceğini ifade ederek, şunları söyledi 
     ''Şu anda Beşiktaş başkanlığına talip bir kardeşiniz olarak kürsüdeyim. Beşiktaş'ın içinde doğdum, 20 yıllık üyeyim. Şu anda aday olarak bulunabiliyorsam, bu sizlerden aldığım güç sayesindedir. Benim ve arkadaşlarımın kimseye diyet borcu yok, pazarlık yapmadık, ilkelerimizden ödün vermedik. Tutamayacağım en ufak bir söz bile vermedim. İsimler ortaya atarak oy kazanmaya çalışmadım. Teknik direktörümüzü arkadaşlarımla tartıştıktan sonra belirledim. Kendi ayakları üzerinde duran tertemiz bir yönetimiz.'' Beşiktaş için rüya ve tutkuları bulunduğunu kaydeden Orman, öz değerlerine dayanarak dünya takımı kuracaklarını ve Beşiktaş'ın içinden dünya yıldızları yetiştireceklerini vurgulayarak, ''İlk maçtan itibaren tribünlere zevk verecek futbol takımı kuracağız. Bilgi, tecrübe, maddi güç fazlasıyla bizde var. Ama bunlar önemli değil, bizde Beşiktaş aşkı var. Bu vizyonla, bu güçle, bu aşkla, dünyanın en önde gelen teknik direktörüyle anlaşmış bulunmaktayız. Geleceğin yıldızlarını transfer edeceğiz. Zevk alacağınız takımı sahada göreceksiniz. Size söz veriyorum'' diye konuştu. 
     Futbol branşları dışında da başarıyı hedeflediklerini anlatan Orman, sözlerini şöyle sürdürdü 
     ''İnönü Stadı'nı Beşiktaş'a yakışır bir hale getireceğiz. Beşiktaşlılar eşiyle dostuyla birlikte zevkle maç izleyecek. Akatlar, Fulya en kısa sürede bitecek. Geçmişte bitirdiğimiz tesisler, bu sözümün güvencesidir. Kongre üyelerimizle aylık toplantılar yapacağız. Rakiplerimize saygımız sonsuz, ama hakkımıza göz diken olursa kartal kesiliriz.'' Yönetim kurulu üyelerini tek tek tanıtan Orman, ''Beni ve arkadaşlarımı gereksiz yere gazete sayfalarında TV ekranlarında görmeyeceksiniz. Bizi Beşiktaş için çalışırken, icraatta göreceksiniz'' diyerek sözlerini tamamladı. 
     
</TEXT>
</DOC>
