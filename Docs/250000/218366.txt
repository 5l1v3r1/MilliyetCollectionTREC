<DOC>
<DOCNO> 218366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sontur12.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP, Eskişehir'de listeyi teslim etmeyenleri ihraç ediyor 
</HEADLINE>
<TEXT>

     CHP Genel Başkan Yardımcısı ve Eskişehir Milletvekili Cevdet Selvi, Eskişehir Seçim Kurulu'na CHP aday listelerini zamanında veremeyen sorumluların ya partiden ihraç edileceğini ya da istifa edeceklerini bildirdi. 
     Selvi, partilerinin, Türkiye'nin aydın geleceği ile demokrasi için özel gayret gösterdiğini belirterek, AK Parti'ye karşı Eskişehir'de de mücadele etmeye devam edeceklerini söyledi. 
     Yüksek Seçim Kurulu'nun YSK , listelerin zamanında teslim edilmediği gerekçesiyle Eskişehir Büyükşehir Belediye Başkan adayı Aydın Güngör'ün seçimlere katılamayacağı yönünde karar verdiğini anımsatan Selvi, şöyle konuştu 
     ''Eskişehir Büyükşehir Belediye Başkanlığı için seçimlere katılamamamız, CHP'nin ülke genelinde verdiği demokrasi ve aydın Türkiye mücadelesini sürdürmesine engel değildir. Eskişehir'de şu an için bir ittifak veya başka bir siyasi partinin adayını desteklemek gibi bir düşüncemiz yok. Eskişehir'de kazanacağımız seçime, talihsizlik nedeniyle katılamıyoruz. Bu durum, CHP'li herkesi derinden üzmüştür.'' Cevdet Selvi, partinin Türkiye'nin 81 ilinde görevlendirdiği yüzlerce ilçe başkanının, kar, kış ve olumsuz hava koşulları demeden aday listelerini zamanında seçim kurullarına teslim ettiğini belirterek, ''Eskişehir'de listeleri zamanında İl Seçim Kurulu'na veremeyen sorumluların ya partiden ihraç edileceğini ya da istifa edeceğini'' kaydetti. 
     Tepebaşı ve Odunpazarı alt belediyeler ile 3 belde belediye başkan adaylarının seçime katılıp katılamayacaklarının, bugün İl Seçim Kurulu tarafından değerlendirileceğini belirten Selvi, seçime katılan 11 ilçe ve çok sayıdaki belde belediye başkan adayının 28 Mart'a hazır olduğunu sözlerine ekledi. 
     
     PARTİ BİNASINDA KAVGA 

     CHP Eskişehir İl Binası'nda bekleyen üyeler arasında kavga çıktı. 
     CHP İl Teşkilatı yönetiminin sabah saatlerinde başlayan toplantısı devam ederken, parti binasında bekleyen üyeler arasında listelerin zamanında seçim kurullarına verilmemesi nedeniyle tartışmalar ve kavgalar yaşandı. 
     Bazı üyeler, Yüksek Seçim Kurulu YSK kararıyla, Büyükşehir Belediye Başkan adayı Aydın Güngör'ün seçime katılamamasının sorumlularının cezalandırılması gerektiğini belirterek, parti binasında bekleyen üyelerle kavga etti. Daha sonra Aydın Güngör araya girerek kavgayı önledi. 
     Bir grup partili de Tepebaşı ve Odunpazarı alt belediyeleri ile 3 belde belediye başkan adayının seçime katılıp katılamayacağının belirleneceği İl Seçim Kurulu'nun önünde bekleyişlerini sürdürüyor. 
     CHP Genel Merkezi tarafından Büyükşehir, Odunpazarı ve Tepebaşı alt belediye ile Gündüzler, Muttalıp ve Çukurhisar belde belediye başkan adaylarının İl Seçim Kurulu'na başvurularını yapması için görevlendirilen CHP Eskişehir Merkez İlçe Başkanı Vedat Alp, listeleri zamanında il ve ilçe seçim kurullarına teslim edememişti. Alp, rahatsızlandığı için listeleri yetiştiremediğini söylemişti. 

     
</TEXT>
</DOC>
