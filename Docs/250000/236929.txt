<DOC>
<DOCNO> 236929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonsiy24.html </URL>
<DATE> 2004/05/03/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Teziç Sözlerim üniversiteye girişte mutlak değişiklik anlamına gelmiyor 
</HEADLINE>
<TEXT>

     YÖK Başkanı Prof. Dr. Erdoğan Teziç, üniversiteye giriş sistemine ilişkin dün yaptığı açıklamaların, bu konuda muhakkak bir değişiklik yapılacağı anlamına gelmemesi gerektiğini bildirdi. 
     Teziç, yaptığı yazılı açıklamada, dün Rektörler Komitesi'nin olağanüstü toplanarak, üniversiteye giriş sisteminde uygulanan katsayı konusunda hükümet tarafından yapılmak istenen değişikliği görüştüğünü ve toplantının ardından gazetecilere açıklamada bulunduğunu anımsattı. 
     Bir gazetecinin ''Katsayı değişikliği gelecek yıl muhakkak yapılacak mı '' sorusuna ''Bu açıklamalarım muhakkak bir değişiklik yapılacak anlamına gelmez'' yanıtını verdiğini, ancak bunun basında yer almadığını vurgulayan Teziç, şunları kaydetti 
     ''Ayrıca, düzeltilmesi gereken herhangi bir sorunla karşılaşıldığı taktirde, uzmanlar tarafından bilimsel değerlendirme ölçütleri esas alınarak bir değişikliğe gidilebileceğini kaydettim. Esasen bugüne değin bu konularda yapılanların da hep bu çerçevede gerçekleştirildiğini belirttim. Bu çerçevenin dışında önerilen her türlü talep üzerine değişiklikler, sınav sistemi ve dolayısıyla eğitim sistemimizin tahribatına ve daha geniş kitlelerin huzursuzluğuna yol açacaktır.'' Teziç, dün toplantıdan sonra yaptığı açıklamada ''sınava çok az süre kala yapılacak değişikliğin beraberinde birçok sorunu getireceğini ifade etmişti. Teziç, ''Mevcut sistemin zaman içinde ne gibi değişikliklerle devam edeceğine ilişkin çalışmalarımızı şu aşamada durdurup hemen bir çözüm getirmemiz, üniversitelerin konulara bilimsel yaklaşımı açısından ciddi tereddütler de doğurur. O bakımdan bu konunun önümüzdeki ders yılında bir çözüme ulaştırılmasında isabet olduğu hususunda kanaat hasıl olmuştur'' açıklamasında bulunmuştu. 
     
</TEXT>
</DOC>
