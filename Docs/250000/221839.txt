<DOC>
<DOCNO> 221839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sonspo23.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Saray Trabzon'da... 
</HEADLINE>
<TEXT>

     Birinci Süper Futbol Ligi'nde yarın Akçaabat Sebatspor ile karşılaşacak Galatasaray, özel uçakla Trabzon'a geldi. 
     Trabzon Havaalanı'nda Karadeniz Teknik Üniversitesi öğrencilerinden oluşan 50 kişilik sarı-kırmızılı taraftar grubu, Teknik Direktör Fatih Terim döneminde kazanılan UEFA Kupası Şampiyonluğu'nu anımsatan ''17 Mayıs 2000 senin eserin imparator'' yazılı pankart açtı. Taraftarlar, ''Terim'i satan bizi de satar, affetmez seni büyük taraftar'' şeklinde slogan da attı. 
     Taraftarlar, Fatih Terim'e büyük sevgi gösterilerinde bulunurken, kulüp yetkililerinin yardımıyla Terim, sarı-kırmızılı kafileyi taşıyan otobüse güçlükle bindi. Terim'in taraftarların ilgisi karşısında oldukça duygulandığı gözlendi. Sarı-kırmızılı kafile daha sonra, geniş güvenlik önlemleri altında Zorlu Grand Otel'e giderek, kampa girdi. 
     
</TEXT>
</DOC>
