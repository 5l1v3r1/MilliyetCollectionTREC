<DOC>
<DOCNO> 244107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/spor/spo03.html </URL>
<DATE> 2004/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Djalminha bilmecesi 
</HEADLINE>
<TEXT>


Galatasaray'da Hagi'nin istediği Sambacı'ya yönetim sıcak bakmıyor. Brezilyalı yıldızın istikrarsız futbolu ve gittiği her kulüpte olay çıkarması kafaları karıştırıyor 

HALİL ÖZER 


Sorunlarıyla gündemde 
YABANCI transfer arayışlarını yoğun bir şekilde sürdüren Galatasaray'da, Djalminha konusu tam bir bilmeceye döndü. Teknik Direktör Hagi'nin mutlaka alınmasını istediği Brezilyalı yıldız, geçmişi nedeniyle yönetime geri adım attırdı. Deportivo'da beklenen istikrarı yakalayamayan Sambacı, gündeme sürekli futbol dışı olaylarla gelince yönetimin kafasını karıştırdı. 

Son söz yönetimin 
FATİH Terim döneminde yapılan transferlere hiç karışmayan ve bunun sıkıntısını sezon boyunca yaşayan yönetim, Hagi'ye aynı özgürlüğü tanımayacak. Hagi'ye transfer görüşmeleri için tam yetki verilmesine karşın, imza atılmadan önce son kararı yönetim verecek. Gündemdeki adaylar için olumsuz bilgiler gelmesi durumunda, transfere kesinlikle izin verilmeyecek. 

Raporu bekleniyor 
GALATASARAY Yönetimi, Djalminha konusuna son noktayı koymak için Teknik Direktör Hagi'den gelecek olan raporu bekliyor. İspanya'da yapılan görüşmelerin detaylarının ortaya çıkmasından sonra Sarı - Kırmızılılar, bu transfer için kesin kararı verecek. Tecrübeli çalıştırıcının, Brezilyalı yıldızı çok istediği ve alınması için ısrar edeceği öğrenildi. 

Rumenler'e yakın ilgi 

GEÇTİĞİMİZ sezon Galatasaray forması altında beklenen performansı gösteremeyen Bratu ve Petre için Erciyesspor devreye girdi. Süper Lig'in yeni takımı, Sarı - Kırmızılı yönetimle görüşerek iki futbolcuya resmen talip oldu. Ancak son karar Hagi'ye bırakıldı. Bu arada Trabzonspor ile de Batista konusunda pazarlıkların sürdüğü bildirildi. 

'Dersimizi iyi aldık' 

GALATASARAY'IN orta sahadaki başarılı isimlerinden Ayhan Akman, geçtiğimiz sezonun yorgunluğunu eşi Gizem Akman ile birlikte Bodrum'da atıyor. Yıldız futbolcu, hayal kırıklıklarıyla dolu bir yıl geçirdiklerini dile getirerek, "Beklenmedik şeyler yaşadık ve dersimizi iyi aldık. 100. yıl bizim için çok özel olacak. Tek hedefimiz bu önemli yılda şampiyonluk" dedi. 

Eskilere yeni imza 


Maç başına anlaşma 
GALATASARAY'DA Hagi'nin isteği doğrultusunda 100. yıl kadrosunda da yer alacak olan Hakan Şükür, Bülent Korkmaz, Arif Erdem ve Hakan Ünsal'ın yeni sözleşme şartları belirlendi. Sarı - Kırmızılı yönetimin, dört tecrübeli yıldıza maç başına sözleşme önerdiği öğrenildi. 

Tek sorun Arif 
ARİF Erdem dışında diğer üç oyuncunun da teklife "Tamam" yanıtı verdiği iddia edildi. Arif'in ise bir miktar garanti para talep ettiği bildirildi. Ancak Sarı - Kırmızılı yönetimin bu konunda taviz vermeyeceği ve yıldız futbolcuyla son bir görüşme daha yapacağı açıklandı. 





</TEXT>
</DOC>
