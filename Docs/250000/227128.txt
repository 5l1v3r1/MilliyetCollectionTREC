<DOC>
<DOCNO> 227128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sondun09.html </URL>
<DATE> 2004/03/31/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Yunanistan'da grev hayatı felç etti 
</HEADLINE>
<TEXT>

     Yunanistan'da tüm toplu taşıma araçları çalışanlarının, ''toplu sözleşmelerin, ücretlerde yüzde 8 oranında artış yapılarak imzalanması isteklerinin karara bağlanmamasını'' protesto etmek amacıyla bugün yaptıkları 24 saatlik grev, ülkede yaşamı felç etti. 
     Yunanistan İşçi Sendikaları Konfederasyonu'nun GSEE çağrısıyla yapılan greve, şehiriçi ve şehirlerarası ulaşımda görev yapan otobüs, tren, metro ve troleybüs sürücülerinin katılmasıyla özellikle büyük kentlerde ulaşım zaman zaman durma noktasına geldi. 
     Denizyolu çalışanlarının da greve gitmesiyle birlikte, ülke limanları ile adalar arasındaki bağlantı koptu. 
     Öte yandan, kamu bankaları, elektrik ve su işleri daireleri ile PTT çalışanlarının büyük bölümünün greve katılmasıyla hizmetlerde aksaklıklar yaşandı. 
     Bu arada, greve destek veren Yunanlı gazeteciler, saat 11.00 ile 14.00 arasında iş durdurma eylemine gideceklerini açıkladılar. 
     
</TEXT>
</DOC>
