<DOC>
<DOCNO> 217247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sontur28.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyaca ünlü mimarlar İstanbul'da... 
</HEADLINE>
<TEXT>

     Dünyaca ünlü 5 mimarın katılımıyla düzenlenen, ''Archisections-Mimarlıkta Farklı Kesitler'' başlıklı panel yarın Ritz Carlton Oteli'nde yapılacak. 
     Panel hakkında bilgi vermek amacıyla bugün aynı otelde düzenlenen basın toplantısında konuşan Sedeko Mimarlık Şirketi'nin sahibi yüksek mimar Sevinç Ormancı, toplantının sadece mimariyi değil, mimariyle kesişen sanat, kültür, deprem gibi güncel konuları da içerdiğini ifade etti. 
     Ormancı, ''Panelde bunların yanı sıra, çarpık kentleşmenin kişi üzerindeki psikolojik etkisi de ele alınarak, mimarideki bu kesişmelerin ülke ekonomisine, politikasına ve turizmine etkileri de ortaya çıkacaktır'' dedi. 
     Ünlü Holywood starı Bette Midler'in evini dekore eden ABD'li mimar Frederic Fisher de, dün geldikleri İstanbul'u gezerek mimari açıdan incelediklerini, İstanbul'un depreme karşı korunması için binalarda çelik, cam, metal gibi malzemelerden yararlanmanın faydalı olabileceğini anlattı. 
     
     ''SPIELBERG BURADA FİLM ÇEVİRMELİ'' 
     Los Angeles Universal City'nin mimarı John Simones de, İstanbul'un dünyanın en özel şehirlerinden biri olduğunu ve tarihle buluşan son derece canlı bir mimarisi bulunduğunu anlatarak, ''İstanbul büyüleyici bir şehir. Hatta, Steven Spielberg gelip burada bir film çekmeli ve bu kenti tanıtmalı'' diye konuştu. 
     Simones, İstanbul için tehlikenin ise bir tarih ve kültür şehri olan bu kentte alışveriş ve eğlence mekanlarının ön plana çıkarılması olduğunu dile getirdi. 
     Güneş ışığından yararlanılan yeraltı projeleriyle tanınan Fransız mimar Oliver Collignon da, İstanbul'un geleceğe dönük yapılandırılmasında, insanların kentin güzelliğinden faydalanabileceği ve bu güzelliklere kolay ulaşabileceği bir tarz geliştirilmesi gerektiğini kaydetti. 
     Depreme dayanıklı yapılar için mutlaka teknolojiden faydalanılması gerektiğini vurgulayan Collignon, İstanbul'da çok eski binalar olduğunu ve bu tarihi binaların nice depreme dayandığını kaydetti. 
     Collignon, ''Depremde tarihi binalar değil, son 50 yıl içinde inşa edilmiş binalar esas problemi oluşturuyor'' dedi. 
     İspanyol mimar Javier Barba da, İstanbul için mimari açıdan en önemli olan şeyin ''iyi planlama'' olduğunun altını çizerek, eski kentle yeni kentin iyi kaynaştırılması gerektiğini ifade etti. 
     
     KONYA'DAKİ FACİA 
     Bir basın mensubunun, ''Konya'da çöken bina ve Rusya'da çatısı göçen yüzme havuzuna'' ilişkin sorusunu yanıtlayan Frederic Fisher, bu tür faciaların çok acı olduğunu dile getirdi. 
     Mimarların, binanın tekniği ve statiğine ilişkin planlamasının işin sadece yüzde 50'si olduğunu, bunun yanı sıra inşaatı gerçekleştirenlerin işin diğer yüzde 50'sini oluşturduğunu anlatan Fisher, ''Demek ki, orada çalışanlar, mimarlar, mühendisler kadar işi ciddiye almalı. Dizayn çok doğru yapılabilir. Ama inşaatı da, dizaynı kadar önemlidir. Bu tür faciaların yaşanmaması için denetimin tek çözüm olduğunu düşünüyorum'' diye konuştu. 
     İngiliz mimar Alan Richie ise 10-15 yıl içinde mimarlıkta çok hızlı bir gelişme yaşandığını ve insanların hızla biten işler istediğini dile getirerek, ''Asıl sorulması gereken şu Acaba o çok katlı binaları yapmak için tecrübemiz var mı '' dedi. 
     
</TEXT>
</DOC>
