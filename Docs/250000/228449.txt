<DOC>
<DOCNO> 228449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/sonspo09.html </URL>
<DATE> 2004/04/04/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Fenerbahçe'de Çaykur Rizespor maçı hazırlıkları... 
</HEADLINE>
<TEXT>

     Ligde Akçaabat Sebatspor'u yenerek galibiyet serisini sürdüren lider Fenerbahçe, 29. haftada Çaykur Rizespor ile yapacağı maçın hazırlıklarına ara vermeden başladı. 
     Samandıra Tesisleri'nde gerçekleştirilen antrenör Ronald Koch'un yönettiği çalışmada, dünkü maçta forma giyen futbolcular yalnızca koşu yaparken, diğer futbolcular ise dar alanda çift kale maç ve kondisyon artırıcı çalışmalar gerçekleştirdi. 
     Bu arada antrenmanda, Fatih ve İsmail yer almazken, sarı-lacivertlilerin bir hayli neşeli olmaları dikkati çekti. 
     
     MEHMET, TOPLA ÇALIŞMALARA BAŞLADI 

     Sakatlığı nedeniyle takımdan ayrı olan ve tedavisi süren Mehmet Yozgatlı, topla çalışmalara başladı. 
     Takımla birlikte koşuya katılan genç oyuncu, daha sonra bireysel futbolcu antrenörü Gunnar Gerisch yönetiminde topla çeşitli çalışmalar yaptı. 
     Bu futbolcunun gelecek hafta içinde temposu yüksek çalışmalarla fizik kondisyon eksiğinin giderilmeye çalışacağı öğrenildi. 
     
     VAN HOOIJDONK'UN ZİYARETÇİLERİ 

     Fenerbahçe'nin yıldız oyuncusu Van Hooijdonk'u, Hollanda'dan gelen hayranları Samandıra Tesisleri'nde ziyaret etti. 
     Dün akşamki maçı da izleyen Hollandalı aile, antrenmanı izledikten sonra Van Hooijdonk'a içinde şarap, çikolota, kahve ve bisküvi gibi ürünlerin bulunduğu hediye sepeti verdi. Hollandalı futbolcu, antrenmandan sonra uzun bir süre sohbet ettiği hayranlarını daha sonra tesislere çağırarak forma hediye etti. 
     Bu arada ailenin 1 yaşındaki Thirza adındaki bebeği de ziyarette ilgi odağı oldu. 
     
</TEXT>
</DOC>
