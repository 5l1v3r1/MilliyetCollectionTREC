<DOC>
<DOCNO> 221686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/spor/yercan.html </URL>
<DATE> 2004/03/12/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Başkent'in Aslanları 
</HEADLINE>
<TEXT>

   
   İngiliz, Portekiz, İtalyan derken Gençlerbirliği bir tokat da İspanyollar'a attı. 
   Türk futbolunun Avrupa arenasındaki tek markası, parlayan yıldızı, haklı gururu Gençlerbirliği, bir destan da Valencia karşısında yazdı. 
   Sahaya yayılışından, oyuna ağırlığını koyuşuna kadar kusursuz bir Avrupa takımı görüntüsündeydi Gençlerbirliği dün gece Valencia karşısında... 
   Rakibin deplasmanda çok daha rahat, kendinden emin bir futbol oynadığını iyi analiz eden Ersun Yanal, yerinde ve akılcı bir müdahale ile gerekli tüm önlemini almış, orta sahayı besliyerek Valencia'nın yollarını tıkamıştı. İleride tek forvet oynayan Youla kendine has klas hareketleriyle Valencia defansını yıpratırken Mustafa Özkan ve Ali Tandoğan'a rahat rahat oynayabileceği koca bir alan bırakıyordu. El Saka ve Ümit Bozkurt'un defansta yıldızlaştığı ve Avrupa devlerinden Valencia'nın bir tek pozisyon bile bulamadan noktaladığı ilk yarıda Gençlerbirliği baskılı futbolunun karşılığını 12. dakikada aldı. Mustafa Özkan'ın Ayala tarafından ceza alanı içerisinde indirilmesinden kazanılan penaltıyı Filip ağlara gönderince Kırmızı - Siyahlı ekip maça ciddi bir avantajla başlamış oldu. Valencia'nın şaşkınlıkla şoku bir arada yaşadığı bu dakikalarda Mustafa Özkan'ın kaçırdığı bir pozisyon vardı ki, saç baş yoldurdu. Kolay dururken zoru başardı ve kaleci ile karşı karşıya kaldığı pozisyonda topu dışarı gönderdi. 
   İlk yarının kopyası bir ikinci yarı oynandı karşılaşmada. Gençlerbirliği yine rakibin adından ve gücünden korkmadan aslanlar gibi saldırıyor, Valencia cılız kontrataklarla gol bulmaya çalışıyordu. Futbolun tüm inceliklerini sahaya yansıtarak buralara kadar gelmesinin tesadüf olmadığını gösteren Başkent ekibi tarihine altın harflerle geçecek bir galibiyete daha imza atarken, rövanş maçı için önemli bir avantaj elde ediyordu. 
   Karşılaşmanın Norveçli orta hakemi Tom Henning ikinci yarıda tüm taktir haklarını konuk ekip lehine kullanmasına rağmen skoru etkileyecek önemli bir hata yapmadı. 
   
      
</TEXT>
</DOC>
