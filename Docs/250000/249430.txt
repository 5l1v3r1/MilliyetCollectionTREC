<DOC>
<DOCNO> 249430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/soneko13.html </URL>
<DATE> 2004/06/20/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
AB ile dış ticaret açığı üç katına çıktı... 
</HEADLINE>
<TEXT>

     Türkiye'nin AB ülkeleriyle ticaretinde karşı karşıya kaldığı açık, yılın ilk dört ayında geçen yılın eş dönemine göre iki kata yakın artış gösterdi. Devlet İstatistik Enstitüsü'nün DİE verilerine göre Türkiye'nin sayıları 15 olan AB ülkelerine ocak-nisan döneminde yaptığı ihracat yüzde 28.4 artışla 11 milyar 692.9 milyon dolar olurken, AB ülkelerinden gerçekleştirilen ithalat ise yaklaşık yüzde 50 artarak 12 milyar 891 milyon dolara ulaştı. Bu gelişmeyle Türkiye'nin AB ülkeleriyle ticaret açığı yüzde 183.5 büyüyerek 3 milyar 367 milyon dolara ulaştı. 
     AB ülkeleriyle dış ticaret hacmi geçen yılın eş dönemine göre yüzde 40 büyüyerek 22 milyar 415.2 milyon dolarla, ilk dört aydaki toplam dış ticaretin yaklaşık yarısını oluşturdu. İlk dört aylara göre Türkiye'nin AB ülkelerine yaptığı ihracatın, bu ülkelerden gerçekleştirdiği ithalatı karşılama oranı yüzde 86.2'den yüzde 73.9'a geriledi. 
     
     OECD'NİN PAYI YÜZDE 64 
     Anılan dönemde 15 AB ülkesi dışındakilerle birlikte OECD ülkelerine yapılan toplam ihracat yüzde 26.1 artışla 11 milyar 692.9 milyon, bu ülkelerden yapılan ithalat yüzde 49.6 artışla 17 milyar 906.8 milyon dolar oldu. OECD ülkeleriyle yapılan ticarette Türkiye'nin açığı yüzde 130.4 büyüyerek 6 milyar 213.9 milyon dolara ulaştı. OECD ülkeleriyle dört ayda yapılan dış ticaretin hacmi 29 milyar 599.8 milyon dolarla toplamda yüzde 63.2 pay aldı. 
     
     OECD DIŞI BÖLGELER 
     OECD üyesi olmayan ülkelere yapılan ihracatın yüzde 36.7 artarak 5 milyar 739.5 milyon dolar olduğu bu dönemde, bu ülkelerden yapılan ithalat yüzde 40.3 artışla 10 milyar 459 milyon dolara çıktı. Bu ülkelerde yapılan ticarette Türkiye'nin karşı karşıya kaldığı açık 4 milyar 719.6 milyon dolarla geçen yılkinin yüzde 45 üzerinde gerçekleşti. OECD dışındaki ülkelerle ticaret hacmi 16 milyar 198.5 milyon dolarla toplam dış ticaretin yüzde 35'ini oluşturdu. Anılan dönemde serbest bölgelere 777 milyon dolarlık ihracat, bu bölgelerden 262 milyon dolarlık ithalat yapıldı, 515 milyon dolarla geçen yılkinin yüzde 28 üzerinde dış ticaret fazlası verildi. 
     
     EN ÇOK TİCARET ALMANYA'YLA Türkiye'nin en büyük ticaret partneri olan AB ülkelerinden Almanya, anılan dönemdeki dış ticaret hacminde tek başına yüzde 13.8 pay aldı. Almanya ile dört ayda 2 milyar 727 milyon doları ihracat, 3 milyar 721.8 milyon doları ithalat olmak üzere toplam 6 milyar 448.5 milyon dolarlık ticaret hacmine ulaşıldı. Ticaret hacminde Almanya'yı 3 milyar 249 milyon dolarla İtalya, 3 milyar 192 milyon dolarla Fransa, büyük bölümü doğal gaz ithalatından kaynaklanan 2 milyar 979 milyon dolarla Rusya, 2 milyar 818.5 milyon dolarla İngiltere, 2 milyar 673 milyon dolarla ABD izledi. Bu dönemde İspanya ile 1 milyar 689 milyon, Çin'le büyük bölümü ithalat olmak üzere 1 milyar 468 milyon, Hollanda ile 1 milyar 216 milyon, İsviçre ile de 1 milyar 180 milyon dolarlık ticaret yapıldı. 

ANKA 
     
</TEXT>
</DOC>
