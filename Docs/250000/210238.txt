<DOC>
<DOCNO> 210238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/dunya/adun.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush Ortadoğu'yu özgürleştireceğiz 
</HEADLINE>
<TEXT>

   ABD Başkanı, yıllık 'Ülkenin Durumu' konuşmasında, Ortadoğu'da 'ileri bir özgürlük stratejisi' izlediklerini söyledi ve "Reform düşmanlarına meydan okuyacağız"dedi 
      YASEMİN ÇONGAR Washington 

   
   ABD Başkanı George W. Bush, dört yıllık görev döneminin sonuncu "Ülkenin Durumu" konuşmasında bugüne kadarki bütün uygulamalarını kararlılıkla savunurken, Demokratik Parti'den kendisine yöneltilen eleştirilere de yanıt vererek, bir anlamda seçim kampanyasını da başlattı. 
   Amerikan başkanlarının Anayasa gereği yılda bir kez Temsilciler Meclisi ve Senato'nun ortak oturumunda yaptıkları "Ülkenin Durumu" konuşması, geleneksel olarak gelecek bir yıldaki uygulamalara ayrılırken, Bush'un sözleri daha ziyade Irak, terörle savaş, vergi politikası, sağlık, sosyal güvenlik, istihdam ve eğitim gibi alanlarda yaptıklarının savunusunda yoğunlaştı. 
   Irak lideri Saddam Hüseyin'in devrilmesini en önemli başarılarından biri olarak gösteren Bush, Irak'ta demokrasinin kurulmasına sonuna kadar destek sözü verdi. Bush'un mesajları şöyleydi 
   YENİ IRAK Yeni bir Irak kurmak zorlu, ancak doğru bir iş. Amerika her zaman doğru olanı yapmak için gereken her çabayı göstermiştir. Geçen ocakta Irak'ta geçerli olan tek yasa, zalim bir adamın kaprisleriydi. Bugün koalisyonumuz, Irak Geçici Yönetim Konseyi ile birlikte temel bir yasanın, bir haklar bildirgesinin yazımı için çalışıyor. Irak'ta demokrasi yerleşmeye başladıkça, özgürlüğün düşmanları şiddet ve korku yaymak için ellerinden geleni yapacaklar. Haydutlar ve saldırganlar karşısında ABD'nin cesareti asla sarsılmaz. Katiller başarısız olacak ve Irak halkı özgürlük içinde yaşayacaktır. 
   TERÖRLE SAVAŞ En büyük sorumluluğumuz, Amerikan halkının aktif biçimde savunulmasıdır. 11 Eylül 2001'in üzerinden 28 ay geçti, iki yıldan uzun bir sürede Amerikan topraklarında bir saldırı gerçekleşmedi. Tehlikenin arkada kaldığına inanmak istememiz doğal. Bu anlaşılabilir, rahatlatıcı, ancak hatalı bir umuttur. Bali'de, Cakarta'da, Kazablanka'da, Riyad'da, Mombasa'da, Kudüs'te, İstanbul'da ve Bağdat'ta cinayetler devam etti. Teröristler Amerika'ya ve uygar dünyaya karşı planlarını sürdürüyorlar. Bizim irademiz ve cesaretimizle yenilecekler. 
   ORTADOĞU'DA DEĞİŞİM Ortadoğu zulümün, umutsuzluğun ve öfkenin hüküm sürdüğü bir yer olmaya devam ettikçe, ABD'nin ve dostlarımızın güvenliğini tehdit eden bir yer olmaya da devam edecek. Dolayısıyla Amerika, Geniş Ortadoğu kapsamında ileri bir özgürlük stratejisi izlemektedir. Reformun düşmanlarına meydan okuyacağız, terörün müttefiklerinin karşısında duracağız ve bölgedeki dostlarımızdan daha yüksek bir standart bekleyeceğiz. 
   
   
</TEXT>
</DOC>
