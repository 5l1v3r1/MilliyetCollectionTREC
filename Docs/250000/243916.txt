<DOC>
<DOCNO> 243916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/spor/spo15.html </URL>
<DATE> 2004/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Kayıhan'ın gözdeleri 
DİYARBAKIRSPOR ile anlaşan Ümit Kayıhan, transferde gözünü Milan Osterc ve Nenad Grozdiç'e çevirdi. Tecrübeli teknik adam, Bursaspor'a kazandırdığı iki oyuncunun da alınmasını istedi. Salı günü Ankara'da imza atacak olan Kayıhan, ardından gözündeki rahatsızlık nedeniyle ameliyat olacak. 

Erciyes arayışta 
SÜPER Lig'in yeni takımı, Bursasporlu Serkan Damla, Tamer ve Malatyasporlu Mithat'tan haber bekliyor. Diyarbakırsporlu Ramazan ve Burhan ile pazarlıklarını sürdüren Erciyesspor, Malatyaspor'un da peşinde olduğu Saidou'ya da teklif götürdü. 

Hedef Zitouni 
TUNUS'TA oyuncu arayan Gençlerbirliği Teknik Direktörü Erdoğan Arıca ince eleyip, sık dokuyor. Önceki gün Gana'nın Liberty ile Tunus'un Stad Tunusia takımları arasındaki maçı izleyen Arıca, bugün de Tunus - İtalya karşılaşmasını takip edecek. Tecrübeli hocanın, Tunus'un Esperance takımının 23 yaşındaki forveti Ali Zitouni ile ilgilendiği bildirildi. 

Sakarya rahat 
YEŞİL - Siyahlı takımın başkanı Selahattin Aydın, sözleşmeleri biten Kaptan Mesut, Ragıp, Burak, Cemil, Mahmut, Doğan, Gürçay, Halim, Taner Savut, Hakan Özmert, Olgun ve kaleci Fevzi ile anlaşacaklarını söyledi. Dış transferde ise Trabzon'dan Somers, D'Haene, Emre Toraman ve Augustine'nin yanı sıra Malatya'dan Mithat ve kaleci Milosevski'nin isimleri üzerinde duruluyor. 

İmdada Ziraat yetişti 
İSTANBUL'DA 2005'ten itibaren düzenlenecek Formula 1 yarışları için yatırılacak teminat az daha banka komisyonuna takılıyordu. 13.5 milyon dolarlık teminatın havale edilmesi sırasında banka komisyonu sıkıntısı yaşandığı, sorunun son anda çözüldüğü bildirildi. Bakan Mehmet Ali Şahin, 750 milyar liralık havale masrafı nedeniyle yaşanan krizin Ziraat Bankası'nın ücret almaması nedeniyle son bulduğunu söyledi. 

Ulusoy'dan Fener'e taş 
FUTBOL Federasyonu Başkanı Haluk Ulusoy, adını taşıyan çim sahanın açılışını yapmak için gittiği Samsun'da ilginç açıklamalar yaptı. Ulusoy, "Havuzun dışına kendisini itmek isteyen İstanbul'daki bir kulübümüz bunu aklının ucundan geçirmesin. Benim olduğum yerde bu olmaz. Zaten yeteri kadar kazanıyorlar. Biri yer, biri bakar, kıyamet ondan kopar" dedi. 

Bakan Şahin'den uyarı 
DEVLET Bakanı ve Başbakan Yardımcısı Mehmet Ali Şahin, Futbol Federasyonu seçimlerinde kendisinin ve başbakanın herhangi bir adayı olmadığını söyledi. TSYD Ankara şubesinin düzenlediği kahvaltılı toplantıya katılan Şahin, "Tepeden inme değişiklikler ancak diktatörlüklerde olur. Şaibe var deniyorsa o zaman genel kurul şaibeli birini seçmesin. Seçmesini bilmeyenin şikayete hakkı yoktur" diye konuştu. 

Şenoğlu çiftlerde zirvede 
ÇİN'İN İç Moğolistan Özerk Bölgesi sınırları içinde kalan Tongliao şehrinde düzenlenen 25 bin dolar toplam ödüllü ITF Tongliao Tianyuan Manifanshi Cup tenis turnuvasında İpek Şenoğlu çiftlerde mutlu sona ulaştı. Şenoğlu, takım arkadaşı Litvanyalı Liga Dekmeijere ile birlikte Rus Bastrikove ve Bratchikova çiftini 7-5 ve 7-6 5 sonuçlanan setlerle 2-0 yendi. 

Hentbolda rakip Slovenya 
A Milli Bayan Hentbol Takımı, Avrupa Şampiyonası elemeleri play-off ilk maçında bugün Slovenya ile karşılaşacak. Yakacık İTO Spor Salonu'ndaki karşılaşma saat 19.00'da başlayacak. Rövanş 6 Haziran'da deplasmanda yapılacak. Türkiye, Slovenya'yı elerse, finallere katılacak. Sporseverler mücadeleyi ücretsiz izleyebilecek. 

Bursaspor'da Şahin devri 
BURSASPOR'UN dün yapılan Olağan Genel Kurul toplantısında, Büyükşehir Belediye Başkanı Hikmet Şahin, oy birliğiyle başkanlığa seçildi. Zaman zaman tartışmaların yaşandığı kongrede Şahin, kullanılan 131 oyun tamamını aldı. 

Güney'de golf rüzgarı 
ANTALYA Golf Kulübü tarafından düzenlenen Pro - Am Golf Turnuvası Serik'te başladı. Turnuvaya yurt dışından 33 profesyonel golfçünün yanı sıra Türkiye'den işadamı Mustafa Koç, Golf Federasyonu Başkanı Ahmet Ağaoğlu ve CHP Karaman Milletvekili Fikret Ünlü gibi tanınmış isimlerin de aralarında bulunduğu 40 sporcu katılıyor. 

Küpü kır, altını al 
KAĞITHANE Belediyesi'nin, Sadabad etkinlikleri çerçevesinde düzenlediği okçuluk yarışları bugün gerçekleştirilecek. Aralarında milli sporcuların da bulunduğu lisanslı okçuların katılacağı mücadelenin ardından küp kırma yarışmasına geçilecek. Beş adet çeyrek altın bulunan toprak küpü kıran, altınların sahibi olacak. 

Veteranlarda kupa günü 
İSTANBUL Tenis Kulübü kortlarında 340 tenisçinin katılımıyla gerçekleştirilen Veteran Tenis Turnuvası bugün yapılacak kupa töreni ile sona erecek. Turnuva sonunda dereceye giren sporculara ödüllerini Devlet Bakanı ve Başbakan Yardımcısı Mehmet Ali Şahin verecek. Şahin, kupa töreni sonrası ise Göksoy Arsoy ile bir gösteri maçı yapacak. 



</TEXT>
</DOC>
