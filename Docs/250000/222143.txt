<DOC>
<DOCNO> 222143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/spor/spo03.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Evcil Aslan 2-1 
</HEADLINE>
<TEXT>

   Fatih Terim'in gün sayması, yönetimin kaos yaşaması Galatasaray'ın havasını tamamen kaçırdı. Hakan Şükür ile öne geçen Cim - Bom, Mehmet ve Erman'ın golleriyle yere çakıldı 
      ERHAN TELLİ 

   
   90 dakika 
   
   Türkiye'nin, Karadeniz manzaralı tek stadı olan Akçaabat Fatih Stadı'nda maç öncesinde yaşanan coşku görülmeye değerdi. Karadenizli taraftarlar, kemençe eşliğinde horon tepiyor, hem deniz, hem de stat manzaralı komşu apartmanların balkon ve çatılarını tribün yapan Trabzonlular da coşkuya ortak oluyordu. 
   Maça hızlı başlayan ev sahibi oldu. 4. dakikaya girilirken, Selahattin, Galatasaray defansının büyük hatasından öyle bir pozisyon yakaladı ki, takımını öne geçirmesi işten bile değildi. Mondragon ile karşı karşıya kalan Selahattin'in vuruşunda top Kolombiyalı kaleciye çarpıp, kornere gitti. 
   İlk yarıda pozisyonlara giren taraf Akçaabat, tek bir atakla golü bulan ise Galatasaray oldu. 13. dakikada sağ kanatta topla buluşan Hasan Şaş, pasını Hakan Şükür'e uzattı. Golcü oyuncu şık bir vuruşla topu ağlara gönderdi 0 - 1 
   Akçaabat Sebat, 31. dakikada Galatasaray defansının armağan ettiği bir top ve Selahattin ile eşitlik şansını yakalıyor, ama golcü oyuncu topu üstten auta gönderince, bu fırsatı kaçırıyordu. 32'de bir şans daha yakalayan ev sahibi, Selahattin ile Erman'ın aynı topu boş kaleye yollamak için hamle yapmasıyla sonuç alamıyor, bu dakikalar Galatasaray'ın şanslı anları olarak notlarımıza düşüyordu. 44'te Mehmet'in yaptığı ortaya yükselip kafasını vuran Selahattin, topu bir kez daha auta gönderdi. 
   İkinci 45 dakika başlar başlamaz gelişen Galatasaray atağından Hakan Şükür elverişli bir pozisyon buldu. Ancak golcü futbolcu, cılız vuruş yapınca Metin Aktaş golü son anda önledi. Bu atağın dönüşünde ikinci yarıda oyuna dahil olan Orhan kaleye sert vurdu. Mondragon topu son anda kornere çeldi. 
   48'de Selahattin, uygun pozisyonda topu yandan auta yolladı. 
   Ligden düşmemek için çırpınan ve şiddetle puana ihtiyacı olan Akçaabat Sebatspor, bu dakikalarda bastırıyor, Galatasaray ise adeta seyrediyordu. 60'ta Abdurrahman'ın ortasında Selahattin bir kez daha vurdu. Galatasaray savunmasına çarpan top kornere çıktı. Korner atışını kullanan Erman, ceza sahası içine ortasını yaptı. Mehmet topu yerden filelere göndererek, Sebat'a hayat veren beraberlik golünü attı 1 - 1 
   Eşitlik sağlanınca Galatasaray sanki beraberliğe razı bir oyun oynuyor, Sebat ise hakkı olan galibiyeti kovalıyordu. Futbolun adaleti kendini son dakikada gösterdi ve maçın başından beri istek ve arzuyla oynayıp, mücadele eden Akçaabat galibiyet golünü son saniyelerde buldu. 90 3'te gelişen kontratakta orta sahada topla buluşan Bayram pasını Simuala'ya çıkardı. Mondragon ile karşı karşıya kalan tecrübeli futbolcu, riske girmeyip, solunda bomboş bekleyen Erman'ı gördü. Erman zafer golüne imzasını attı 2 - 1. 
   
   Çizme'ye dönüş mü    Galatasaray'dan ayrılmasına sayılı günler kalan Fatih Terim'in, İtalya'nın gözde ekiplerinden Chievo ile anlaştığı iddia edildi 
      HAKAN CAN 

   GALATASARAY Teknik Direktörü Fatih Terim'in, yeniden İtalya'ya döneceği iddia edildi. Kongreyle birlikte Galatasaray'daki görevini noktalayacak olan Terim'in, İtalya Ligi'nde son yıllarda büyük çıkış yapan Chievo ile anlaştığı bildirildi. Tecrübeli hocanın, İtalyan yöneticilerle görüştüğü ve prensip anlaşması sağladığı vurgulandı. 
   FATİH Terim'in, Galatasaray'daki görevini noktaladıktan sonra Bodrum'daki yazlığına kapanıp, Chievo'nun yeni sezon planlamasını yapacağı belirtildi. Bu sezon İtalyan ekibini çalıştıran Teknik Direktör Del Neri'nin ise gelecek yıl Emre ve Okan'ın forma giydiği Inter'in başına geçeceği öğrenildi. 
   
   Platform bilmecesi    Canaydın tepki gösterdi 
   GALATASARAY Başkanı Özhan Canaydın, Platformu'nun bugün yapacağı toplantıya gitmeme kararı aldı. Canaydın, diğer başkan adaylarının da katılacağı toplantıda konuşma sırası düzenlenmemesi ve konuşmaları bitence ayrılma mecburiyeti getirilmesine tepki gösterdi. Canaydın, "Bu davranış Başkanlık makamına saygıyı da içeren Galatasaray etiğine ve geleneklerine tamamen ters düşmektedir" ifadelerini kullandı. 
   
   Üyelerden yanıt geldi 
   HERŞEY Galatasaray için Platformu Üyeleri, Başkan Özhan Canaydın'ın kulübün resmi internet sitesinden yaptığı eleştiriye dün faksla yanıt verdi. Üyeler, Canaydın'ın en son konuşmacı olma talebinin kabul edildiğini ve görüşlerini açıkladıktan sonra diğer başkan adaylarını da dinleyebileceğini bildirdi. Diğer adaylar da dahil olmak üzere hiç kimseye herhangi bir mecburiyet sunulmadığı da iddia edildi. 
   
   
   
</TEXT>
</DOC>
