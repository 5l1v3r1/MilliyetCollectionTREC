<DOC>
<DOCNO> 223715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sondun48.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs'ta milli marş da belirlendi 
</HEADLINE>
<TEXT>

     Kıbrıs'ta Annan planı temelinde 20 Nisan'da yapılacak referandumun ardından kurulması öngörülen federal devletin bayrağının ardından, marşı da belirlendi. 
     BM gözetiminde bir süreden beri çalışmalarını sürdüren marş komitesi, bugün yaklaşık 2 saat süren toplantıda çalışmalarını tamamladı ve yeni marşı kabul etti. Türk ve Rum üyeler tarafından oybirliğiyle onaylanan marş, Türk ve Rum liderliklerinin onayına sunulacak. 
     Toplam 111 eser arasından seçilen, enstrümantal yeni Kıbrıs marşı, Kıbrıs ezgilerine yakın ritimlerden oluşuyor. 
     Komite üyelerinin başvuru sahibini bilmeden değerlendirmeye aldığı ezgilerin sahiplerinin, marşın resmi onayından sonra açıklanması bekleniyor. 
     Marş komitesinde Türk tarafını Yılmaz Taner, Eralp Adanır ve Özkay Hoca temsil etti. 
     Federal cumhuriyetin bayrağı da geçen hafta bayrak komitesinde yüzlerce başvuru arasından belirlenmiş ve siyasi liderliklerin onayına sunulmuştu. KKTC Bakanlar Kurulu çarşamba günü bayrağı onaylamıştı. 
     Türk ve Rum liderlikleri tarafından onaylanan federal bayrak, anlaşmayla birlikte federal cumhuriyetin bayrağı olacak. 
     
</TEXT>
</DOC>
