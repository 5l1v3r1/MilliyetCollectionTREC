<DOC>
<DOCNO> 233861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonsiy02.html </URL>
<DATE> 2004/04/22/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
Alman Meclis Başkanı'ndan DEP kararına tepki .. 
</HEADLINE>
<TEXT>

     Almanya Federal Meclis Başkanı Wolfgang Thierse, Leyla Zana ve diğer eski DEP milletvekillerinin yeniden yargılandıkları davada 15 yıl hapis cezasına çarptırılmasına ilişkin, ''Ben bunu çok hazin, hatta bir skandal olarak görmekteyim'' dedi. 
     Resmi bir ziyaret için Türkiye'de bulunan Thierse, Friedrich Ebert Vakfı'nın Hyatt Regency Otel'de düzenlediği toplantıda, ''Kültürlerin Hoşgörüsü-Dinlerin Hoşgörüsü'' konulu bir konferans verdi. 
     Türkiye'nin içtenlikle modern demokrasiyi kendisiyle bağdaştırmaya çaba gösteren bir ülke olduğunu belirten Thierse, Türkiye'nin bu konuda diğer İslam ülkeleriyle kıyaslandığında hayli yol almış bir devlet olduğunu vurguladı. 
     Thierse, Türkiye'nin Avrupa'ya birçok bakımdan çok yakın olduğunu dile getirerek, Avrupa'nın da 40 yılı aşkın bir süredir Türkiye'nin AB'ye üyeliği konusunda kriterlerin yükümlülüğü altına girdiğini kaydetti. 
     AB'ye üye olma isteğinin Türkiye'de geçen yıl çok köklü değişikliklere yol açtığını ifade eden Thierse, ölüm cezasının kaldırıldığını, ceza yasasının ünlü bazı maddelerinin değiştirildiğini ve dini azınlıkların haklarının güçlendirildiğini anımsattı. 
     Thierse, ''Bu arada, Medeni Kanun değişikliği kadınların haklarını daha fazla güçlendirdi, insan hakları ihlalleri eskisine nazaran daha fazla eleştirel şekilde ele alınmakta, Kürtlerin meselesi olarak tanınan kültürel otonomi açısından da gittikçe ilerlenmektedir. Böylece hukuk devleti olma yolunda ciddi adımlar atıldı'' diye konuştu. 
     
     DEP DAVASI'NDAKİ KARAR 
     Leyla Zana ve öteki eski DEP milletvekilleriyle ilgili yargı kararına da değinen Thierse, şunları kaydetti 
     ''Leyla Zana ve öteki parlamento üyeleri 15 yıllık hapis cezasına çarptırıldılar. Ben bunu çok hazin, hatta bir skandal olarak görmekteyim. Sizin, bunun Alman ve Avrupa kamuoyundaki etkilerini tahmin ve hayal etmeniz zor olmasa gerek diye düşünüyorum. Bu tür olaylar, Türkiye'deki hukuk devleti hakkında şüpheler doğurmakta ve önyargıları güçlendirmektedir. Bu ister istemez diğer olumlu adımların arka plana atılmasını beraberinde getirir. Ben burada asla bu konuda müdahil olamam ama size bu kararın uyandırabileceği etkilerden söz etmek istiyorum. Bunun gözden geçirilmesinin ve sembolik öneminin altını çizmek istiyorum.'' 
     
     ''TÜRKİYE, İSLAM DÜNYASI İÇİN ÖRNEK'' 
     Thierse, Türkiye'nin Kopenhag kriterlerine uygun bir devlete dönüşmesinin bölgedeki istikrarın artmasını sağlayacağını, İslam dünyası için bir örnek oluşturacağını vurgulayarak, ''Demokratik bir Türkiye, açık bir şekilde İslamiyetin modern ve aydınlanmış bir toplum için bir çelişkiyi ifade etmediğini kanıtlayacaktır. İslam dininin, demokrasi açısından bir engel oluşturmadığını göstermiş olacaktır'' dedi. 
     Wolfgang Thierse, AB'nin bir politik birlik olduğunu ve bu birliğe bağlı olmak isteyen ülkelerin Avrupa değerlerini, insan hakları, düşünce özgürlüğü, din özgürlüğünü benimsemek zorunda olduğunu vurguladı. 
     Avrupa'da yıllar süren mücadele sonucu din ve siyasetin ayrıldığını, bunun din özgürlüğünün ana şartı olduğunun kavrandığını anlatan Thierse, ''İslam dünyasının da bu yoldan geçmesi gerektiğini biliyorum. Türkiye bu konuda gerçekten öncü bir rol oynamaktadır. Türkiye laikliği seçmiştir ama gene de Türk toplumunda hala birtakım İslam grupları hala büyük bir etkiye sahiptir. Dolayısıyla Türk hükümetinin, devlet ve dini birbirinden ayırma yolundan dönmemesi büsbütün önem kazanmaktadır'' diye konuştu. 
     
     ''AVRUPA, FIRSATI KAÇIRMAMALI'' 
     Thierse, ''Türkiye, bütün İslam dünyasında, batı demokrasisinin değerler sistemi ve uygarlık modelini benimseyen tek ülkedir. İslamiyeti Avrupa ile entegre etme fırsatını, Avrupa, bence, asla elinden kaçırmamalıdır'' dedi. 
     Avrupa'da çok dinli bir yapının bulunduğunu, Müslüman nüfusun AB içinde orta boy bir devletin nüfusuna sahip olduğunu dile getiren Thierse, sözlerini şöyle tamamladı 
     ''Avrupa'yı tek bir dine indirgemek gibi bir hata yapmamalıyız. Türkiye'ye biz bu yolu açık tutmalıyız ki, Türkiye bu yolda ne kadar çok ilerlerse, o ölçüde öteki İslam devletleri için İslamiyet ile modernliği birbiriyle bağdaştırmak bakımından örnek bir rol oynayabilecektir. Eğer Türkiye'ye AB üyeliği seçeneği kapatılırsa bu Türkiye, İslam dünyası ve AB için ölümcül sonuç doğurur.'' 
     
</TEXT>
</DOC>
