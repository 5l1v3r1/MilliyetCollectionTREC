<DOC>
<DOCNO> 210148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/soneko21.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı Holding, 2003'te 15.6 katrilyon lira ciro yaptı... 
</HEADLINE>
<TEXT>

     Sabancı Holding CEO'su Celal Metin, geçen yıl 15.6 katrilyon lira ciro gerçekleştirildiğini bildirdi. 
     Sabancı Holding Yönetim Kurulu Başkanı Sakıp Sabancı ve CEO Celal Metin, dünya ve Türkiye ekonomisindeki gelişmeler ile Sabancı Holding'in 2003 yılı faaliyetlerini, 2004 beklenti ve hedeflerini değerlendiren bir basın toplantısı düzenledi. 
     Sabancı Holding CEO'su Metin, bugüne özel çıkarılan Habersa bülteninde yer alan açıklamasında, 2003'de 15.6 katrilyon lira ciro elde edildiğini belirterek, 2004'de 16.8 katrilyon liralık ciro ve yüzde 8'lik büyüme hedeflediklerini duyurdu. 
     
     819 MİLYON DOLARLIK İHRACAT 

     Sabancı Holding CEO'su Celal Metin, 2003'de Sabancı Holding'in 819 milyon dolarlık ihracat, 347 milyon dolarlık yatırım yaptığını kaydetti. 
     Holdingin 2004 ihracat hedefinin 900 milyon dolar, yatırım hedefinin ise 454 milyon dolar olduğunu açıklayan Metin, 2003'de tüm şirketlerinde rekabetli yapıyı korumak ve geliştirmek için yeniden yapılanma çalışmalarını sürdürdüklerini anlattı. 
     Celal Metin, gıda sektöründe gelişerek Piyale markası altında piyasaya yeni ürünler sürdüklerini belirterek, ''2007 yılına kadar gıda grubunda 1 milyar dolar ciro yapar hale gelmeyi hedefliyoruz'' dedi. 
     DanoneSa'daki yüzde 50 hisselerini sattıklarını, AkkardanSa'daki hisselerini satarak bu alandan çıktıklarını anımsatan Metin, 2003'de Carrefoursa, Diasa ve Teknosa'nın perakendecilik sektöründe faaliyetlerini sürdürdüğüne işaret ederek, şöyle konuştu 
     ''2004 yılında karlı büyümeyi sağlayacak ve yatırım risklerimizi azaltacak yapıyı oluşturacağız. Yeni mağazalar açarak, organik olarak büyümeyi sürdürecek, ayrıca yeni şirket alımlarını da değerlendireceğiz. Teknosa mağazalarını 57'ye, süpermarket sayımızı da 8'e çıkarmayı hedefliyoruz.'' Metin, 2003 yılında Sabancı Telekom şirketini kurarak, telekomünikasyon sektöründe güçlü bir yapının temellerini attıklarını belirterek, ''2004 yılında, Telekom özelleştirmesine Koç Grubu ile birlikte teklif vermeyi hedefliyoruz'' dedi. 
     
     REEL FAİZ HALA YÜKSEK 

     Celal Metin, iyiye giden ekonomide istikrarın giderek korunması gerektiğini ifade ederek, şöyle konuştu 
     ''Reel faiz düşmüştür, ancak hala yüksektir. Bu ciddi bir sorundur. Reel faizde düşüşün sürmesini ve en önemlisi kalıcı olmasını sağlamalıyız. İşsizlik oranı da yüksektir. Mutlaka istihdam yaratan, karlılığı yüksek, yeni yatırımların önünü açan bir ekonomik ortam yaratmalıyız.'' Ana hedeflerinin, uluslararası rekabet güçlerini kalıcı yükseltmek olduğunu vurgulayan Metin, ihracata bakış açısının da tümüyle değişmesi gerektiğini söyledi. 
     Metin, ''İhracatta kalıcı artışın yolu yatırımlardan geçiyor. Bunun yanı sıra mutlaka çok güçlü ve istikrarlı bir mali sektöre sahip olmalıyız'' dedi. 
     Bu amaçla yapılanların bugüne kadar olumlu ancak yetersiz olduğunu belirten Metin, daha hızlı ve radikal olmanın şart olduğunu, kamuyu ve işleyişini, ekonominin rekabet gücünü artıran bir yapıya kavuşturmak gerektiğini kaydetti. 
     Celal Metin, grubun kritik başarı faktörleri olarak ele aldığı konuları da şöyle özetledi 
     ''Tarım sektörünü rekabetçi hale getirmeliyiz. İhracat artışını yeni, rekabetçi üretim kapasiteleriyle kalıcı hale getirmeliyiz. İthalattaki hızlı büyümeyi yakından izlemeliyiz. Ekonomiyi mutlaka kayıt altına almalıyız. Kamu yönetiminde şeffaflık, hesap verebilirlik gibi konuları kapsayan kurumsal iletişim ilkelerini benimsemeliyiz. Bankacılıkta sınırsız mevduat güvencesini kaldırmalıyız. Kamu bankalarını özelleştirmeliyiz.'' Celal Metin, 2003 yılı faaliyetlerinin ve grup bazında gelişen iletişimin, sayısı 13'e ulaşan halka açık şirketlerinin borsadaki performansını olumlu etkilediğini belirterek, şunları kaydetti 
     ''İMKB'de işlem gören 285 şirketin toplam pazar değeri 65 milyar dolardır. Sabancı Holding ve Akbank, gösterdikleri yüksek performansla 2003 sonu itibariyle ulaştıkları toplam 13 milyar dolar pazar değeriyle, İMKB'nin toplamının yüzde 20'sini oluşturdu.'' Metin, Sabancı Topluluğu'nun 2004'te kendi markalarıyla, değişik alım segmentlerine hitap edeceğini bildirdi. 
     
     ÇİN'İ AYRINTILI İZLİYORUZ 

     Celal Metin, global ekonomide Çin'in önemli bir faktör olduğunu, son 13 yılda Çin ekonomisinin reel anlamda 3 kat büyüdüğünü ifade ederek, şunları kaydetti 
     ''Çin'i dikkate almadan yapılan bir iş planı, hem eksik hem de sağlıksızdır. Biz Sabancı Grubu olarak bu ülkeyi ayrıntılı inceliyoruz. Çin'i sadece düşük maliyetli bir üretim merkezi olarak değil, büyük nüfusuyla, aynı zamanda ölçek ekonomisinin yakalanabileceği büyük bir pazar olarak görüyoruz.'' Metin, 2003 yılında şirketlerinde yeni bir iş yapış kültürü, yeni bir yaşam tarzı felsefesi ile en düşük maliyetli üretim yapar hale gelmek için 2005 yılı sonuna kadar yüzde 30 maliyet azaltmayı hedefleyen 3005 Programı'nı başlattıklarını anımsatarak, ''3005 Programı, şirketlerimizin rekabetçi pozisyonlarını korumaları ve güçlendirebilmeleri için bir 'to be or not to be' olmak ya da olmamak meselesi olduğundan, programın temel felsefesi olan sürekli iyileştirme ve geliştirmeyi 2004 yılında da devam ettireceğiz'' dedi. 
     Celal Metin daha sonra soruları yanıtladı. 

     
</TEXT>
</DOC>
