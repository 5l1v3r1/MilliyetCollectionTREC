<DOC>
<DOCNO> 215667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sondun06.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Egzersiz, yaşlıların beyin fonksiyonlarına iyi geliyor 
</HEADLINE>
<TEXT>

     ABD'de yaşları 58-78 arasında değişen bir grup üzerinde yapılan incelemeler, giderek yoğunlaştırılan bir egzersiz programının, ileri yaşlardaki insanların beyin fonksiyonlarında iyileşme sağladığını ortaya koydu. 
     Illinois Üniversitesi'nden bilim adamlarının yaptıkları, sonuçları ''Proceedings of the National Academy of Sciences''ın internet sayfasında yayımlanan araştırmaya göre, hızlı yürüyüş bile beyne yardımcı oluyor. 
     Çalışma sırasında, 41 kişilik grup, üç ay boyunca giderek yoğunlaşan bir egzersiz programına tabi tutuldu. Üç ay sonunda uygulanan program, haftada üç kez, 45'er dakikalık yürüyüştü. 
     Bu sırada grup üyelerinin beyin faaliyetleri, manyetik rezonans görüntüleme yardımıyla izlendi. Üç ay sonunda beynin faaliyetlerinde artma olduğu gözlendi, grup üyelerinin karar verme yeteneklerini ölçen testlerde de başarılarının yüzde 11 arttığı belirlendi. 
     Sadece esneme ve güç egzersizleri yapılan, kalp-damar amaçlı yürüyüş çalışması yapılmayan grupta ise beyin işlevlerinde önemli bir iyileşme gözlenmedi. 
     
</TEXT>
</DOC>
