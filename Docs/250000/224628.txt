<DOC>
<DOCNO> 224628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/ekonomi/aeko.html </URL>
<DATE> 2004/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İstek var, para yok 
</HEADLINE>
<TEXT>

   İlk kez yayınlanan tüketici eğilim anketinden, dayanıklı tüketim malı almanın tam zamanı olduğu, ancak yakın zamanda bu ürünleri alma ihtimali olmadığı sonucu çıktı 
      EKONOMİ SERVİSİ 
   
   Merkez Bankası ile Devlet İstatistik Enstitüsü'nün DİE birlikte hazırladığı tüketici eğilim anketinden dayanıklı tüketim malı almanın tam zamanı olduğu, ancak önümüzdeki altı aylık dönem boyunca alım yapma olasılığı bulunmadığı sonucu çıktı. Katılımcıların yüzde 53.8'i "şu anda tüketim için en uygun zaman" dedi. 
   Merkez Bankası ile DİE, harcama davranışları ve beklentilerini belirlemek üzere ilk kez yaptığı tüketici eğilim anketi sonuçlarını açıkladı. Ankete göre, bugünkü durum ve gelecekteki beklentilere ilişkin 15 soruya verilen yanıtlarla oluşturulan tüketici güven endeksi, şubatta önceki aya göre yüzde 0.4 arttı. Artış ekonomik durum, iş bulma olanakları, satınalma gücündeki kötüleşmeye karşın dayanıklı tüketim malı alınmasına ilişkin beklentilerdeki iyileşmeden kaynaklandı. 
   Ankette, katılımcıların yüzde 58.2'si TV, mobilya, buzdolabı gibi dayanıklı tüketim malı almak için doğru bir zaman olduğunu belirtti. Ancak, katılımcıların yüzde 2.6'sı altı ay içinde bu ürünlerden alma olasığının yüksek olduğunu belirtirken yüzde 78.1'i alma ihtimali olmadığını kaydetti. Gelecek altı ayda alım yapamayacakların oranı otomobilde yüzde 90.9, konutta ise yüzde 91.9 oldu. 
   Ankete göre, gelecek altı ayda iş bulma olanaklarına ilişkin beklentide belirgin bir kötümserlik göze çarptı. 
   
   Öncü olarak kabul ediliyor    Tüketici güven endeksi, ekonominin bugünkü durumu ve geleceğe ilişkin tahminleri içerdiği için başta ABD ve AB'de de önemli öncü gösterge olarak kabul ediliyor. Özellikle büyüme, enflasyon gibi temel verilere ilişkin tereddütlerin olduğu dönemlerde önem kazanan endeks, kişisel mali durum, genel ekonomi, harcamaların bugünkü durumu ile gelecekteki tahminleri hakkında fikir veriyor. Endeks 100'den büyük olursa "iyimserlik h kim" şeklinde yorumlanıyor. 
   
   
</TEXT>
</DOC>
