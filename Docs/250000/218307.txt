<DOC>
<DOCNO> 218307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/soneko55.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda hükümeti ekstra tasarrufa gidiyor 
</HEADLINE>
<TEXT>

     Hollanda Hükümeti, bütçe açığının fazla büyümemesi için, planlanandan daha fazla tasarruf yapacak. 
     Bakanlar Kurulu'nun bugün yapılan toplantısında, 2004 yılı bütçesinde yaklaşık 2 milyar euro daha tasarruf yapılması kararlaştırıldı. 
     Maliye Bakanı ve Başbakan Yardımcısı Gerrit Zalm, toplantıdan sonra yaptığı açıklamada, geçici göstergelerin, bütçe açığının, ulusal gelirin yüzde 3'ünü geçeceğini gösterdiğini, bunun, euro konusunda Avrupa Birliği AB içinde varılan istikrar anlaşmasının ihlali anlamına geleceğini belirtti. 
     Gerrit Zalm, bu nedenle hükümetin bütçe açığını yüzde 0.4 daha geri çekebilmek amacıyla, kamu harcamalarında tasarrufa gitmeyi kararlaştırdığını bildirdi. 
     Karar uyarınca, yıl içinde kamu harcamalarında ve bazı yatırımlarda tasarrufa gidilirken, bütçe gelirlerini yükseltmeye yönelik de bazı ek önlemler alınabilecek. 
     Merkez sağ ağırlıklı üçlü koalisyon hükümeti, daha önce, 2004 yılı bütçesinde 4 milyar euronun üzerinde tasarrufa gidilmesini kararlaştırmıştı. 
     
</TEXT>
</DOC>
