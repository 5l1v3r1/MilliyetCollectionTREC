<DOC>
<DOCNO> 227551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sondun55.html </URL>
<DATE> 2004/04/01/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
TAM Direktörü Şen Annan Planı objektif 
</HEADLINE>
<TEXT>

     Türkiye Araştırmalar Merkezi TAM Direktörü Faruk Şen, BM Genel Sekreteri Kofi Annan'ın, Kıbrıs Rum kesimi ile KKTC'de referanduma sunulacak nihai planının gayet objektif olduğunu söyledi. 
     TAM Vakfı ve Hessen Eyaleti Barış ve İhtilaf Araştırmalar Vakfı işbirliğiyle düzenlenen ''Annan Planı ve Kıbrıs'ın AB Üyeliği'' konulu sempozyumda konuşan Şen, planın, Kıbrıs'ta her iki halk için de kabul edilebilir olduğunu belirtti. Şen, şunları söyledi 
     ''4 kez değiştirilerek son şekli verilen plan, adadaki liderleri memnun etmemiş olsa da ada halkı için son derece kabul edilebilir bir içerikte. 24 Nisan'da yapılacak referandumda anlaşmaya varılması, Kıbrıs'ın AB üyeliği için son derece önem taşıyor. 30 yılın ardından artık ada halkı bu konuya bir çözüm bulmak zorunda ve bu şansı kaçırmamalı.'' Kıbrıs'taki en büyük sorunun yerleşim sorunu olacağına dikkat çeken Şen, yerleşim sorunlarının da Türkiye'nin AB'ye tam üyeliğiyle tamamen ortadan kalkacağını belirtti. 
     Şen, Kıbrıs'ta çözümün yalnızca KKTC'yi değil, Türkiye'nin AB üyeliğini de etkileyeceğini söyledi. 
     
</TEXT>
</DOC>
