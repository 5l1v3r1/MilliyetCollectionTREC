<DOC>
<DOCNO> 239641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sondun37.html </URL>
<DATE> 2004/05/13/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Beklenen oldu, İngiltere Savunma Bakanlığı fotoğrafları yalanladı 
</HEADLINE>
<TEXT>

     İngiltere, birliklerinin Iraklı bir tutukluya işkence yaptığını gösterdiği iddia edilen fotoğrafların Irak'ta çekilmediğini ileri sürdü. 
     İngiltere Savunma Bakan Yardımcısı Adam Ingram, parlamentoda yaptığı konuşmada, Daily Mirror gazetesinde yayımlanan işkence fotoğraflarının ''kesinlikle Irak'ta çekilmediğini'' söyledi. 
     Bu fotoğrafların birinde görünen kamyonun ''asla Irak'ta bulunmadığını'' kaydeden Ingram, fotoğraflarla ilgili soruşturmanın sürdüğünü ve sonunda dava açılabileceğini belirtti. 
     Bakan Yardımcısı, ''Bu fotoğraflara itibar etmek zorundaydık, ama artık bu değişti'' dedi. 
     Ingram, fotoğraflarla ilgili olaya karışanların askeri yasalara göre suç işlemiş olabileceklerini belirterek, soruşturma bitene kadar ayrıntıların açıklanmayacağını da söyledi. 
     Daily Mirror gazetesi, 1 Mayıs'ta yayımladığı fotoğrafların kendilerine Irak'ta Lancashire Alayı'nda görev yapan bir asker tarafından verildiğini yazmıştı. 
     
</TEXT>
</DOC>
