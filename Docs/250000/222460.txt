<DOC>
<DOCNO> 222460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/soneko19.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmara depremi acil yapılandırma projesi için ihale açılıyor 
</HEADLINE>
<TEXT>

     Başbakanlık Proje Uygulama Birimi PUB , Marmara Depremi Acil Yapılandırma MEER Projesi kapsamında ''Marmara Bölgesi kalıcı konut alanları-site yönetim sistemlerinin kurulması'' ile ''İstanbul Bakırköy-Zeytinburnu katılım eğitim sistemi saptaması çalışması'' müşavirlik hizmetleri için, yeterli tecrübeye sahip firmaları, ''ilgili bildirimi''nde bulunmaya davet etti. 
     Söz konusu işler, Dünya Bankası'ndan sağlanacak olan kredilerle yürütülecek. 
     Deprem bölgesindeki hasarların giderilmesi ve Marmara Bölgesi'nin kentsel alanlarında depremde konutları yıkılmış veya ağır hasar görmüş hak sahipleri için inşa edilmiş olan kalıcı konut alanlarında site yönetim sistemleri kurdurulacak. 
     Aynı proje kapsamında İstanbul'da binaların yapısal fiziksel güçlendirmeleri yapılarak depreme dayalı afet riskinin azaltılmasını amaçlayan, bina güçlendirme programı çerçevesinde Zeytinburnu ve Bakırköy ilçelerinde pilot uygulama çalışması yapılacak. 
     Buna göre söz konusu yerlerde, katılım eğilimi saptaması çalışması müşavirlik hizmetleri gerçekleştirilecek. 
     İki ayrı müşavirlik hizmeti olarak yapılacak işlerde, Marmara Bölgesi'ndeki Gölcük ve Gebze'de yaptırılmış olan kalıcı konut alanlarında gerekli bilgilendirme çalışmaları gerçekleştirilecek. Yönetim seçimleri organize edilerek, resmi prosedürler yerine getirilerek blok ve ada yönetimleri kurulacak. 
     Süresi 6 ay olarak belirlenen yönetimlerin mali ve idari sistemleri oluşturulacak. 
     
     BAKIRKÖY-ZEYTİNBURNU 
     Aynı proje kapsamında İstanbul'un Bakırköy ve Zeytinburnu ilçelerinde katılım eğitimi saptaması çalışması müşavirlik hizmetleri de gerçekleştirilecek. 
     Çalışma, söz konusu ilçelerde bina güçlendirme programına halkın katılım eğilimini saptamaya yönelik olarak bina güçlendirmeleri konusunda mülk sahipleri ile odak grup görüşmeleri yapılarak gerçekleştirilecek. 
     Talep değerlendirme çalışması olarak öngörülen işin süresi, 6 ay olarak belirlendi. 
     
     KATILIM ŞARTLARI 
     Söz konusu işlerle ilgilenen müşavirler, ön yeterlilik almak üzere hizmetlerin sunulmasında yeterli olduklarını belirten bilgileri ve tanıtım dosyalarını iki kopya halinde hazırlayacaklar. 
     Müşavirler başvurularında, söz konusu hizmet işlerinden hangisi ile ilgilendiklerini açıkça belirtecekler. Her iki iş için başvurmak isteyen kuruluşlar her iş için ayrı tanıtım dosyası sunacaklar. 
     Bu arada istekliler, konu ile ilgili yeterliliklerini artırmak amacıyla ortaklıklar da oluşturabilecekler. 
     Müşavir seçimi Dünya Bankası'nın Ocak 1997'de yayımladığı, ''Dünya Bankası Borçluları Tarafından Müşavirlerin Seçimi ve İstihdamı'' kılavuz kitapçığında yer alan yöntemlere uygun olarak seçilecek. 
     Başvurular ise 7 Nisan 2004 tarihinde saat 17.00'ye kadar Başbakanlık Proje Uygulama Birimi'ne yapılacak. 
     
</TEXT>
</DOC>
