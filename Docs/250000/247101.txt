<DOC>
<DOCNO> 247101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sondun38.html </URL>
<DATE> 2004/06/11/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Hollandalı askerlerin Irak'ta kalış süresi uzuyor 
</HEADLINE>
<TEXT>

     Irak'ta çokuluslu güç bünyesinde görev yapan Hollandalı birliğin, ülkedeki görev süresi 8 ay daha uzatılacak. 
     Hollandalı birliğin görev süresinin temmuz ayından geçerli olmak üzere uzatılması, Bakanlar Kurulu'nun bugünkü toplantısında kabul edildi. 
     Dışişleri ve Savunma bakanlıklarının önerisiyle kabul edilen karar tasarısında, Hollandalı birliğin, Irak'ta güvenliğin ve istikrarın sağlanması açısından göreve devam etmesinin zorunlu olduğu belirtildi ve bunun, uluslararası istikrar açısından da önem taşıdığı kaydedildi. 
     Hükümetin aldığı kararın, önümüzdeki günlerde parlamentoda onaylanarak kesinleşmesi bekleniyor. 
     Koalisyonu oluşturan partiler, hükümetin bu yönde alacağı karara destek vereceklerini daha önce açıklamışlardı. 
     Hollanda, geçen yıl ağustos ayından itibaren Basra bölgesine 6 ay süreyle 1200 dolayında asker göndermiş ve daha sonra askerlerin görev süresi altı ay uzatılmıştı. 
     Irak'ta görev yapan askerlerin güvenliğine katkı amacıyla kısa süre önce bölgedeki birliğe takviye yapılmış, bu çerçevede 6 Apache savaş helikopteriyle 100 dolayında asker daha gönderilmişti. 
     
</TEXT>
</DOC>
