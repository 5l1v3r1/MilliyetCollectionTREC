<DOC>
<DOCNO> 241608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sondun16.html </URL>
<DATE> 2004/05/21/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
'Düğün bombalaması'ndan kurtulanlar dehşeti anlatıyor... 
</HEADLINE>
<TEXT>

     Irak'ta Amerikan savaş uçaklarının bombaladığı düğüne katılanlardan hayatta kalanlar, olayı anlatırken, ''güzel bir düğün olduğunu, saat 21 00 civarında akşam yemeği bittiği sırada uçakların sesini duyarak kutlamaları bıraktıklarını'' anlattı. 
     AP ajansına açıklama yapan görgü tanıkları, herkes yatmaya gittikten 6 saat sonra da ilk bombanın büyük çadıra düştüğünü söyledi. 
     Amerikan ordusunun doğrulamadığı olayda, Suriye sınırındaki Mecr Eddib köyünde bir düğüne hava saldırısı düzenlenmiş, düğünü yapan Bufahd aşiretinden çoğu kadın ve çocuk 45 civarında kişinin öldüğü belirtilmişti. 
     Amerikalı General Mark Kimmitt, koalisyon güçleriyle savaşmak üzere Irak'a sızmaya çalışanların saklandığı bir evin hedef alındığını, ancak Amerikan ordusunun olayı araştıracağını açıklamıştı. Kimmitt, ''Suriye sınırına 16 km, en yakın medeniyet noktasına 130 km mesafede, çölün ortasına kim gider ki'' demişti. 
     Bufahd aşireti mensuplarıysa, bu sınır bölgesini topraklarının bir parçası olarak gördüklerini, hayvanlarını otlattıklarını, Ramadi'deki evlerinden ayrılıp çölde gezindiklerini anlatıyorlar. Aşiret üyeleri itiraf etmese bile, Suriye'yle hayvan kaçakçılığının burada gündelik yaşamının parçası olduğu biliniyor. 
     
     BUFAHD AŞİRETİNİN DÜĞÜNÜ 

     Bombardımandan kurtulanlardan Medhi Navaf, olayla ilgili olarak şunları anlattı 
     ''Anneler, kollarında çocuklarıyla öldü. Onlardan biri kızımdı. Kızımı evden birkaç adım ötede buldum, kollarında 2 yaşındaki oğlu Raad vardı. 1 yaşındaki oğlu Raid ise yanlarında kaybolmuş kafasıyla yatıyordu.'' Mehdi'nin kardeşi Talib de, saldırıda karısı Emel ile 2 yaşındaki Anud ve 1 yaşındaki Halide adlı 2 kızını kaybetti. 
     Mehdi Navaf, ayrıca düğünde havaya ateş açıldığı haberlerini yalanlayarak, ateş açıldığı ya da yabancı savaşçıların gizlendiğine ilişkin kendilerine kanıt gösterilmesi gerektiğini söyledi. 
     Medhi Navaf ile Bufahd aşireti erkeklerinin, ölülerini Ramadi'ye taşıyarak, 3 kişiye bir mezar olmak üzere aşiretin mezarlığına gömdükleri kaydedildi. 
     Düğüne katılanlardan aşiretin reisi Şeyh Dahan Harac da, ''Amerikalılar teröristlerden şüphelendiyse niye bölgeyi kuşatıp arama yapmadıklarını'' sordu. 
     Bombardımandan kurtulanlar, akşam 21 00 sularında uçakların sesini duyunca korktuklarını, daha sonra askeri araçların gelerek köyden 2 mil uzakta durduğunu, 23 00 civarında uçakların hala tepelerinde uçtuğunu anlattı. 
     Bunun üzerine düğünü sona erdirmeye karar verdiklerini söyleyen görgü tanıkları, gelin Ezher Rikad ile damat Rutba Sabah'ın çadırlarına gittiğini, Ramadi'den gelen 25 kadar erkek misafir ile Bağdat'tan gelen 5 kişilik müzisyen grubunun büyük çadırda kaldığını, kadınlarınsa yakınlardaki tek katlı evlerde yatmaya gittiğini anlattı. 
     Görgü tanıklarının verdiği bilgiye göre, salıyı çarşambaya bağlayan gece sabaha karşı 02 45 sularında ilk bomba büyük çadırı vurdu. Burada ölenler arasında Bağdat'tan düğüne gelen şarkıcı Hüseyin El Ali de vardı. İkinci bomba ise bir eve isabet ederek içerdeki herkesin ölümüne neden oldu. Bombardımanın gün ışıyıncaya kadar sürdüğü belirtiliyor. 
     Tanıklar, daha sonra 2 helikopterin iniş yaptığını, 40 kadar askerin kadınların kaldığı evle yakınlardaki bir başka evi aradığını, ardından bu evlerin havaya uçtuğunu söyledi. Bazı tanıklar, evlerin havadan vurulduğunu, diğerleri de patlayıcılarla havaya uçurulduğunu kaydetti. 
     Bazı görgü tanıkları, Amerikan askerlerinin, kadınların cesetlerinden mücevherleri ve paraları aldığını da iddia etti. 
     Bir diğer görgü tanığı Ahmed Salih ise, mezarlarda yatan her bir kişi için 10 Amerikalıyı öldürecekleri tehdidinde bulundu. 

     
</TEXT>
</DOC>
