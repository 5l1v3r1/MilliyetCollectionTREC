<DOC>
<DOCNO> 224337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/siyaset/siy03.html </URL>
<DATE> 2004/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal AKP'yi CHP kurtardı... 
</HEADLINE>
<TEXT>

   Başbakan Erdoğan'la aynı saatte İzmir'de miting düzenleyen Baykal, "Irak tezkeresi CHP'nin çabalarıyla önlenmemiş olsaydı, hem Türkiye hem AKP terör batağına saplanacaktı" dedi 
      UTKU BOLULU, TURAÇ TOP İzmir DHA 

   
   CHP Genel Başkanı Deniz Baykal, geçen yıl 1 Mart'ta Irak tezkeresinin kabul edilmemesinde partisinin büyük payı olduğunu savundu. Tezkerenin reddiyle Türkiye'nin terör bataklığına girmekten kurtulduğunu savunan Baykal, "CHP hem Türkiye'yi hem de bir bakıma AKP'yi kurtardı" dedi. 
   
   'Kaleyi düşürmeyeceğiz' 
   Büyükşehir Belediye Başkan adayı Ahmet Piriştina'nın anketlerde önde göründüğü İzmir'de toplanan kalabalıkla moral bulan Baykal, Başbakan Recep Tayyip Erdoğan'ın karşısına aynı kentte ve aynı saatte çıkarak, "İzmir Kalesi'ni düşürmeyeceğiz" diye konuştu. 
   Karşıyaka Demokrasi Meydanı'nda konuşan CHP Genel Başkanı Baykal, ABD'nin Irak'a müdahalesi öncesi yaşanan tezkere tartışmalarına değinerek, "İspanya seçimler öncesi yapılan büyük suikastta yüzlerce insanını kaybedince halk uyandı. Hesabını seçimde sordu. CHP'nin çabalarıyla Irak tezkeresi önlenmemiş olsaydı, ülkemiz Ortadoğu'daki terör batağına saplanacaktı" ifadesini kullandı. 
   
   Kıbrıs eleştirisi 
   Başbakan Erdoğan'ın "CHP'nin kökü bereketsiz" sözlerini de "Kökü unut, lügattan çıkar" diyerek eleştiren CHP lideri Baykal, Kıbrıs'ta gelinen noktanın sorumlusunun AKP olduğunu belirterek, şunları söyledi 
   "Yarın tarih 'AKP iktidarını Türkiye'nin Kıbrıs davasına ihanet etmiş' iktidar olarak ilan edecektir. Ancak işi tarihe bırakmayın ve 28 Mart'ta bu anlayışa yanıtı siz verin.'' 
   AKP'nin İl Seçim Kurulu'na müracaat ederek Gündoğdu Meydanı'nda miting yapmalarını engellediğini de iddia eden Baykal, şöyle konuştu 
   "Engelleyenler utanç duysun. Şu anda karşı kıyıda AKP miting yapıyor. Gazeteciler fotoğraf çekip karşılaştırma yapacaktı. Demokrasi ayıpları eskiden yapılırdı, h l da yapılıyor." 
   
   Piriştina eşlik etti... 
   Alsancak Gündoğdu Meydanı'nda yapılacağı ilan edilen miting yerinin bir gün önce Karşıyaka Demokrasi Meydanı olarak değişmesi, CHP'yi zor durumda bıraktı. Gündoğdu Meydanı'na gelen CHP'liler otobüslerle Karşıyaka'ya taşındı. Meydanı tıklım tıklım dolduran partililerin arasından güçlükle konuşma yapacağı TIR'a ulaşan Baykal'a Piriştina eşlik etti. 
   
   20 bin bayrak...    CHP'liler, mitinge yaklaşık 50 bin kişinin katıldığını belirtirken, bu sayı polis kayıtlarına 10 bin olarak geçti. 
   Miting alanı 20 bin bayrak ve afişle süslendi. 
   İzmirliler, mitinge 500'e yakın otobüs ve 2000 otomobille geldi. 
   CHP Gençlik Kolu üyesi 250 partili mitingde görevlendirildi. 
   CHP bayraklarıyla süslenmiş balıkçı kayık ve motorları, miting alanını denizden çevreledi. 
   
   
   
</TEXT>
</DOC>
