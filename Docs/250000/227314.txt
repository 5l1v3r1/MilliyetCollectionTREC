<DOC>
<DOCNO> 227314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonspo34.html </URL>
<DATE> 2004/03/31/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Hırvat Prso Beşiktaş ile prensipte anlaştı... 
</HEADLINE>
<TEXT>

     Başkent Zagreb'te bu gece karşı karşıya gelecek Hırvatistan Milli takımı ile A Milli Takımımız aynı otelde kalıyor. 
     Bir süredir Slovenya'da kampta bulunan Hırvatistan Milli takımı, bugün Zagreb'e gelerek, Türk Milli takımın kaldığı Sheraton Oteli'ne yerleşti. 
     Beşiktaş'ın transfer etmek istediği Hırvat oyuncu Prso, kampta Beşiktaş'a transferi ile ilgili Türk gazetecilerin sorusuna, ''Beşiktaş ile prensipte anlaştım. Önümüzdeki yıl büyük ölçüde Beşiktaş formasını giyeceğim. Para konuşulmadı, bu konuda Lucescu'ya güveniyorum'' yanıtını verdi. 
     Öte yandan, Zagreb'e gelen Beşiktaş Teknik Direktörü Mircea Lucescu ve Beşiktaşlı yöneticiler. Prso'nun dışında bazı Hırvat ve Türkiye'de oynayan yabancıları da takibe aldıklarını belirttiler. 
     Beşiktaş'ın eski file bekçisi Marian Mrmiç de eşi ve 3 çocuğuyla birlikte Sheraton Oteli'ne gelerek Beşiktaşlı futbolcularla hasret giderdi. Mrmiç, Beşiktaş'ın şampiyon olacağını, Fenerbahçe'nin ise sekteye uğrayacağını söyledi. 
     
     TOMAS "DAUM'LA ARAMIZDA HİÇBİR ŞEY YOK" 
     Bu arada, Hırvatistan Milli takımında yer alan Fenerbahçe'nin futbolcusu Tomas, Türk gazetecilerin isteği üzerine barda kahve içen Fenerbahçe'nin Alman teknik adamı Christoph Daum ile ayak üstü görüşerek poz verdi. Tomas, Daum ile aralarında hiçbir şeyin olmadığını, hırsına yenik düştüğünü, bir daha böyle bir hatayı asla yapmayacağını söyledi. 
     Daha sonra Hırvatistan ve Türk Milli takımları birlikte yemek yediler. 

     
</TEXT>
</DOC>
