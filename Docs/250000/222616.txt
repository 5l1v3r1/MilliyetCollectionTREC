<DOC>
<DOCNO> 222616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/guncel/gun02.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Çatışma, yağma, cenaze 
</HEADLINE>
<TEXT>

   Suriye'deki Arap - Kürt çatışması yayılıyor. Silah seslerinin duyulabildiği Ceylanpınar istasyonuna mermi çekirdekleri düştü 
      İHSAN DÖRTKARDEŞ, ŞEYHMUS ÇAKAN, FERİT ASLAN, MEHMET ALİ BULUN, BÜLENT OKUTAN Şanlıurfa Mardin DHA 
   
   Suriye Kamışlı'da cuma günü futbol karşılaşması sonrası başlayan Arap - Kürt çatışması, Şanlıurfa'nın Ceylanpınar ilçesinin karşısındaki Resulayn ve Suruç'un karşısındaki Aynelarab'a da sıçradı. Kürt kaynaklar ölü sayısının 100'ün üzerinde olduğunu savunurken, Suriyeli yetkililer rakamın abartıldığını savundu. 
   Resuayn ilçesinde Kürt ve Araplar arasında 4 saat süreyle aralıklarla süren çatışmada 2'si Arap 6 kişi ölürken, 33 kişi de yaralandı. Ölenler arasında 2 Arap tarikat lideri ile Kürtlerin en büyük aşiretlerinden olan Milli aşiretinden Abdulrahim Milli ve Aynelarab Kaymakamı Yarbay Abdulhakim Salih'in oğlu da var. 
   Silah seslerinin duyulduğu Ceylanpınar'ın İstasyon mevkiine de mermi çekirdekleri düştü. Kürt kaynaklara göre 70, Suriye'ye göre 14 kişinin öldüğü Kamışli'de de olaylar aralıklarla sürdü. 
   
   Trenle asker takviyesi 
   Türkiye tarafında güvenlik önlemleri artırıldı, Suriye de olayları tamamen bastırmak için Kamışlı ve çevresindeki yerleşim birimlerine trenle asker takviyesi yaptı. IKDP lideri Mesud Barzani'ye bağlı yerel yönetim, yaşamı tehdit altında olan Kürtlerin Kuzey Irak'a iltica etmeleri halinde kabul edileceklerini bildirdi. Suriye Barzani'nin açıklaması ve peşmergelerin Kürtler'e destek için ülkeye gönderilebileceği iddiaları üzerine K. Irak'a açılan El Rabia sınır kapısını kapattı. 
   Türkiye'nin Nusaybin Sınır Kapısı'nın karşısındaki Kamışli kapısı da dün 10.00'dan itibaren açıldı. Derbesi kasabasından gelen Mahmut Kartal, Suriye askerlerinin yığınağını gördüğünü belirterek, "Türkiye'ye geçmek istedim. Kapının kapalı olduğu söylendi. Geri döndüm, gece boyunca silah sesleri geldi" dedi. 
   
   Cenazelere Kürt bayrağı    Çatışmalarda ölen Kürtler için düzenlenen cenaze törenlerine de binlerce kişi katıldı. Cenazeleri Kürt bayraklarına saran gruplar, korsan gösterilerde de Kürt bayrakları taşıdı. Barzani lehine sloganlar atan gruplar, Suriye askerlerinin müdahalesiyle karşılaştı. Suriye Cumhurbaşkanı Hafız Esad'ın fotoğraflarını parçalayan Kürtler, üzerinde Esad'ın fotoğrafı olan duvarları da tahrip ettiler. 
   
   İran'da sokağa çıkma yasağı    Suriye'nin ardından, İran'da da Kürtlerin yoğun olduğu Mehabad, Sanandac, Merivan ve Bena kentlerinde gerginlik başladı. Akşam saatlerinde sokağa çıkma yasağı uygulanan kentlerde güvenlik önlemleri artırıldı. Tahran yönetiminin terörist saydığı İran Kürdistan Demokratik Partisi'nin açıklamasında, Kuzey Irak'ın federal statüsünü sevinçle karşılayan binlerce kişinin Kürt bayrakları açtıkları, tarihteki Mahabad Kürt Cumhuriyeti'ni kuran Kadı Muhammed'in mezarını ziyaret ettiği bildirildi. Bazı heykellerin yıkıldığı Merivan kentinde güvenlik güçlerinin olaya silahla müdahale ettiği kaydedildi. 
   
   Barzani'nin hayali Bağımsız devlet    Irak Kürdistan Demokrat Partisi IKDP lideri Mesud Barzani, Kürdistan'ın her parçasında bulunan bütün Kürtlerin, bir gün bu millete laik olan bağımsızlık hakkını elde edeceğini savundu. 
   Kendisine bağlı Kürdistan TV'ye açıklamalarda bulunan Barzani, Kürtlerin bağımsız bir devlet kurma hakkı bulunduğunu kaydetti. Sorumlulukları altında bulunan Arap, Türkmen, Asuri ve Keldaniler'in haklarını koruyacaklarını söyleyen Barzani, "Son 12 yılda elde ettiğimiz kazanımları koruyup geliştirmeye çalıştık. Peşmerge sadece Saddam yönetimini yıkmak için değil, tüm Irak'ta demokrasinin yerleşmesi için müttefik güçlere destek verdi" dedi. 
   
   
</TEXT>
</DOC>
