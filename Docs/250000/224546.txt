<DOC>
<DOCNO> 224546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonspo09.html </URL>
<DATE> 2004/03/22/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Trabzonspor'da Mehmet Yılmaz gol suskunluğunu bozdu... 
</HEADLINE>
<TEXT>

     Birinci Süper Futbol Ligi'nde Denizlispor karşısında attığı golle takımına 3 puan kazandıran Mehmet Yılmaz, gol suskunluğunu bozdu. 
     En son bordo-mavili takımın ligin 15. haftasında Hüseyin Avni Aker Stadı'nda Gaziantepspor ile yaptığı maçta gol atan Mehmet Yılmaz, 11 hafta sonra gol atmayı başardı. 
     Daha önce Akçaabat Sebatspor, Ankaragücü ve Gaziantepspor'a 1'er gol atan bordo-mavili oyuncu, böylece Denizlispor'a attığı golle ligdeki gol sayısını 4'e çıkarmış oldu. 
     Karadeniz ekibi, Mehmet Yılmaz'ın gol attığı 4 maçtan galibiyetle ayrılarak 12 puan almayı başardı. 
     
     ''ŞAMPİYONLUK NEDEN OLMASIN '' 
     Mehmet Yılmaz, ilk olarak şampiyonluk ligine katılmayı arzuladıklarını ancak şampiyonluğu yakalayabileceklerini de söyledi. 
     Denizlispor karşısında attığı golden büyük mutluluk duyduğunu belirten Mehmet Yılmaz, ''Bu galibiyetle birlikte önümüz açıldı. Takım içindeki uyum ve iyi bir arkadaşlık ortamı, bu yakaladığımız başarının göstergesidir'' dedi. 
     Sezon sonunu başarılı bir şekilde tamamlamak istediklerini ifade eden Mehmet Yılmaz, ''Hedef öncelikle şampiyonlar ligi ama şampiyonlukta neden olmasın ki'' diye konuştu. 
     
</TEXT>
</DOC>
