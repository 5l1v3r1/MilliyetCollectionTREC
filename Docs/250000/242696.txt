<DOC>
<DOCNO> 242696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sonsiy14.html </URL>
<DATE> 2004/05/25/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
RTÜK Başkanı "Geleneksel dil ve lehçelerde yayın TRT'de başlamalı" 
</HEADLINE>
<TEXT>

     Radyo Televizyon Üst Kurulu RTÜK Başkanı Fatih Karaca, ''RTÜK olarak geleneksel dil ve lehçelerde yayının ilk başlangıcının TRT tarafından yapılması konusundaki beklenti ve ısrarlarını sürdürdüklerini'' söyledi. 
     Türk Sanayici ve İşadamları Vakfı TÜSİAV tarafından düzenlenen ''Cinnah Sohbetleri''ne konuk olan Karaca, gazetecilerin isteği üzerine konuşmasına geleneksel dil ve lehçelerde yayın yapılması konusundaki görüşlerini açıklayarak başladı. 
     Karaca, İspanya, İngiltere, Yunanistan gibi AB üyesi ülkelerde geleneksel dil ve lehçelerde yayının ilk olarak kamu yayıncıları tarafından yapıldığını belirterek, ''Bizim beklentimiz, TRT'nin bu anlamdaki yayınlara başlamasıdır. Hem bir örneği görmek bakımından hem kamu yayıncısının kendi sorumluluğu bakımından bu tip yayınların öncelikle TRT'nin öncülüğünde yapılmasının şart olduğunu hep ifade ettik'' dedi. 
     TRT'nin özerk bir kurum olduğunu ve herhangi bir müdahalelerinin söz konusu olamayacağını vurgulayan Karaca, ''Demokratik bir ülkede kurumlar kendi sorumluluklarını yerine getirirler. Ancak toplumsal beklenti olarak da RTÜK olarak da ilk başlangıcın TRT tarafından yapılması konusundaki beklentimizi ve ısrarımızı sürdürüyoruz. Umuyoruz ki birkaç gün içinde bir gelişme olacaktır'' diye konuştu. 
     
     ''YENİ YASAL DÜZENLEMEYE GEREK YOK'' 
     Son çıkarılan 4928 Sayılı yasanın, kamu ve özel ulusal yayın kuruluşlarına ''Türk vatandaşlarının günlük yaşamlarında kullandıkları geleneksel dil ve lehçelerde yayın yapma'' yetkisini verdiğini hatırlatan Karaca, ''Dolayısıyla yeni bir yasa, yeni bir düzenleme yapılmasına gerek olmadığı kanaatindeyiz. Son çıkan yasadır esas olan. Son çıkan kanun, bu noktada bir düzenleme getirdiği için herhangi bir yeni ek yasal düzenleme ihtiyacı olduğu düşüncesinde değiliz. Ama bu konudaki karar TRT yönetiminindir'' dedi. 
     RTÜK olarak gelişmeleri dikkatle takip edeceklerini ifade eden Karaca, birkaç gün içindeki gelişmelerle öncelikle TRT'nin devlet sorumluluğu içinde birden fazla lehçede izin vererek bu yayınları başlatacağını umduğunu söyledi. 
     Şu anda ulusal yayın yapan özel radyo ve televizyon kuruluşlarının bu yayına başlaması için herhangi bir engel olmadığını vurgulayan Karaca, bu kuruluşların yapacakları başvuruların da RTÜK tarafından değerlendirileceğini söyledi. 
     Karaca, yerel ve bölgesel yayın kuruluşları için de izleyici ve dinleyici profili yapıldıktan sonra bu yayınların yapılmasının gündeme geleceğini kaydetti. 
     Türkiye'nin AB üyeliği hedefi olduğunu, ancak ''ülkenin bölünmez bütünlüğü'' gibi hassasiyetleri de bulunduğunu ifade eden Karaca, bütün bunların dikkatle, soğukkanlılıkla değerlendirilmesi gerektiğini söyledi. 
     
</TEXT>
</DOC>
