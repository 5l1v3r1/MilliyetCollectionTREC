<DOC>
<DOCNO> 217409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sondun44.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat "Rumlarınki hem komik hem acınacak bir durum" 
</HEADLINE>
<TEXT>

     KKTC Başbakanı Mehmet Ali Talat, Kıbrıs sorununa çözüm müzakereleri sürerken, Rumların füzelerin menzilini artıracak modernizasyon çalışması yaptığına dikkat çekerek, bunun ''hem komik, hem acınacak bir durum'' olduğunu söyledi. 
     Kıbrıs müzakereleri kapsamında bugün yapılan görüşmede konuyu Rum tarafına sorduklarını ve cevap almadıklarını belirten Talat, ''Hem komik, hem acınacak bir durum. Ama ne yazık ki, durum bu. Bunu sordum, cevap almadım. Amaçları nedir, sormaya devam edeceğim. Sanıyorum bütün dünya da hayret içinde, biraz da eleştirel bir gözle bu durumu gözlemliyordur'' diye konuştu. 
     Başbakan Talat, Ertan Ersan başkanlığındaki Şehit Aileleri ve Malul Gaziler Derneği heyetini kabulünde, gazetecilerin soruları üzerine, Kıbrıs müzakerelerine ilişkin açıklama yaptı. 
     Talat, Kıbrıs sorununda 1 Mayıs'a kadar çözümün hedeflendiği müzakereler sürerken Rum tarafının Haziran'da yapılacak Avrupa Parlamentosu AP seçimleri için gazetelere ilan vererek seçmen kaydetmeye çalışmasına da atıfta bulanarak, bunun Kıbrıs Türk halkını umutsuzluğa ve öfkeye yöneltecek bir tutum olduğunu söyledi. 
     Rum tarafının, Türk tarafının pozisyonunu çok iyi anlamayan bir noktada olduğunu kaydeden Talat, şöyle konuştu 
     ''1 Mayıs'a kadar çözüm hedefliyoruz. Haziran'da AP seçimleri var. Gazetelere ilan vererek seçmen kaydetmeye çalışıyorlar. Halbuki Mayıs'ta çözüm olursa Haziran'da yapılacak AP seçimlerine anlaşmanın öngördüğü şekilde katılacağız. Bunu dikkate almak gerekir, buna saygı duymak gerekir. Ve bu türden ilan yoluyla Kıbrıs Türk halkını umutsuzluğa yöneltecek veya öfkelendirecek bir tutum ortaya konmamalıdır. Ama Rumlar bunu koydular.'' 
     
     ''ZOR BİR PAZARLIK OLACAK'' 
     Başbakan Talat, bir soru üzerine, Rumların, ''derogasyonlar konusundaki Türk tarafının istemlerini kabul etmediklerine'' yönelik görüşlerin, ''ilk izlenimlerin sonucu olacağını'' belirterek, müzakerelerin daha devam ettiğini kaydetti. 
     ''Karşılıklı görüşlerin sunulacağını ve zor bir pazarlık olacağını'' dile getiren Talat, ''Kabul ederler etmezler, o bu sürecin sonunda belli olacak. Ama zor bir pazarlık olacak'' dedi. 
     Ülkede yeniden şehit aileleri olmaması için bir mücadele verdiklerini, bu mücadelede oldukça önemli, sonuç getirici bir noktaya geldiklerini'' anlatan Talat, mücadeleyi diplomatik alanda ve Türkiye ile işbirliği halinde yürüttüklerini ve genel bir görüş birliği olduğunu söyledi. 
     ''Kıbrıs sorununun sağlam bir çözümle sonuçlandırılması çabası içinde olduklarını, bu konuda zorluklarının olduğunu ve zorlukları aşmada kararlı olduklarını'' kaydeden Talat, Türk tarafı olarak masaya iyi niyetle oturduklarını ve son derece yapıcı bir durumda olduklarını dile getirdi. 
     Talat, sadece Türk tarafının değil, Rum tarafının acılarını da dikkate aldıklarını ve geçmiş acılarının bir daha yaşanmaması arzusunda olduklarını ifade ederek, ''İyi bir noktadayız. Bu iyi noktayı sizin de desteğinizle daha ileri götürmek niyetindeyiz'' dedi. 
     ''Önlerinde çok az bir zaman olduğunu ve ortaya bir şey çıkaracaklarını'' anlatan Başbakan Talat, ''Bu çıkardığımız bir şey umarım ki halkımızın beğenisini toplayacak, desteğini alacak'' diye konuştu. 
     
</TEXT>
</DOC>
