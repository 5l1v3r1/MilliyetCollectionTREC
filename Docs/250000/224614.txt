<DOC>
<DOCNO> 224614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonyas04.html </URL>
<DATE> 2004/03/22/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Biberonla süt içerken kayağa başladı, şampiyonluğa ulaştı... 
</HEADLINE>
<TEXT>

     Kayseri'de kayağa 3 yaşında başlayan Mert Değirmenci, aradan geçen 9 yılda Türkiye birinciliğine kadar ulaştı. 
     Kayağa 3 yaşında kayak antrenörü olan babası Veysel Değirmenci sayesinde başlayan Mert Değirmenci, bugüne dek birçok yerel ve ulusal şampiyonaya katıldı. 
     Geçen yıl Uludağ da yapılan Türkiye Şampiyonası'nda minikler büyük slalom dalında üçüncü olan Değirmenci, bu yıl 8-12 Mart tarihleri arasında yapılan şampiyonanada ise büyük slalom dalında Türkiye birincisi, küçük slalom dalında da Türkiye üçüncüsü oldu. 
     Hedefinin milli takıma girmek olduğunu belirten Mert Değirmenci, bunun için de çok çalıştığını, okuldan arta kalan zamanlarını kayak yaparak geçirdiğini söyledi. 
     Kayak hakemi ve antrenörü olan baba Veysel Değirmenci de oğlunun 3 yaşında kayağa başladığında elinde biberonuyla kaymaya çalıştığını ifade ederek, ''Aradan 9 yıl geçti. Bu sürede oğluma en iyi eğitimi vermeye çalıştım. Kendisi de oldukça hırslı. Gelecekte çok daha iyi dereceler elde edeceğine inanıyorum'' dedi. 
     
</TEXT>
</DOC>
