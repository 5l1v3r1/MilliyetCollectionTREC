<DOC>
<DOCNO> 239823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonyas11.html </URL>
<DATE> 2004/05/13/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Kedi ve köpekler AB ülkelerinde serbest dolaşıma hazırlanıyor... 
</HEADLINE>
<TEXT>

     Belçika Veterinerler Birliği, AB ülkelerinde yolculuk yapacak kedi ve köpeklere pasaport dağıtımının başladığını bildirdi. 
     AB Komisyonu, geçen yıl, 3 Temmuz 2004 tarihinden itibaren AB ülkelerindeki tüm evcil kedi ve köpeklere pasaport verilmesini kararlaştırmıştı. 
     Komisyon, basına tanıttığı pasaport belgesinde söz konusu hayvanların kimlikleriyle aşı ve sağlık durumlarının belirleneceğini ve bu sayede AB ülkelerinde yolculuk yapabileceklerini bildirmişti. 
     Bugünkü koşullarda, AB ülkeleri, evcil hayvanların yolculuk yapabilmesi için çeşitli ve farklı belgeler istiyor. Komisyon, tek tip pasaport uygulamasıyla hayvanların yolculuk işlemlerinin kolaylaşacağını belirtiyor. 
     Belçika Veterinerler Birliği, hayvanların aşı ve sağlık durumunun ayrıntılı olarak yazılacağı pasaportların veterinerler tarafından verileceğini, pasaport alınacak hayvanlara önce elektronik kimlik hücresi takılması gerektiğini bildirdi. 
     Belçika Ulusal İstatistik Entitüsü INS verilerine göre, 10 milyon nüfuslu Belçika'da, resmi kayıtlı 1.1 milyon köpek ve 1.7 milyon kedi bulunuyor. 
     İngiltere, İrlanda ve İsveç, AB'nin yeni hayvan pasaportunu kabul etmiyor ve hayvanların girişinde katı kurallar uygulamayı sürdüreceklerini bildiriyor. 
     Yeni hayvan pasaportlarının Norveç ve İzlanda'da da geçerli olacağı duyuruldu. 
     
</TEXT>
</DOC>
