<DOC>
<DOCNO> 222409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sondun32.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Müşerref Suikast girişimlerinin arkasında El Kaide var 
</HEADLINE>
<TEXT>

     Pakistan Devlet Başkanı General Pervez Müşerref, aralık ayında kendisini hedef alan suikast girişimlerinin arkasında terör örgütü El Kaide'nin olduğunu söyledi. 
     Müşerref, ülkenin kuzeybatısındaki Peşaver'de aşiret liderleriyle yaptığı görüşmede, kendisine yönelik suikast girişimlerini bir Libyalının finanse ettiğini ve bu kişinin El Kaide üyesi olduğunu belirtti. 
     Saldırılardan yara almadan kurtulan Müşerref, adını açıklamadığı sanığın, saldırıları düzenleyen militanları ayarlayan bir Pakistanlıya 1,5-2 milyon rupi yaklaşık 35-47 milyar TL verdiğini kaydetti. 
     Müşerref, saldırıların arkasında kimin olduğuyla ilgili daha ayrıntılı bilgi vermeyi taahhüt ederek, sanıkların televizyonda gösterileceğini ifade etti. 
     Pervez Müşerref, daha önce de saldırıları El Kaide'nin düzenlemiş olabileceğini söylemişti, ancak ilk kez bir sanıkla ilgili açık bilgiler verdi. 
     Müşerref'e geçen aralık ayında 10 gün arayla iki kez saldırı düzenlenmişti. Başkent İslamabad yakınlarındaki Ravalpindi'de düzenlenen her iki saldırıda da Müşerref, konvoyuyla seyahat ederken hedef alınmıştı. 
     İlk saldırıda, Müşerref'in aracı geçtikten birkaç saniye sonra bir köprü çökmüş, devlet başkanının aracının hedef alındığı ikincisinde ise 16 kişi yaşamını yitirmişti. 
     
</TEXT>
</DOC>
