<DOC>
<DOCNO> 207696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sondun02.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, İncirlik'i istiyor... Ankara sıcak bakıyor... 
</HEADLINE>
<TEXT>

     ABD, Türkiye'den, Irak'ta askerler ve askeri malzemelerinin rotasyonu için İncirlik üssünün sık kullanımını talep ettiğini bildirdi. 
     ABD Savunma Bakanlığı ve ABD Dışişleri Bakanlığı yetkilileri, Türkiye'ye rotasyon için başvurulduğunu belirttiler, ancak ayrıntı vermediler. 
     ABD Savunma Bakanlığı sözcülerinden Paul Swiergosz, gazetecilere açıklamasında, ABD ile Türkiye'nin, Amerikan ordusunun, bu ilkbaharda gerçekleştirilecek geniş sayıdaki Amerikan askerinin Irak içine girişi ve çıkışı sırasında Türk hava üslerinin kullanılıp kullanılamayacağını görüştüğünü kaydetti. 
     Amerikalı askeri yetkililer, ordunun, Irak ve Afganistan'daki önemli sayıdaki askerinin rotasyonunun, on yıllardır gerçekleşen en büyük Amerikan askeri hareketliliği olacağını belirtiyor. Uzmanlar, bu rotasyonu İkinci Dünya Savaşı'ndan bu yana en büyük askeri hareketlilik olarak değerlendirdi. Askerlerin rotasyonunun, sadece ABD Kara Kuvvetleri için değil, bunun yanı sıra askerleri gemi ve uçaklarıyla Irak içine ve dışına taşıyacak Amerikan Deniz Piyadeleri, Hava Kuvvetleri ve Deniz Kuvvetleri için büyük bir lojistik zorluk teşkil ettiği belirtildi. Türkiye'nin izin vermesi durumunda, İncirlik'in de bu rotasyonda önemli ölçüde kullanılabileceği belirtiliyor. 
     Amerikalı yetkililer, Türkiye dışındaki diğer Amerikan müttefiklerine de rotasyon çalışmaları sırasında yardım için başvurulduğunu belirtti. 
     ABD Başkanı George W. Bush yönetiminin bir yetkilisi, ''Türkiye topraklarının rotasyon için kullanımı, geçen yıl olduğu gibi hassas bir konu değil'' dedi. TBMM, Irak Savaşı için ABD'nin askerlerini Türk topraklarında konuşlandırmasını kabul etmemişti. 
     ABD Dışişleri Bakanlığı sözcüsü Richard Boucher da günlük basın toplantısında, bir gazetecinin, Irak'a gönderilen ve Irak'tan çekilen Amerikan askerlerinin bir süre Türkiye'deki hava üssünde konuşlandırılması için izin istendiği yolundaki bir sorusu üzerine, ''Asker konuşlandırma değil, rotasyon'' dedi. Bu konunun ABD Savunma Bakanlığı Pentagon'un sorumluluğunda olduğunu kaydeden Boucher, ''Biz elbette diğer hükümetlerle koordinasyon kuruyoruz. Ancak bu rotasyonların ne şekilde gerçekleştirileceğine dair, ABD Dışişleri Bakanlığı olarak belli bir pozisyonumuz olup olmadığından emin değilim'' diye konuştu. 
     Bu tür görüşmelerin, dışişleri bakanlıkları aracılığıyla gerçekleştirilip gerçekleştirilmediği sorusu üzerine Boucher, ''Genellikle öyle yapıyoruz'' yanıtını verdi, ancak Türkiye'de İncirlik üssünün kullanımı konusundaki görüşmelerin ABD Dışişleri Bakanlığı tarafından yürütülüp yürütülmediğini bilmediğini kaydetti. 
     
     ANKARA GÖRÜŞÜYOR 

     ABD'nin, Irak'taki askerleri ve ekipmanının yenilenmesi için, Adana'daki İncirlik üssünün kullanımını talep ettiği ve görüşmelerin Ankara'da sürdüğü belirtildi. 
     Edinilen bilgiye göre ABD, ilkbahar aylarında, Irak'ta bulunan askerlerinin bir kısmını ülkeye döndürmeyi ve yeni bir grup askeri Irak'a göndermeyi planlıyor. Ayrıca, bazı askeri ekipmanın da rotasyonunun söz konusu olduğu belirtiliyor. 
     Üssün kullanımına ilişkin bu görüşmelerin, Ankara'da, hem askeri hem de diplomatik kanallardan yürütüldüğü kaydedildi. AA muhabirine bilgi veren kaynaklar, Türkiye'nin, ABD'nin rotasyon amacıyla İncirlik üssünün kullanımı talebine sıcak yaklaştığını belirttiler. Aynı kaynaklar, görüşmelerin sürdüğünü ve henüz nihai anlaşmaya varılmadığını bildirdi. 
     
</TEXT>
</DOC>
