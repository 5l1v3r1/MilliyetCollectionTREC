<DOC>
<DOCNO> 230676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sonspo07.html </URL>
<DATE> 2004/04/12/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Nereden nereye Trabzon'da şampiyonluk sesleri.... 
</HEADLINE>
<TEXT>

     Birinci Süper Futbol Ligi'nde Bursaspor'u deplasmanda 2-1 yenen Trabzonspor'da, Beşiktaş ve Fenerbahçe'nin puan kaybetmesiyle zirve umudu daha da güçlendi. 
     Ligin ilk haftasında deplasmanda Konyaspor ile 3-3 berabere kalan, ikinci haftada da sahasında Fenerbahçe'ye 1-0 yenilerek kaybettiği 5 puanla 14. sıraya kadar gerileyen Trabzonspor, 29. hafta sonunda Beşiktaş'ın Gençlerbirliği ile 2-2 berabere kalmasının ardından bu sezon ilk kez ikinciliğe yükseldi. 
     Lider Fenerbahçe'nin de Rize'de 3 puan bırakmasıyla aradaki puan farkını 4'e indiren Trabzonspor'da, teknik direktör Ziya Doğan, ligde son 8 haftada aldıkları galibiyetlerle ikinciliğe kadar yükseldiklerini belirterek, ''Lige zevk geldi. Şampiyonluk iddiası olan takım sayısı da 3'e yükseldi. Zor maçlarımız var, ancak Beşiktaş ile Fenerbahçe birbirleriyle karşılaşacak. Artık en az Fenerbahçe ve Beşiktaş kadar şampiyonluk şansımız var'' dedi. 
     Bordo-mavili takımda art arda alınan galibiyetler sonrası büyük bir hava yakalandığını da dile getiren Doğan, ''Bunu devam ettirmek istiyoruz. Şehrin büyük bir şampiyonluk özlemi var. Trabzonspor ile anlaşırken yapabileceğimizin en iyisini yapmaya çalışacağımızı söylemiştim. Ancak futbolcularımla çok daha iyisini yaptık'' diye konuştu. 
     Ligde kalan her maçlarının zor olduğunu kaydeden Doğan, şöyle konuştu 
     ''Biz, her maçımızı final olarak görüyoruz. Her maçı kazanmak için çıkacağız. Önümüzde 5 maç var, ancak ilk olarak Elazığspor maçını düşünüyoruz. Her maçı tek tek düşünmek zorundayız. Şu anda tüm konsantrasyonumuzu Elazığspor maçına verdik.'' 
     
     DOĞAN, RUSYA'DA 
     Bursaspor maçının ardından Rusya'ya giden Doğan, Avrupa Kupaları'nda takıma katkı sağlaması halinde yabancı oyuncu transferi yapabileceklerini söyledi. 
     Gelecek sezon için alternatif kadroyu güçlendirmek istediklerini kaydeden Doğan, ''Takımın iskeletini bozmayacağız. Fazla oyuncu transferi yapmayacağız. Birkaç mevkide oyuncu arayışımız sürüyor. Avrupa Kupası'nda katkı sağlamayacaksa, yabancı transferi yapmak istemiyoruz'' diye konuştu. 
     
</TEXT>
</DOC>
