<DOC>
<DOCNO> 249838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/siyaset/siy02.html </URL>
<DATE> 2004/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'in yeni başkanı Kocaoğlu 
</HEADLINE>
<TEXT>


İzmir Büyükşehir Başkanlığı için yapılan seçimde Bornova Belediye Başkanı Aziz Kocaoğlu, 61 üyeden 59'unun oyunu aldı. Kocaoğlu, "Piriştina'nın yerini doldurmak çok zor" dedi 

UTKU BOLULU, ELİF DEMİRCİ DHA 


Ahmet Piriştina'nın kalp krizi geçirerek ölmesinin ardından İzmir Büyükşehir Belediye Başkanlığı için yapılan seçimi Bornova Belediye Başkanı Aziz Kocaoğlu kazandı. 61 üyenin katıldığı oylamada 59 üyenin oyunu alan Kocaoğlu, "Piriştina'nın yerini doldurmak çok zor. Çizdiği vizyonu tamamlayacağım" dedi. 
Belediye Meclisi, dün saat 14.00'te Vali Yusuf Ziya Göksu'nun çağrısı üzerine toplandı. Piriştina'nın yası nedeniyle meclis üyelerinin önündeki mikrofonlara siyah kurdele bağlandı. CHP'nin 39, AKP'nin 22, SHP'nin de 1 üyesinin bulunduğu meclisteki toplantıya sivil toplum örgütleri de büyük ilgi gösterdi. Seçim öncesi AKP de CHP'nin çıkaracağı adaya tam destek vereceğini açıkladı. Daha sonra yapılan oylamada, tek aday olarak katılan Kocaoğlu 59 oy alırken, 2 oy boş çıktı. Kocaoğlu, yaptığı konuşmada şunları söyledi "İzmir halkının desteğiyle Piriştina'nın ilkelerini el ele, gönül gönüle gerçekleştireceğimize inancım tamdır. Başkanımızın 'İzmir dünya kenti olmalıdır' diye çizdiği vizyonu yaşama geçirmek için elimden gelen çabayı göstereceğim." 
Kocaoğlu, Bornova Kaymakamlığı'na, Büyükşehir Belediye Başkanlığı görevini tercih ettiğini, Bornova Belediye Başkanlığı'ndan ayrıldığını belirten yazısını teslim edecek. Kaymakamlık, Bornova Belediye Meclisi'ni içlerinden bir üyeyi başkan seçmesi için 10 gün içinde toplantıya çağıracak. 

PORTRE 
Son anda aday yapılmıştı... 

İzmir Belediye Başkanlığı koltuğuna oturan Aziz Kocaoğlu 55 , Bornova Belediye Başkanlığı'na CHP'nin son dakika manevrası ile seçildi. Yerel Seçimler öncesi Konak, Bornova, Karşıyaka'da kıyasıya rekabet yaşandı. Bornova Belediye Başkanlığı için Genel Merkez önce eski İzmir Milli Eğitim Müdürü olan Behçet Yavuz'un adını açıkladı. Ancak, gelen tepkiler ve Yavuz'un aday olmadığını açıklamasından sonra, Kocaoğlu son anda aday gösterildi. Seçimden başarıyla çıkan Kocaoğlu, Bornova Belediye Başkanı oldu. Ege Üniversitesi İktisat Fakültesi İşletme Bölümü mezunu olan, bu alanda İstanbul Üniversitesi'nde master yapan Kocaoğlu'nun, bir kamu kuruluşunda muhasebe uzmanlığı, özel sektörde yöneticilik deneyimleri bulunuyor. Kocaoğlu, 1979'da kurduğu şirketle beyaz eşya sektöründe de yer alıyor. 


</TEXT>
</DOC>
