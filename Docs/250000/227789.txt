<DOC>
<DOCNO> 227789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/siyaset/siy07.html </URL>
<DATE> 2004/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İŞTE A'DAN Z'YE SON ANNAN PLANI 
</HEADLINE>
<TEXT>

   Türk ve Rumlar, Bürgenstock'ta son şekli verilen Annan Planı'na 'evet' derlerse, kurulacak komisyon Kıbrıs sorununun tarihini yeniden yazacak 
   Feyda Sayan 

   
   Başbakan Recep Tayyip Erdoğan'ın Bürgenstock'ta "Bu planla yaşayabiliriz" diyerek olumlu bakışını ortaya koyduğu ve ekleriyle 9000 sayfayı bulan son Annan Planı temelinde bir çözüm gerçekleşirse, Birleşik Kıbrıs Cumhuriyeti'ndeki yaşam A'dan Z'ye etkilenecek. 
   
   YENİ BAYRAK GÖNDERE 
   Planın temel unsurları arasında yer alan "Anlaşmanın yürürlüğe girmesi ve uygulanması" maddesine göre, 24 Nisan'da yapılacak referandumda iki taraftan da "evet" çıkarsa, referandum sonucunun onaylanmasının hemen ardından şunlar yaşanacak 
   Anlaşmanın yürürlüğe girmesiyle, adanın her tarafında törenler düzenlenecek. Törenlerde, Anayasa'da belirlenen bayrak dışındaki tüm bayraklar örneğin Türk ve Yunan bayrakları indirilecek. Adanın iki tarafında düzenlenen törenlerde Birleşik Kıbrıs Cumhuriyeti'nin ve kurucu devletlerin milli marşları çalınacak, bayrakları göndere çekilecek. 
   Yeni plan Yunanistan, Türkiye ve İngiltere'nin imzasını, anlaşmanın yürürlüğe girmesi için "şart" olarak gösteriyor. Bu maddeyle garantörlük hakları vurgulanıyor. 
   Anayasa'da, Birleşik Kıbrıs Cumhuriyeti bayrağının federal hükümet binalarında Avrupa Birliği bayrağıyla birlikte dalgalanacağı belirtiliyor. 
   Kurucu devletlerin kendi marş ve bayrakları olacak. 
   Birleşik Kıbrıs Cumhuriyeti için belirlenen sözsüz ulusal marşın notaları planda yer alıyor, yeni bayrağın ölçüleri harfiyen tarif ediliyor. 
   
   SENATO'YA 24 TÜRK 
   Son planda, "İki kurucu devletin ilişkisinde bir taraf öteki üzerinde otorite veya yasama yetkisi iddia edemez" deniyor. Bu madde, Türk tarafının "Egemenliğe ilişkin ifadeler pekiştirilsin" talebi nedeniyle eklendi. 
   Kişiler, federal seçimlerde kurucu devlet vatandaşlığına göre, yerel seçimlerde sürekli ikamet ettikleri yere göre oy kullanacak. 
   Ortak devletin senatosunda 48 sandalye Türklerle Rumlar arasında eşit paylaştırılacak. Türk tarafının talebi uyarınca, Türk kurucu devletinin senatörlerinin sadece Türkler'den oluşacağı maddesi özel olarak plana kondu. Planın 3. versiyonunda, "Kurucu devletlerin senatoları bu kurucu devletlerin Türk ya da Rum vatandaşlarından oluşacak" deniyordu. 
   Federal devlette, Senato'nun yanı sıra Temsilciler Meclisi de bulunacak. 48 üyeli Temsilciler Meclisi'nde 36 Rum, 12 Türk üye olacak. 
   
   650 ASKER KALICI 
   Adada 2011'e kadar 6'şar, 2018'e kadar 3'er bin Türk ve Yunan askeri kalacak. Asker sayısı aşamalı azaltılacak. 650 Türk ve 950 Yunan askeri adada kalacak. Üç yılda bir durum değerlendirmesi yapılacak. Planda, "Değerlendirmelerin nihai amacı, toptan çekilmedir" ifadesi yer alırken, önceki hali, Türkiye'nin AB üyeliğinin ardından adada Türk askeri kalmamasını öngörüyordu. 
   
   DAHA AZ RUM DÖNECEK 
   Kuzey'e dönecek Rumların oranı, önceki planda öngörülen yüzde 21'den yüzde 18'e düşecek. Buna karşılık, geri dönüşlere uygulanacak moratoryum süresi 6 yıldan 5 yıla indirilecek. Dönüşler aşamalı gerçekleşecek. Bu sınırlama, Türkiye AB üyesi olana kadar ya da 19 yıllık bir geçiş süreci boyunca hangisi erken gerçekleşirse o tarih geçerli sayılacak uygulanacak. Sınırlama süresi kalktıktan sonra da Türk tarafındaki Rumların oranı en fazla yüzde 33 olacak. Ancak anlaşmanın ardından iki yıl geçtikten sonra 65 yaş üstü kişiler, refakatçileri ve Karpazlılar için bu kısıtlamaların hiçbiri geçerli olmayacak. 
   19 yılda ya da Türkiye AB'ye üye olana kadar Rum kurucu devletine yerleşecek Yunanistan ve Türk kurucu devletine yerleşecek Türkiye vatandaşlarının sayısına, söz konusu kurucu devlet nüfuslarının yüzde 5'ini aşmayacak şekilde kısıtlama getirilebilecek. 
   
   VATANDAŞLIK HAKKI 
   Kıbrıslılarla evlenen Türklerle, Türk tarafının belirleyeceği 45 bin Türkiyeli Türk'e Birleşik Kıbrıs Cumhuriyeti vatandaşlığı verilecek. 
   
   ÇOĞUNLUK ŞARTI 
   Senato ve Başkanlık Konseyi'nde tarafların veto yetkisi olmayacak. Ancak Senato'da karar çıkması için hem çoğunluk şartı, hem de Türk senatörlerin 5'te 2'sinin oyu aranacak. Aynı şekilde Başkanlık Konseyi'nde iki Türk üyeden en az birinin onayı olmazsa karar çıkmayacak. 
   Başkanlık Konseyi, Rumların talebi doğrultusunda 6 Rum, 3 Türk üyeden oluşacak. Üyelerden 3'ünün oy hakkı olmayacak. 
   13 Haziran'da tüm Avrupa Birliği'yle birlikte Kıbrıs'ta da Avrupa Parlamentosu ve iki tarafın parlamentolarının seçimi yapılacak. Bu seçim sonrası Başkanlık Konseyi üyeleri belirlenecek. Konsey, kendi arasından Başkan ve Başkan Yardımcısı seçecek. KKTC Cumhurbaşkanı Rauf Denktaş'ın, 4 Rum ve 2 Türk Konsey üyesinin oylarıyla bu iki unvandan birini alamama olasılığı yüksek. Önceki plan, KKTC Cumhurbaşkanı'nın 30 ay eşbaşkanlık yürütmesini öngörüyordu. 
   Farklı kurucu devletlerden çıkacak Başkan ve Başkan Yardımcısı, Avrupa Konseyi toplantılarına birlikte katılacak. 
   
   DAVALAR YENİ DEVLETE 
   Birleşik Kıbrıs Cumhuriyeti BKC AİHM'ye, adadaki Rumların 1974'ten bu yana Türkiye aleyhine açtıkları 47 davanın muhatabının artık kendisi olduğunu bildirecek. AİHM'den, bekleyen 4 bin başvurunun düşürülmesi de talep edilecek. 
   
   ÖNCE TÜRKLERİN GELİRİ 
   Rumların Türk tarafında mal - mülk edinmesi, Türk tarafında kişi başı milli gelir Rum tarafının yüzde 85'ine ulaşana kadar ya da 15 yıl içinde, Türk tarafının iznine tabi olacak. Planın son haline "15 yıl" maddesi, Türk tarafının gelirinin artmasının uzun yıllar alabileceğini gerekçe gösteren Rumların talebi üzerine eklendi. 
   
   VERİLECEK KÖYLER 
   Halen adanın yüzde 36'sını elinde bulunduran Türk tarafının toprağı yüzde 29'a düşecek. KKTC'deki 65 köy, anlaşmadan 104 gün sonra aşamalı olarak önce BM'ye, sonra Rumlara verilmeye başlanacak. Bu süreç 3 yıl sürecek. 48 bin 950 Kıbrıslı Türk yer değiştirecek. Köyler Rumlara şu takvim doğrultusunda verilecek 
   104 gün sonra Erenköy, Süleymaniye, Şirinköy, Madenliköy, Pile 
   6 ayda Taşköy, Düzce 
   1 yılda Bademliköy, Ömerli, Gaziler, Kırklar 
   2 yılda Günebakan, Yukarıyeşilırmak, Yeşilırmak, Gayretköy, Akdoğan, Türkmenköy, İncirli, Çayönü, Güvercinlik, Yukarı Derinya 
   2.5 yılda Güzelyurt, Aşağıbostancı, Yukarıbostancı, Alayköy, Haspolat, Aşağı Maraş, Derinya, Canbulat Mahallesi, Veyseller Mahallesi, Zafer Mahallesi, Pertevpaşa Mahallesi, Lala Mustafa Paşa Mahallesi, Anadolu Mahalle 
   3 yılda Yedidalga, Gemikonağı, Yeşilyurt, Aydınköy, Güneşköy, Koruçam, Akçay, Yuvacık, Kalkanlı, Zümrütköy, Mevlevi, Karpaşa, Şahinler, Çamlıbel, Serhatköy, Özhan, Gürpınar, Kılıçaslan, Kozan, Alemdağ, Yılmazköy, Şirinevler, Akçiçek, Türkeli, Paşaköy, Vadili, Pirhan, Dörtyol, Korkuteli. 
   
   BOL BOL TATİL 
   Referandum tarihi olan 24 Nisan Birleşik Kıbrıs Cumhuriyeti'nin milli bayramı olacak. Kıbrıs'ta Rumlar ve Türkler şu günlerde resmi tatil yapacak 
   1 Ocak yılbaşı 
   1 Mayıs İşçi Bayramı 
   9 Mayıs Avrupa Günü 
   25 Aralık Noel 
   Paskalyadan önceki cuma Good Friday 
   Paskalya 
   Ramazan ve Kurban bayramlarının ilk günleri 
   Mevlit Kandili 
   
   ÖNYARGILAR BİTECEK 
   Kıbrıslı Rum ve Türkler arasında karşılıklı anlayışı geliştirmek için bağımsız bir "Uzlaştırma Komisyonu" oluşturulacak. Bu komisyon, Kıbrıs sorununun tarihini yeniden yazacak, tarafların birbirlerine yönelik önyargıları ortadan kaldırılmaya çalışılacak. Federal hükümet ve kurucu devletlere, ders kitaplarında yapılacak yenilikler için tavsiye raporları sunulacak. 
   
   AZINLIKLAR KORUNACAK 
   Adada yaşayan Maruni, Latin ve Ermeni azınlıkların hakları, uluslararası standartlara göre korunacak. 
   
   
   
</TEXT>
</DOC>
