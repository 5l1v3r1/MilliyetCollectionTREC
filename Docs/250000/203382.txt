<DOC>
<DOCNO> 203382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/son/sondun12.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ı "sağ kolu" ele verdi 
</HEADLINE>
<TEXT>

     Irak'ta görev yapan Amerikalı bir subay, devrik lider Saddam Hüseyin'i, kaçışı sırasında kendisine yardımcı olan "sağ kolu"nun ele verdiğini söyledi. 
     Saddam Hüseyin'in doğum yeri olan Tikrit'te, Amerikan ordusunun 4. Piyade Tümeni'nde görev yapan istihbarat şefi Binbaşı Stan Murphy, yaptığı açıklamada, "Saddam'ı ihbar edeni, kendisine 8 ay boyunca eşlik eden sağ kolu olarak nitelendirebileceğini" söyledi. 
     İhbarcının kimliğini açıklamayan Murphy, bu kişinin Saddam'ın başına konulan 25 milyon dolarlık ödülü alıp almadığı konusunda da bilgi vermedi. 
     Tikrit, Samarra ve Beyci'deki operasyonlarda yakalanamayan Saddam'ın "sağ kolunun" 12 Aralık'ta Bağdat'ta yakalandığını belirten Murphy, Saddam'ın, Tikrit'te sorgulanan ihbarcının verdiği bilgiler ışığında yakalandığını söyledi. 
     Saddam'ın saklanmasına bu kişinin dışında 4-5 Iraklının daha yardımcı olduğunu anlatan Murphy, bu kişilerin Saddam'dan aldıkları Amerikan birliklerine saldırı emirlerini direnişçilere ilettiğini, gerillalara maddi destek ve silah sağladıklarını anlattı. 
     
</TEXT>
</DOC>
