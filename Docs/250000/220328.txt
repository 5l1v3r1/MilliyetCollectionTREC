<DOC>
<DOCNO> 220328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sontur20.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ''1.5 yıl önceki gibi mi düşünüyorsunuz '' 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''Bugün her yer güllük gülistanlık demiyorum. Ama elinizi vicdanınıza koyun, şimdi bir buçuk yıl önceki gibi mi düşünüyorsunuz '' dedi. 
     Gül, Kayseri'nin Develi İlçesi'nde düzenlenen mitingde, 14-15 ay önce ''AK Parti'nin ampulünü yakın ve tüm Türkiye aydınlansın'' dediklerini, bugün Edirne'den Kars'a kadar herkesin bu ampulün çevresinde birleştiğini ve Türkiye'nin aydınlandığını söyledi. 
     Ülkenin, görevi devraldıklarında adeta iflas etmiş bir işyeri gibi olduğunu ifade eden Gül, şöyle devam etti 
     ''Fabrikalar kapalıydı, çiftçi-köylü perişandı. Bugün her yer güllük gülistanlık demiyorum. Ama, elinizi vicdanınıza koyun. Şimdi bir buçuk yıl önceki gibi mi düşünüyorsunuz Şimdi geleceğe çok daha ciddiyetle bakıyoruz. Her geçen yıl eskisinden daha iyi olacak. Geçen bir buçuk yıla bakıyorum, bizi en çok ilgilendiren fiyatlar ve pahalılıktı. Bundan bir buçuk yıl önce dedim ki Hükümet olacağız enflasyon düşecek. İnşallah dediniz. Enflasyon 30 yıl sonra yüzde 40-50'den tek haneli rakamlara düştü, faizler indi, daha da düşecek. Çünkü, siz, biz Türk milleti, her şeyin güzeline layıksınız. Milletvekillerimiz, bakan arkadaşlarımız hepimiz gece gündüz milletin hizmetindeyiz. Onun için halk iyimser. Onun için iyi haberler geliyor. Ancak, 40-50 yıldır ihmal edilen memleketimizde yapılacak çok şey var. İflas etmiş bir işyeri, bir yılda kara geçer mi Onun için zamana ihtiyacımız var.'' Develi'de devam eden projelere de değinen Gül, söz verdikleri meslek yüksekokulunun temelini attıklarını kaydetti. 
     ''Ankara'da hükümet, burada belediye. Türkiye, Kayseri ve Develi altın çağını yaşayacak'' diyen Bakan Gül, sözlerini şöyle sürdürdü 
     ''Nasıl Kayseri'ye gittiğinizde şehrin güzelliklerini görüyorsanız, bunlar Develi'ye taşınacak. Bizden önce hizmet eden arkadaşlar olmuştur, ancak hizmet yarışında bunlar kifayet etmez. Ben size Ankara'dan, İstanbul'dan konuşmuyorum. Gıcık Tüneli'nde 15 ay önce ne vardı Şimdi gece-gündüz çalışıyorlar. Onların hızıyla 20 yılda bu proje bitmezdi. Biz geldik emir verdik, parayı koyduk gece-gündüz çalışıyorlar. Tünelin sulama kanalları için de yurtdışından kredi bulduk. Develi, Yahyalı, Yeşilhisar gelecek yaz Gıcık Tüneli'nden akacak su ile sulanacak.'' ''Develi seninle gurur duyuyor'' sloganı üzerine Bakan Gül, ''Asıl biz sizinle gurur duyuyoruz. Bundan sonra da duymaya devam edeceğiz ve bu yolda el ele yürüyeceğiz'' dedi. 
     Bakan Gül'e öğrenciler tarafından eğitime katkılarından dolayı Türk Bayrağı ve çiçek hediye edildi. 
     
</TEXT>
</DOC>
