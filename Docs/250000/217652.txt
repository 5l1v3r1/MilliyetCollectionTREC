<DOC>
<DOCNO> 217652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sondun11.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş İki halkın karma hale gelmesini istemiyoruz 
</HEADLINE>
<TEXT>

     KKKTC Cumhurbaşkanı Rauf Denktaş, Annan planında yapılmasını istedikleri değişikliklerinin, Annan planında belirlenmiş olan bazı durumların Kıbrıs gerçekleri çerçevesinde salaha kavuşması olduğunu söyledi. 
     Rum yönetimi lideri Tasos Papadopulos ile ara bölgede yapılacak görüşmeye giderken yoldan geri dönen Cumhurbaşkanı Denktaş, yoldayken BM Genel Sekreteri'nin Kıbrıs Özel Temsilcisi Alvaro De Soto'nun kendisini telefonla arayarak, Papadopulos'un, Türk tarafının verdiği önerinin ''Annan planı çerçevesinin dışına çıktığını, bu nedenle bunun üzerinde çalışmak istediklerini ve görüşmelerin yarına ertelenmesini talep ettiğini'' duyurduğunu belirtti. 
     Denktaş, Cumhurbaşkanlığı'na dönüşünde yaptığı açıklamada, görüşmelere yarın devam edeceklerini bildirdi. 
     İstedikleri değişikliklere değinen Denktaş, şöyle konuştu 
     ''Mesala, 'senatoya her iki kurucu devletten 24 kişi gider' diyor. Ama bizim devlette Rumlar da seçme ve seçilme hakkına sahip olacakları için bunun salahata kavuşmasını, 24 Türk, 24 Rum senator olacağının belirlenmesini istiyoruz. Ve Annan planının her kısmında 'kurucu devletlerden iki kişi veyahut beş kişi' dendiğinde bunların da açık bir şekilde Türk ve Rum olacaklarının belirlenmesini istiyoruz. Çünkü Kıbrıs'ta iki halk vardır. Bu iki halkın gölgelenerek karma hale getirilmesini istemiyoruz.'' Annan planında belirlenmiş olan bazı yüzdeliklerin düşürülmesini de istediklerini belirten Denktaş, ''Bunlar olduğu gibi kalırsa kısa zaman içerisinde Türk tarafının kurucu devletinin Türklerin kurucu devleti olduğu anlamının ortadan kalkacağını ve tehlikelerin belireceğini'' kaydetti. 
     SEÇİM BÖLGESİ KURUCU DEVLET 
     Annan planında karşılıklı mal-mülk konularının halledilmesi konusunda da değişiklikler istediklerini anlatan Denktaş, bu konuların Annan planında yer aldığını, bunlarda istenilen değişiklikleri önermenin planın dışına çıkmak olmadığını söyledi. 
     Cumhurbaşkanı Denktaş, şöyle devam etti 
     ''1960 Anlaşması'nda olduğu gibi, Türk, Rum seçim bölgesinin, Türkler ve Rumlar nerde yaşarlarsa yaşasınlar, kendi kurucu devletlerinde kullanılabileceğini, yine Kıbrıs'ta iki halkın varlığını korumak için istiyoruz ve bunun da açıklığa kavuşmasını istiyoruz. 
     Bazı yüzdeliklerin daha makul bir orana düşürülmesini istiyoruz. Yeni oluşumu, Rum halkıyla Türk halkının kurucu veyahut oluşturucu hak ve yetkilerini kullanarak oluşturacaklarının salahata kavuşmasını istiyoruz. Tepeden inme bir kuruluş değil, varolan iki halkın, iki eski ortağın vereceği yetkilerle kurulacağının salahata kavuşmasını istiyoruz.'' Bu konunun Annan planında belirgin olmadığının altını çizen Cumhurbaşkanı Denktaş, şöyle konuştu 
     ''Diyorlardı ki, 'bu bakir bir doğumdur, sen istersen öyle dersin, o isterse de -hayır Kıbrıs cumhuriyeti devam ediyor- der', ondan sonra bunun kavgasını, yani anlaştıktan sonra içerde yaparız. Halbuki biz kavgasız bir kuruluşa girmek istiyoruz. Salahat istiyoruz. Gerçeklere uygun bir şey istiyoruz. Bunun da Annan planı iki halk arasında yeni bir ortaklık kurma öngördüğüne göre herhalde bunda da gocunacak bir şey yoktur. Öyle mi kurulur, böyle mi kurulur, mesele budur.'' 
     
     AB'YE İTİRAZ 

     Denktaş, AB'nin Kıbrıs müzakereleri çerçevesinde görüşme masasında yeri olmadığını söyleyerek, görüşmelere katılan BM heyetinde AB'li uzmanların olmasına itiraz ettiklerini söyledi. 
     Denktaş, 4'üncü gün görüşmelerine katılmak üzere Cumhurbaşkanlığı'ndan ayrılışı sırasında basın mensuplarının sorularını yanıtladı. 
     Rum devlet televizyonunda ''Denktaş'ın BM heyetinde AB'li uzmanların bulunmasına itiraz ettiği ve bu nedenle masadan kalkmak istediği'' yönünde çıkan haberlerin hatırlatılması ve böyle bir durum olup olmadığının sorulması üzerine, şunları söyledi 
     ''Evet oldu. AB'nin görüşme masasında yeri yok. Yanlarında yardımcı olmalarına kimsenin bir itirazı yok, ama görüşme masasında BM ve iki taraf var. AB'yi de oraya getirmek doğru değil. Bunun için o itirazı yaptık, doğrudur.'' Bu arada, Denktaş, Cumhurbaşkanlığı'ndan ayrılışından yaklaşık 10 dakika kadar sonra Cumhurbaşkanlığı'na geri döndü. 
     
</TEXT>
</DOC>
