<DOC>
<DOCNO> 239040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/soneko19.html </URL>
<DATE> 2004/05/11/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Şener Ekonomik program çerçevesinde olumsuz bir durum yok 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ''İzlemiş olduğumuz ekonomik program çerçevesinde şu anda herhangi bir olumsuz durum yok'' dedi. 
     İslam Konferansı Teşkilatı Ekonomik ve Ticari İşbirliği Daimi Komitesi İSEDAK İzleme Komitesi'nin 20. Toplantısına katılan Şener, açılış konuşmasının ardından basın mensuplarının sorularını yanıtladı. 
     Dolardaki yükseliş ve Merkez Bankası'nın müdahalesine ilişkin bir soru üzerine Şener, izlenen ekonomik program çerçevesinde şu anda herhangi bir olumsuz durum olmadığını belirterek, sıkı bir bütçe disiplini uygulandığını ve tüm ekonomik verilerin ekonominin sağlıklı bir şekilde işlediğini gösterdiğini kaydetti. Şener, şöyle konuştu 
     ''Ancak zaman zaman bazı inişler ve çıkışlar olabilir. Bunları da kontrollü bir şekilde takip etmek lazım. Aslında yılbaşı itibariyle doların yıl sonu tahmini değeri 1 milyon 694 bin lira idi. Bunu bütçe hazırlıkları sırasında Aralık ayında 2004 yıl sonu gerçekleşmeleri arasında zaten ifade etmiştik. Yıl içerisinde doların ortalama değerinin de 1 milyon 604 bin lira olacağını açıklamıştık. Bu açıklamalar çerçevesinde bakıldığında olağanüstü bir durum olmadığı açıktır.'' Doların yılın ilk aylarında değer kaybettiğini ve son 10 günde bu kaybettiği değeri telafi edici bir noktaya doğru geldiğini ifade eden Şener, ''Buradaki hareketliliğin belli bir ivme takip etmesi gereği karşısında Merkez Bankası tarafından böyle bir uygulamaya girilmiş bulunulmaktadır'' dedi. 
     Şener, şu andaki verilerin Hükümetin yaptığı açıklamaların gerçekçi olduğunu gösterdiğini kaydetti. 
     Şener, Hazine ve Maliye Bakanlığı ile gerçekleştirdiği toplantıya ilişkin bir soru üzerine, mevcut Hükümetin tek parti iktidarı olduğunu ve ekonomiyle ilgili bakanların bürokratlarla zaman zaman bir araya gelerek değerlendirmeler yaptığını hatırlatarak, ''Dün Hazine'den sorumlu Devlet Bakanı ve Maliye Bakanımızla bir araya geldik. Daha sonra Bakanlar Kurulu toplantısına gittik. Burada ekonomik değerlendirmeler yapıldı. Ortaya çıkan sonuç şudur Ekonomideki tüm dengeler kurulmuştur ve bu yapıyla ilgili olarak endişe edilecek herhangi bir şey söz konusu değildir'' diye konuştu. 
     Bakan Şener, Sonera'nın Turkcell'e talip olduğu yönündeki haberler ve YÖK tasarısı gerginliğinin ekonomiye yansıması olup olmayacağına ilişkin sorulara, konuyu takip etmediği ve gerekli açıklamaların Hükümet sözcüsü tarafından yapıldığını belirterek yanıt vermedi. 
     Şener, ''Gerek TBMM gerek Hükümet gerek Türkiye gündemi itibariyle herşeyi olağan değerlendiriyorum. Güçlü bir ekonomik yapıya sahip olduğumuzu özellikle belirtmek istiyorum'' dedi. 

     
</TEXT>
</DOC>
