<DOC>
<DOCNO> 237767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun50.html </URL>
<DATE> 2004/05/06/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Serdar Denktaş Kimse ümitsizliğe kapılmasın 
</HEADLINE>
<TEXT>

     KKTC Başbakan Vekili, Dışişleri Bakanı ve Başbakan Yardımcısı Serdar Denktaş, halkın referandum sonrasındaki gelişmeler için, ''hiçbir şey olmadı'' diyerek ümitsizliğe kapılmamasını istedi ve ellerinden geleni yapıp Kıbrıs Türk halkının hakkını alacaklarını, her koldan diplomatik atağın sürdüğünü söyledi. 
     Serdar Denktaş, Kamu Görevlileri Sendikası Kamu-Sen Genel Başkanı Ahmet Ötüken başkanlığındaki heyeti kabulü sırasında yaptığı açıklamada, ''Hükümetin ülke sorunlarına hızla eğildiğini ve önümüzdeki günlerde çok güzel kararlar alacaklarını'' belirtti. Serdar Denktaş, ''Annan planı sürecinde yasaların AB normlarına uyumlaştırılması için yapılan çalışmalarla iyi bir veri alanı yaratıldığını ve mevcut yasaların değiştirilmesinin, bürokrasinin basitleştirilmesinin gündemde olduğunu'' kaydetti. 
     Serdar Denktaş, partisinden istifalar sonucu hükümetin mecliste azınlığa düşmesiyle ortaya çıkan iç siyasi sıkıntıları Başbakan Mehmet Ali Talat'ın ABD'den dönmesinin ardından ele alacaklarını belirterek, ''Demokratik kurallar içinde çareler üreteceklerini, olmazsa erken seçimin gündeme gelebileceğini'' ifade etti. 
     24 Nisan'daki referandumu bir ''milat'' diye niteleyen Denktaş, hükümetin çalışmalar yaptığını, Başbakan'ın ABD'de olduğunu, Başbakan'a refakat eden Tarım ve Orman Bakanı Raşit Pertev'in uzun süre Dünya Bankası'nda çalıştığını hatırlattı. Denktaş, dün Dünya Bankası ve IMF ile uzun bir toplantı yapıldığını ve güzel haberler aldıklarını kaydetti. 
     Serdar Denktaş, ekonomik konularda bugün ABD'de yapılacak toplantıda Ekonomi Bakanı'nın raporunun da sunulacağını belirterek, ''Teknik açıdan deneyimli, bilgili arkadaşların varlığıyla bir takım oyununu bütün siyasal farklılıklarımıza rağmen mevcut hükümette uyum içinde yürütebiliyoruz. Bunun bütün topluma yayılması da ana hedefimizdir'' diye konuştu. 
     
     HER KOLDAN DİPLOMATİK ATAK 
     ''Süreç gereği iç sorunları uzun süre geri plana ittiklerini'' dile getiren Serdar Denktaş, ''Şimdi biraz daha paslaşarak, nöbetleşe işlemleri yürüttüklerini'' söyledi. Denktaş, ABD ve AB ile ilişkilerin sürdüğünü, bakanlığının İKÖ'ye yönelik girişimlerinin olduğunu, KKTC'nin her koldan diplomatik atak sürdürdüğünü anlattı. 
     Serdar Denktaş, gelinen aşamada Rumların iradesinin Kıbrıs Türk tarafıyla birşey paylaşmaya henüz hazır olmadıklarını gösterdiğini belirterek, ''Liderlikleri kendilerini, Kıbrıslı Türklerle bir paylaşım içine girmeye hazırlamamıştır. Ve maalesef söylenenlerin aksine herhangi bir cezalandırma yönüne de gidilmemiştir'' dedi. 
     Denktaş, kimsenin durup dururken Kıbrıslı Türklere bir hak vermeyeceğini, bunlar için hem KKTC'nin hem de Türkiye'nin büyük uğraşının gerekeceğini kaydetti. 
     
</TEXT>
</DOC>
