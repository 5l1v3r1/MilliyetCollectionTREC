<DOC>
<DOCNO> 245364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sonspo33.html </URL>
<DATE> 2004/06/04/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Fenerbahçe Haysiyet Divanı'ndan Saran'a son çağrı... 
</HEADLINE>
<TEXT>

     Fenerbahçe Kulübü Haysiyet Divanı, eski yönetici Sadettin Saran'ın savunmasını dinlemek üzere yarın toplanıyor. 
     Haysiyet Divanı Başkanı Avukat Tuncer Erdoğan, AA muhabirine yaptığı açıklamada, Saran'ı 2. ve son kez davet ettiklerini belirterek, ''İlkinde gelmemişti. Hakkındaki suçlamalarla ilgili savunmasını almamız gerekiyor. Eğer bu sefer de gelmezse savunmasını yapmamış olacak ve hakkında bir karar vereceğiz'' dedi. 
     Saran'ın hakkındaki suçlamalarla ilgili savunma yapması gerektiğini vurgulayan Erdoğan, ''Gelip bunları ispat etmeli. Tüzüğümüzde yok ama savunmanın kutsallığı prensibiyle kendisi gelmezse bir vekil marifetiyle de savunmasını yapabilir'' diye konuştu. 
     Sadettin Saran, bir gazetede başkan Aziz Yıldırım hakkında yaptığı açıklama nedeniyle, Yıldırım tarafından Haysiyet Divanı'na verilmişti. 
     
</TEXT>
</DOC>
