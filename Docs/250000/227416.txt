<DOC>
<DOCNO> 227416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/guncel/gun03.html </URL>
<DATE> 2004/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortaklar'da seçim bitti, kavga bitmedi 
</HEADLINE>
<TEXT>

   Aydın Germencik'e bağlı Ortaklar'da MHP'liler ve SHP'liler arasındaki kavgada dört kişi yaralandı, bir kahvehane yandı 
      YALÇIN ATA Aydın DHA 
   
   Aydın'ın Germencik ilçesine bağlı Ortaklar beldesinde seçim nedeniyle yaşanan siyasi gerginlik, Belediye Başkanlığı'na yeniden seçilen MHP'li Hayrettin Öner'in Selçuk'ta görevli polis kardeşi Sebahattin Öner'in pazar günü sandıklar açılırken tartıştığı bazı kişilerce dövülmesiyle başladı. Pazarkuran Mahallesi'ndeki suların kasıtlı kesildiğini öne süren grubun önceki gün belediyeyi taşlamasının ardından, MHP'liler ve belediye görevlileriyle SHP'li olduğu belirtilen bir grup arasında çıkan taşlı - sopalı kavgada dört kişi yaralandı. 
   Önceki gece de daha çok SHP'lilerin gittiği bir kahvehanede yangın çıktı. Yangının büyük olasılıkla kundaklama sonucu çıktığı belirtildi. 
   Olaylar üzerine beldeye panzer destekli takviye polis gücü gönderildi. MHP ile SHP'nin il ve belde teşkilatlarıyla toplantı yapan Aydın Valisi Muharrem Göktayoğlu, vatandaşları da provokatörlere dikkat etmeleri konusunda uyardı. Olaylarla ilgili soruşturmaların sürdüğünü belirten Göktayoğlu, "Polis ve jandarma gerekli önlemleri aldı. Şu anda sükunet sağlanmış durumda" dedi. 
   SHP Aydın İl Başkanı İsmet Soran, "MHP ile çatışmak savaş açmak gibi bir durumumuz olmadığı gibi, olayların da partimizle ilişkisi yoktur" derken, MHP Aydın İl Başkanı Recep Taner "Biz de bu tür siyasi kavgayı desteklemiyoruz" dedi. 
   
   
</TEXT>
</DOC>
