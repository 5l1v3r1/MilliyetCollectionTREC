<DOC>
<DOCNO> 225576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonspo34.html </URL>
<DATE> 2004/03/25/ </DATE>
<TIME> 23.59 </TIME>
<AUTHOR>  </AUTHOR>
<HEADLINE>
Valencia 2 - Gençlerbirliği 0 
</HEADLINE>
<TEXT>

     UEFA Kupası 4. tur rövanş maçında Gençlerbirliği, deplasmanda İspanya'nın Valencia takımına uzatma dakikalarında 2-0 yenildi. 
     
     İlk yarı 

     Maça oldukça tutuk başlayan kırmızı-siyahlı ekip, özelikle El Saka'nın üst üste yaptığı hatalarla kalesinde korkulu anlar yaşadı. İlk yarının büyük bir bölümünde oyunu kendi alanında kabul eden Gençlerbirliği, kontraataklarda Youla ile gol bulmaya çalıştı. Ancak bu futbolcuyu 3 kişi ile marke eden Valencia, gole izin vermedi. 
     Ev sahibi ekip ise Aimar, Carboni ve Oliviera ile Gençlerbirliği kalesinde yakaladığı fırsatları kullanamayınca, ilk yarıda aradığı ve beklediği gola kavuşamadı. 
     4. dakikada Aimar, El Saka'nın kayıp düşmesi sonucu topu kaptı ve ceza alanına girdi. Kaleci Botanjic ile karşı karşıya kalan bu futbolcudan önce davranan El Saka, hatasını telafi ederek golü engelledi. 
     16. dakikada, Serkan ceza yayı üzerinde bulunan Mustafa'ya topu çıkardı. Mustafa önündeki rakibinden sıyrıldıktan sonra vuruşunu yaptı. Top yandan auta çıktı. 
     20. dakikada, Skoko'nun pasında topla buluşan Ali Tandoğan son çizgiye indi ve aşırtma bir vuruşla topu kaleye gönderdi. Kaleci Canizares'i geçen top, direği sıyırarak auta çıktı. 
     25. dakikada, Canobbio'nun ceza alanına gerirken attığı şutta, kaleci Botanjic topu son anda tokatlayarak kornere çeldi. 
     36. dakikada Aimar'ın topla ceza alanına girdiği pozisyonda araya giren Ümit, bu futbolcudan önce davranarak topu taca attı. 
     Karşılaşmanın ilk yarısı golsüz tamamlandı. 
     
     İkinci yarı 

     UEFA Kupası 4. tur rövanş maçında Gençlerbirliği, normal süresi 1-0 biten maçta deplasmanda İspanya'nın Valencia takımına, ''Gümüş Gol'' uygulamasının yapıldığı uzatma dakikalarında yediği golle 2-0 yenilerek 4. turda kupaya veda etti. 
     Karşılaşmanın ikinci yarısında oyuna Mista ve Vicente'yi alarak başlayan teknik direktör Rafael Benitez, defanstan bir oyuncuyu eksilterek ikinci yarıda tamamen golü düşündü. İspanyol ekibi, ikinci yarının tamamında oyunu Gençlerbirliği yarı alanına yıkarken, forvette Vicente, Mista ve Aimar ile yüzde 100'lük gol pozisyonlarından sadece birinde topu filelere gönderebildi. Gençlerbirliği'nde kaleci Botanjic'in başarılı kurtarışları, ev sahibi ekibe başka gol şansı vermeyince maç uzatmaya gitti. 
     Gençlerbirliği'nde ise defanstan Ümit'i çıkarıp M'Bayo'yu oyuna alan teknik direktör Ersun Yanal, tek forvetten çift forvete geçtiyse de Mustfa Özkan'ın kırmızı kart görmesi başkent ekibinin oyun planını ters etkiledi. Botonjic'in büyük çabası ve mükemmel kurtarışlarıyla farkı önleyen kırmızı-siyahlılar, maçın normal süresini 1-0 geride tamamladı. ''Gümüş Gol'' uygulamasının olduğu uzatmada 2. kez topu filelerinde gören Gençlerbirliği, rakip kalede aradığı golü bulamayınca, UEFA Kupası'na 4. turda veda etti. 
     53. dakikada, Canabbio'nun ceza alanına yaptığı ortada Baraja kafayı vurdu. Meşin yuvarlak, az farkla auta çıktı. 
     55. dakikada, Canabbio'nun pasında defans oyuncularından sıyrılan Aimar, ceza alanı içinde vuruşunu yaptı. Top kaleci Botonjic'te kaldı. 
     57. dakikada, Sissoko'nun ortasına Mista'nın kafa vuruşunda topu kaleci Botonjic kontrol etti. 
     63. dakikada, Canizares'in uzun pasında topu önüne alan Mista, El Saka'dan sıyrıldıktan sonra topu sert bir vuruşla ağlarla buluşturdu 1-0. 
     72. dakikada, Ali Tandoğan rakip ceza alanında kaptığı topla Youla'yı buluşturdu. Bu futbolcu topa çok kötü vurunca takımını mutlak bir golden etti. 
     77. dakikada, Vicente'nin ceza alanına ortaladığı topa, uzak direkte kendisini unutturan Mista kafayı vurdu. Kaleci Botonjic fileleri giden topu uçarak kornere gönderdi. 
     86. dakikada, Aimar'ın ceza alanında dönerek attığı şut, kaleci Botonjic'te kaldı ve karşılaşmanın normal süresi 1-0 Valencia'nın üstünlüğü ile sona erdi. 
     Karşılaşmanın ilk uzatma devresinin 94. dakikasında Angulo'nun ortasında, ceza alanında topun gelişine vuran Vicente, Valencia'yı 2-0 öne geçirdi. 
     Gençlerbirliği bu yarıda gol atamayınca, sahadan 2-0 galip ayrılan Valencia çeyrek finale yükselirken, kırmızı-siyahlılar 4. turda kupaya veda eden taraf oldu. 
     
</TEXT>
</DOC>
