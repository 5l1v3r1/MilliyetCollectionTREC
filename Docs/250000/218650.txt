<DOC>
<DOCNO> 218650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/siyaset/siy06.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Osman Öcalan ABD'ye sığındı 
</HEADLINE>
<TEXT>

   'Kurdishmedia' sitesinin iddiasına göre, K. Irak'taki kamptan aralarında Osman Öcalan'ın da bulunduğu 100 kişi ABD'li yönetime teslim oldu 
      
   Terör örgütü PKK'-nın, aralarında Osman Öcalan, Nizamettin Taş, Kani Yılmaz gibi üst düzey yetkililerinin de bulunduğu 100 üyesinin, Kuzey Irak'taki kamptan kaçtığı ileri sürüldü. 
   Irak'taki Kürt partilerine yakınlığıyla tanınan "Kurdishmedia" internet sitesinin, PKK karşıtı "www.nasname.com" sitesine dayandırarak verdiği haberinde, örgütün kamptan kaçan üyelerinin ABD'li yönetime teslim olduğu iddia edildi. 
   Kurdishmedia sitesi haberi doğrulayamadığını, ancak 21 Ocak'ta Abdullah Öcalan'ın avukatlarıyla yaptığı görüşmede örgüt içinde bölünmeler olduğu izleniminin uyandığını yazdı. 
   Sitede, Abdullah Öcalan'ın Osman Öcalan'ı, "Celal Talabani ve Mesud Barzani'yle birleşme eğiliminde olan sağcı ve milliyetçi hareketin lideri" olmakla suçladığı belirtildi. 
   
   Öcalan ve arkadaşları soruşturma geçirmiş 
   Kürdistan Demokrat Partisi KDP aracılığıyla Musul'da ABD yönetimine teslim oldukları ileri sürülen PKK'nın Başkanlık Konseyi üyelerinden Osman Öcalan, Nizamettin Taş ve Kani Yılmaz'ın, bir süre önce yetkilerinin örgüt tarafından alındığı ve soruşturma geçirdikleri öğrenildi. Öcalan ve beraberindekiler, "Bozguncu ve yıkıcı faaliyetlerde bulunmakla" suçlandı. Soruşturma sonunda Öcalan, Botan ve Yılmaz'ın görevlerinin dondurulduğu ve merkeze çağrıldığı da belirtildi. 
   
   
</TEXT>
</DOC>
