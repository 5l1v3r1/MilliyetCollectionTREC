<DOC>
<DOCNO> 227442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/siyaset/siyz1.html </URL>
<DATE> 2004/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

   
   İlk icraat, Sezen Aksu'yu getirmek    FERİT ASLAN Tunceli DHA 

   Tunceli Belediye Başkanı Songül Erol Abdil, Başbakan Erdoğan'ın seçim gecesi yaptığı "Herkese eşit davranacağız" açıklamasının hayata geçirilmesini istedi. Sezen Aksu'yu Munzur Festivali için Tunceli'ye getirmenin en büyük hayali olduğunu kaydeden Abdil, "Türkiye'de sadece bir kadının il belediye başkanı seçilmesi beni üzdü" dedi. CHP'nin 50 yıllık kalesi Tunceli'yi alan SHP adayı Abdil, seçmenleriyle buluştu. Esnafı ziyaret eden Abdil, çarpık kentleşmenin başını alıp gittiğini belirterek, şöyle konuştu "Çankaya nasıl bir belediye ise Tunceli'yi de onun gibi bir kent yapmayı hayal ediyorum. Belediyeyi halkla birlikte yöneteceğiz." 
   
   Seçime katılım oranı yüzde 76.14    ANKARA Milliyet 

   28 Mart seçimlerine katılım oranının düşük olduğu ortaya çıktı. İl genel meclisi seçimlerine katılım oranı yüzde 76.14 oldu. Kesin olmayan sonuçlar, 173 bin 420 sandıkta oy kullanması gereken 43 milyon 557 bin 977 seçmenden 33 milyon 163 bin 548'inin sandık başına gittiğini gösterdi. Oy kullanmayan 10 milyon 414 bin kişi, 1983'ten bu yana genel ve yerel seçimlerdeki en düşük katılımın 28 Mart'ta yaşandığını ortaya koydu. 1994'te yüzde 92.2 olan yerel seçimlerine katılım oranı, 1999'da yüzde 86.9 olarak gerçekleşmişti. 1983'ten bu yana görülen en yüksek katılım oranı, yüzde 93.3'le 1987 genel seçimlerinde yaşandı. 
   
   Pendik'teki seçim 'kondu'larına yıkım    İSTANBUL Milliyet 

   Pendik'te, yerel seçimlerin arifesinde ve seçim günü inşa edilen 6 gecekondu, zabıta ekiplerince yıkıldı. Pendik Belediyesi zabıta ekipleri, Ertuğrulgazi ve Velibaba mahallelerinde 27 Mart Cumartesi ve 28 Mart Pazar günü altı yeni gecekondu yapıldığını tespit etti. "Seçimkondu"lar, zabıta ekipleri tarafından dün yıkıldı. Belediye yetkilileri, gecekondulaşmaya karşı çalışmaların seçimlerden önce de aralıksız sürdürüldüğünü ifade etti. Son 1 ay içinde yeni yapılan toplam 16 gecekonduyu yıktıklarını vurgulayan yetkililer, "Yıkılan gecekondular, seçimi fırsat bilen vatandaşların alelacele yaptıkları temelsiz, küçük mek nlar. Bunlara, daha önce olduğu gibi şimdi de göz yummayız" diye konuştu. 
   
   Muhtar, koltuğuna oturamadan öldürüldü    İZMİR DHA 

   İzmir'de Bayındır ilçesi Buruncu köyünde muhtar seçilen Muharrem Ödemişlioğlu 50 , görevi devralmadan, seçimi kaybeden rakibi Haşim Hoşol 30 tarafından av tüfeğiyle vurularak öldürüldü. Alkollü olduğu belirtilen Hoşol tutuklandı. Muhtar İlhan Cevhersöz'ün aday olmadığı seçimlerde Ödemişlioğlu ve Hoşol yarıştı. Ödemişlioğlu 175 oy aldı. Hoşol da 163 oy alarak seçimi kaybetti. Ödemişlioğlu ile Hoşol'un aza listesindeki Tevfik Kaftan önceki akşam kahvehanede tartıştı. İddiaya göre, bir evin yıkım meselesi yüzünden çıkan tartışmaya kahveye gelerek katılan Hoşol, av tüfeğiyle Ödemişlioğlu'nu öldürdü. 
   
   
</TEXT>
</DOC>
