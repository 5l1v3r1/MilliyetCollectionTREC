<DOC>
<DOCNO> 208923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sontur48.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Şükrü Sina Gürel Nisan'da partimizi toparlayacağız 
</HEADLINE>
<TEXT>

     Eski Dışişleri Bakanı ve Başbakan Yardımcısı Şükrü Sina Gürel, DSP'de öncelikli hedeflerinin yerel seçimler olduğunu belirterek, ''Nisan ayından itibaren partimizi toparlayıp Ecevit çizgisini kalıcı hale getirmek için çalışacağız'' dedi. 
     DSP İzmir İl Başkanlığı'nda partililere konuşan Gürel, Türkiye'nin ve Cumhuriyetin her zamankinden fazla DSP'ye ihtiyacı olduğunu savundu. 
     Ecevit öğretisini ileriye götürme gayreti içinde olduklarını ifade eden Gürel, gelecekte DSP'nin tek başına iktidar olarak Türkiye'yi tek başına yöneteceğini öne sürdü. 
     Önceliklerinin yerel seçimlere hazırlık olduğunu anlatan Gürel, ''Nisan ayından itibaren partimizi toparlayıp Ecevit çizgisini kalıcı hale getirmek için çalışacağız. Baharda vatandaşlarımızın ciğerine temiz hava gibi dolacağız. Ülkemizin ve çocuklarımızın geleceğine, Cumhuriyetin temellerine sahip çıkacağız'' dedi. 
     
     YEREL SEÇİMLER 
     Yerel seçimlerde İzmir'de iddialı adaylarla halkın karşısına çıkacaklarını belirten Gürel, ''Kim nereye gitmiş olursa olsun, kim çizgisinden sapıp kendi kişisel çıkarlarının hesabını yapmış olursa olsun biz en büyük adaylarla görevlere talip olacağız. Adaylar sizin aranızdan çıkacak ve sizinle yürüyeceklerdir. İlkelerimizi ve amaçlarımızı açık ve yalın bir şekilde anlatırsak DSP'nin başaramayacağı alan yoktur'' diye konuştu. 
     Gazetecilerin eski büyükşehir belediye başkanı Yüksel Çakmur'un DSP'den aday adayı olup olmayacağı yönündeki sorularını yanıtlayan Gürel, ''Sayın Çakmur, sayın Genel Başkanımızın tasvip ettiği, kendini kanıtlamış, yerel yönetimlere aday olabilecek en iyi kimliklerden biridir. Büyükşehir Belediye Başkanlığı adayı olması olağan süreci içinde gerçekleşecektir'' dedi. 
     DSP İzmir İl Başkanı Mehmet Çümen ise DSP'nin hiçbir şekilde ''bir bölen'' olarak suçlanmaması gerektiğini, ''bir bölen'' suçlamasının yanlış olduğunu söyledi. Çümen, ''Bizim İzmir'de hizmet etme aşkımız devam ediyor. Bizimle bu aşkı ve heyecanı paylaşanlarla kucaklaşma noktasında buluşuruz'' diye konuştu. 
     
</TEXT>
</DOC>
