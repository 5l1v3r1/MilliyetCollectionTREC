<DOC>
<DOCNO> 213164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/ekonomi/eko01.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
AB işsiz istilasından korkuyor 
</HEADLINE>
<TEXT>

   1 Mayıs'ta üye olacak on ülkeden yılda 70 -150 bin arasında işçinin geleceğinden korkan AB ülkeleri, geçiş dönemi gerekçesiyle kapılarını kapatıyor 
   EKONOMİ SERVİSİ 
   
   Avrupa Birliği ülkelerini, 1 Mayıs'ta yeni üyeliğe girecek 10 ülkeden gelecek işgücü korkusu sardı. Birçok AB ülkesi göçmen işçilere 2 - 7 yıl arasında kısıtlama getirirken sadece İngiltere ve İrlanda "şimdilik" hiçbir kısıtlama koymayacağını açıkladı. 
   Financial Times'ın dünkü sayısında yer alan haberde, genişleyecek AB'nin işçilere uygulayacağı kısıtlamalar masaya yatırıldı. 
   
   İngiliz halkı endişeli 
   AB ülkelerinin yeni üyelerden gelecek işçi akınından korktuğu ve kısıtlama getirdiği belirtilen haberde, bu konudaki güvensizlik ve yabancı korkusunun AB'li liderlerin aldığı önlemleri açıklayamamasına neden olduğu ifade edildi. Haberde, ilk yıllarda özellikle tarım ve geçici işler için Batı'ya yılda 70 - 150 bin arasında işçi geçmesinin beklendiği ifade edildi. 
   15 AB ülkesinin aldığı önlemlere yer verilen haberde, kısıtlama getirmeyen iki ülke İngiltere ve İrlanda olarak açıklanıyor. Haberde, İngiltere'de de halkın göçmen işçilere kısıtlama getirilmesi için kampanyalar yürüttüğü bu konuda İngiltere Başbakanı Tony Blair'e baskı yapılmaya başlandığı bilgisi verildi. 
   Teoride, 10 yeni üye ülkenin işçilerinin çalışma ve serbest dolaşma hakkı bulunuyor. Ancak AB üyeleri geçiş dönemi haklarını kullanarak 2011 yılına kadar kısıtlama getirebiliyor. 
   1 Mayıs'ta üyeliğe kabul edilecek on ülke şunlar Çek Cumhuriyeti, Güney Kıbrıs, Macaristan, Slovenya, Slovakya, Polonya, Malta, Litvanya, Letonya ve Estonya. 
   
   
</TEXT>
</DOC>
