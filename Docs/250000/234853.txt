<DOC>
<DOCNO> 234853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun54.html </URL>
<DATE> 2004/04/26/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Serdar Denktaş'tan istifacılara Milletvekilliğini de bıraksınlar 
</HEADLINE>
<TEXT>

     KKTC Başbakan Yardımcısı ve Demokrat Parti lideri Serdar Denktaş, partisinden istifa eden milletvekilleri için böyle bir gündem içinde istifa etmelerinden ötürü ''milletin vekilliğinden de istifa etmeleri gerektiğini'' söyledi. 
     Serdar Denktaş'a da Demokrat Parti'den DP iki milletvekilinin istifası soruldu. 
     ''Çok yoğun bir gündemle çalıştıkları bu dönemde, bu tip olayların meydana gelmesinden üzüntü duyduğunu'' dile getiren Denktaş, gelişmeleri habercilerden öğrendiğini, Partiye gidince durum değerlendirmesi yapacağını söyledi. 
     ''Demokrasilerde çare tükenmez'' diyen Denktaş, söz konusu iki milletvekilinin böyle bir gündem içinde istifa etmelerinden ötürü ''milletin vekilliğinden de istifa etmeleri gerektiğini'' kaydetti. 
     Başbakan Talat ise kendisine DP'den istifalar konusunda yöneltilen soruları yanıtsız bıraktı. 
     
     De Soto Talat ileri görüşlü bir lider 
     BM Genel Sekreteri'nin Kıbrıs Özel Temsilcisi Alvaro De Soto, KKTC Başbakanı Mehmet Ali Talat'ın ''toplumunu birleşme yönünde motive eden ileri görüşlü bir lider'' olduğunu söyledi. 
     De Soto, Talat'a Başbakanlık binasında veda ziyaretinde bulundu. KKTC Dışişleri Bakanı ve Başbakan Yardımcısı Serdar Denktaş'ın da hazır bulunduğu görüşme, yaklaşık bir saat sürdü. 
     Talat'a nezaket ziyaretinde bulunmak istediğini, son dönemde Talat ve Serdar Denktaş ile yakın çalıştığını anlatan De Soto, ''Talat, ilgili, modern, ileri görüşlü ve halkını birleşme yönünde motive eden, bu isteklerini yansıtan, ileri görüşlü bir lider'' diye konuştu. 
     De Soto, ikinci kez referanduma gidilmesinin söz konusu olup olamayacağının sorulması üzerine de, ''Şimdi, biraz geriye çekilip, referandum sonuçlarını gözden geçirme zamanı'' dedi. 
     KKTC Başbakanlık makamına ilk kez gelmesinin bir mesaj taşıyıp taşımadığı sorulan De Soto, daha önce BM Genel Sekreteri'nin Siyasi İşlerden Sorumlu Yardımcısı Kieran Rendergast ile birlikte Başbakanlığa geldiklerini hatırlattı. 
     
</TEXT>
</DOC>
