<DOC>
<DOCNO> 244903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/spor/spo01.html </URL>
<DATE> 2004/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bak sen şu Luce'ye 
</HEADLINE>
<TEXT>


Beşiktaş'ın eski teknik direktörü, daha önce Siyah - Beyazlılar için istediği Gaziantepli İbrahim Toraman'a bu kez Shakhtar Donetsk adına teklif yaptı 

ORHAN YILDIRIM 


Transfere taş koydu 
KARTAL'IN eski Teknik Direktörü Lucescu, Beşiktaş'ın transferine taş koydu. Yeni yönetim, Gaziantepsporlu İbrahim Toraman için Başkan Celal Doğan ile temasa geçti. Ancak, devre arasında bu futbolcuyu Siyah - Beyazlılar için isteyen Lucescu'nun, bu kez Shakhtar Donetsk adına Doğan'a öneride bulunduğu ortaya çıktı. 

Kartal'dan Deniz atağı 
CELAL Doğan'ın, "İlk sözüm Lucescu'ya. İstediğim parayı da veriyorlar" demesi, Beşiktaş cephesinde hayal kırıklığı yarattı. Yurt içi transferinde Gençlerbirliği'nin başarılı stoperi Deniz ile ilgilenen Siyah-Beyazlılar'da Kıvanç Oktay da bugün Avrupa'ya gidecek. Anlaşma sağlanan İviç ise hafta sonu imza için İstanbul'a gelecek. 

Hassan - Zidan formülü 
SİYAH-Beyazlılar Erol Kaynar'ın prensip anlaşmasına vardığı Zidan ile dün 3 milyon dolara elsıkıştı. Afrika kökenli iki futbolcuyu takımda tutmayı düşünmeyen yönetim, Ahmed Hassan'ı taliplisi olan kulüplerden birine satmayı, Zidan'ı ise yerine getirmeyi düşünüyor. Kartal İzmirsporlu Bilal'in de işini bitirdi. 

Demirören'den Ulusoy'a destek 

RAHMAN SAĞIROĞLU 

Federasyonu ziyaret 
BEŞİKTAŞ'IN yeni Başkanı Yıldırım Demirören, dün Futbol Federasyonu Başkanı Haluk Ulusoy'u makamında ziyaret etti. Ulusoy'u sonuna kadar desteklediklerini belirten Demirören, "Herkes hata yapabilir, ancak bunları içimizde konuşarak çözmemiz gerekiyor. Türk futbolu, nereye geldiyse Beşiktaş da oraya gelecektir" dedi. 

'Haklarını yedirmem' 
ULUSOY ise Yıldırım Demirören'in başkanlığa seçilmesinden dolayı memnun olduğunu söyledi. Haluk Ulusoy şöyle devam etti "3-4 kulüp başkanının bir araya gelip havuz sistemi hakkında konuştuğunu gözlemliyorum. Ancak, şu bilinsin benim olduğum yerde Beşiktaş'ın haklarını kimseye yedirmem." 

İnönü'ye ilk kazma 
BEŞİKTAŞ İnönü Stadı'nın kapasite artırımı için çalışmalar dün başladı. Zeminin 4 metre aşağı çekilip, ek tribünlerle kapasitenin 10 bin kişi artırılacağı projenin ilk aşamasında, saha içinden geçen kanalizasyon boruları stat dışına çıkarılacak. Daha sonra da yeni düzenleme yapılacak. Stadın yeni hali 15 Eylül'e yetiştirilecek. 

Futbolcular ayaklandı 
YILDIRIM Demirören başkanlığındaki yeni yönetimin, eski idarecilerin takıma kestiği toplam 1 milyon 50 bin dolarlık cezayı uygulamaya koyacağını açıklaması, futbolcuları isyan ettirdi. Siyah - Beyazlılar, "6 aydır bir kuruş para alamadık. Bize yapılan büyük haksızlıktır. Yeni yönetimden bunu gidermesini bekliyoruz" ifadesini kullandı. 



</TEXT>
</DOC>
