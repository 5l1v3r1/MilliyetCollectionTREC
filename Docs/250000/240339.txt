<DOC>
<DOCNO> 240339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sontur12.html </URL>
<DATE> 2004/05/15/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
YÖK, üniversite kontenjanlarını artırdı 
</HEADLINE>
<TEXT>

     Üniversitelerin lisans, önlisans ve özel yetenek ile ilgili bölümlerine toplam 396 bin 241 öğrenci alınacak. 
     AA muhabirinin edindiği bilgiye göre, Yükseköğretim Kurulu YÖK , gelecek eğitim-öğretim yılında üniversitelere yerleştirilecek öğrenci kontenjanını tespit etti. 
     Kontenjanlar, geçen yıla oranla yükseltilmesine rağmen başvurulardaki rekor artış, üniversite kapısında kalacak aday sayısını yükseltti. Buna göre, başvuran 1 milyon 902 bin 250 adaydan 1 milyon 506 bin 9'u açıkta kalacak. 
     Öğrenci Seçme ve Yerleştirme Merkezi'nce 20 Haziran 2004 Pazar günü gerçekleştirilecek Öğrenci Seçme Sınavı ÖSS sonuçlarına göre, devlet, vakıf ve KKTC'deki üniversitelerin lisans, önlisans ve özel yetenek programlarına toplam 396 bin 241 öğrenci yerleştirilecek. 
     Kontenjan, geçen yıla göre 10 bin 850 artırıldı. Geçen yıl, 385 bin 391 öğrenci yerleştirilmişti. Lisans programlarına 186 bin 477, önlisans programlarına 186 bin 465, özel yetenek programlarına 12 bin 449 kontenjan ayrılmıştı. 
     
     KONTENJANLARDAKİ ARTIŞ 
     Devlet üniversitelerinin lisans programlarında 165 bin 959, vakıf üniversitelerinin lisans programlarında 18 bin 509, KKTC'deki üniversitelerin lisans programlarında 9 bin 247 kontenjan ayrıldı. 
     Önlisans programları için devlet üniversitelerine 178 bin 705, vakıf üniversitelerine 8 bin 618, KKTC'deki üniversitelere 1720 olmak üzere toplam 189 bin 43 öğrenci alınacak. 
     ÖSS'nin yanı sıra özel yetenek sınavı ile öğrenci belirleyen programlar için devlet üniversitelerine 10 bin 103, vakıf üniversitelerine 2 bin 590, KKKTC'deki üniversitelere 790, toplam 13 bin 483 aday yerleştirilecek. 
     
     REKOR BAŞVURU 
     2004-ÖSS'ye başvuran 1 milyon 902 bin 250 adaydan 1 milyon 786 bin 828'i ÖSS'ye girmek, 115 bin 422'si de sadece kendi alanlarındaki meslek yüksekokulları ve Açıköğretim programlarına sınavsız geçiş yapmak istiyor. 
     ÖSS'ye geçen sene 1 milyon 597 bin 302 aday başvurmuş, bunlardan 1 milyon 502 bin 815'i ÖSS'ye girme, 94 bin 487'si de sınavsız geçiş yapma talebinde bulunmuştu. 
     Buna göre ÖSS'ye başvuruda yüzde 18.8, sınavsız geçişe başvuruda da yüzde 22'lik artış meydana geldi. 
     
</TEXT>
</DOC>
