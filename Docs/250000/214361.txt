<DOC>
<DOCNO> 214361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/dunya/dun02.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Albay, 20 yıllık tecriti bitirdi 
</HEADLINE>
<TEXT>

   Libya, uluslararası topluma geri dönüyor. Berlusconi, Kaddafi'yle Libya'da görüştü, Blair de Libya lideri ile buluşacağını açıkladı 
      DIŞ HABERLER SERVİSİ 

   
   Geçen yıl Lockerbie kurbanlarına tazminat ödemeyi kabul ettikten sonra aralık ayında da, ülkesinin kitle imha silahı programını tasfiye eden, silah üretim tesislerini de uluslararası denetime açan Libya lideri Albay Muammer Kaddafi, attığı bu adımlarla birlikte, yıllardır dışlandığı uluslararası topluma "geri döndü." Kaddafi, dün Libya'nın Sirte kentinde İtalya Başbakanı Silvio Berlusconi'yi ağırlarken, Libya Dışişleri Bakanı Abdurrahman Şalkam İngiltere'de Başbakan Tony Blair'le bir araya geldi. Blair'in, yakında Trablus'a giderek Kaddafi'yle de görüşeceği açıklandı. 
   Kaddafi'nin kitle imha silahlarını tasfiye kararını almasının ardından Libya'yı ziyaret eden ilk Batılı lider olan İtalya Başbakanı Berlusconi, dün Sirte kentinde ziyaret ettiği Libya liderini kucaklayıp yanaklarından öptü. 
   Kaddafi'yle Sirte'de bir çöl çadırında görüşen Berlusconi, Libya'nın ABD ile ilişkileri normalleştirme arzusunu yerine getirme sözü verdi ve "Kaddafi'nin önerilerini, ABD Başkanı George W. Bush'a götürüyorum" dedi. 
   Libya Dışişleri Bakanı Abdurrahman Şalkam ise, 20 yıldır İngiliz başkentini ziyaret eden ilk üst düzey yetkili olarak gittiği Londra'da, İngiltere Başbakanı Blair ve İngiltere Dışişleri Bakanı Jack Straw ile bir araya geldi. Straw, Şalkam'la düzenlediği ortak basın toplantısında, Kaddafi'nin Başbakan Tony Blair'i Libya'ya davet ettiğini doğruladı ve "En yakın zamanda bir ziyaretin ayarlanmasını umuyoruz, ancak kesin tarih belli değil" dedi. İngiliz The Times gazetesi de, Blair'in, Trablus'a gitmeyi planladığını yazdı. Straw, "Libya yönetimi, silahsızlanmanın iyi niyet ve görüşmeler yoluyla da gerçekleştirilebileceğini kanıtladı" diye konuştu. 
   Blair'e Kaddafi'den bir mektup getirdiğini açıklayan Libya Dışişleri Bakanı Şalkam da, bu ziyaretin iki ülke arasında büyük bir diyalog şansı ortaya çıkardığını, ABD ve AB ile ilişkilerin yolunu açtığını söyledi. 
   
   
   
</TEXT>
</DOC>
