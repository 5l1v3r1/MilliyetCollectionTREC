<DOC>
<DOCNO> 209021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sondun04.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un rakibi Clark, Irak savaşının "savunucusu" çıktı 
</HEADLINE>
<TEXT>

     ABD'de Kasım'da yapılacak başkanlık seçiminde Demokrat Parti'nin adaylığı için süren yarışta iddialı adaylardan emekli general Wesley Clark'ın, Irak savaşına hep karşı olduğunu savunmasına rağmen, ABD Başkanı George Bush'a savaş için tam destek verdiği bir konuşması ortaya çıkarıldı. 
     NATO Avrupa Müttefik Kuvvetler Komutanlığı görevinden emekliye ayrıldıktan sonra geçen aylarda Demokrat Parti'den başkan adayı olarak siyasete atılan ve son haftalarda konuşmalarında Irak savaşına her zaman karşı çıktığını vurgulayan Clark'ın, 18 ay önce Kongre'de bir oturumda yaptığı, Irak savaşına destek veren konuşması basına sızdırıldı. 
     Konuşmasında Clark, Irak'ın devrik Devlet Başkanı Saddam Hüseyin'in elindeki kitle imha silahlarının, ABD için büyük tehdit oluşturduğunu ve Bağdat yönetiminin gerekirse savaşla devrilmesi gerektiğini söylüyor. 
     Clark'ın konuşmasının ortaya çıkarılmasından sonra, bir başka Demokrat başkan adayı senatör Joe Lieberman, Wesley Clark'ı ikiyüzlülükle suçladı. 
     Gelişmelere kulak asmayan Wesley Clark ise gazetecilere yaptığı son açıklamada, Kongre'nin, ABD'nin neden Irak'a savaş açtığını soruşturması gerektiğini ve Bush'un bu süreçte suç işleyip işlemediğine Kongre'nin karar vermesi gerektiğini söyledi. 
     
</TEXT>
</DOC>
