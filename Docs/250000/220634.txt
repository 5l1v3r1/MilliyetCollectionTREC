<DOC>
<DOCNO> 220634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/spor/spo03.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'a hüzün çöktü 
</HEADLINE>
<TEXT>

   Terim'in zorunlu veda hazırlığı, pırıl pırıl güneşe rağmen Olimpiyat Stadı'nın içini burkacak cinstendi. Duygusal sahneler yaşandı, ayrılığın dayanılmaz ağırlığı kendini gösterdi 
      
   Gönülden sahiplenme 
   FATİH Terim için maç farklı bir anlam taşıyordu, tarihi başarılara imza attığı takımın başında bu kez emanetçi olarak duruyordu. Başkan Özhan Canaydın'ın, "Ben olduğum sürece o da olacak" sözüne rağmen iplerin kopmasının tribünleri nasıl etkileyeceği, futbolcuların bu durumu nasıl karşılayacağı merak ediliyordu. Dün maçı izleyenler, bu soruların birçoğuna cevap buldu, gönül bağı kurulan Fatih Terim'den kopuşun kolay olmadığı açığa vurdu. 
   
   Sön söz oyuncuların 
   TRİBÜNLER ağız birliği etmiş, "İmparator bizi bırakma" diye bağırıyor, Fatih Terim sevgisi pankartlara da yansıyordu. Tecrübeli hocayı sevgi gösterileri ile teselli etmeye çalışan Sarı - Kırmızılı taraftarlar, yönetimi protesto ederek, tavrını ortaya koyuyordu. Son olarak Hasan Şaş, golden sonra formasını serip, takım arkadaşları ile etrafında kenetlendi. Ardından Terim'le kucaklaşıp, üstüne alması gerekenlere kendilerinin mesajını gönderdi. 
   
   Hagi gelmeye can atıyor    Rumen çalıştırıcı, "Galatasaray'ın başında olmayı kim istemez ki" diyerek Cim - Bom'u beklediğini söyledi 
   BÜNYAMİN OSMAN 

   GALATASARAY'DA adı teknik direktör adayları arasında geçen Gheorghe Hagi, Sarı - Kırmızılılar'a yeşil ışık yaktı. Romanya'da yayınlanan Evenimentul Zilei gazetesine konuşan Cim - Bom'un eski futbolcusu, Galatasaray'da görev alabileceğini ifade etti. Hagi, röportajında, "İstanbul'da olanlarla hiç konuşmadım" derken, Türk basınında kendisinin favori gösterilmesi konusuna ise, "Birşey bilmiyorum. Sadece spekülasyon. Ancak bunlar gerçek olabilir" dedi. 
   HAGİ muhabirin, "Öyleyse Galatasaray'a gidiyorsun" şeklindeki yorumsal sorusuna ise şöyle yanıt verdi "Şu an beklemedeyim. Ama Cim-Bom'un başında hoca olmayı kim istemez ki Kim böyle bir takımı refüze eder Ben bunu istiyorum. Bir gün bana da şans verileceğini düşünüyorum." Şampiyonluk şansı için de konuşan Rumen çalıştırıcı, "Takımı en istikrarlı olan kazanır" diyerek Lucescu'nun şansının devam ettiğini vurguladı. 
   
   
</TEXT>
</DOC>
