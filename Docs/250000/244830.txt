<DOC>
<DOCNO> 244830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonyas05.html </URL>
<DATE> 2004/06/02/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Jennifer Lopez için ''Kainat Güzeli'' eşini boşuyor .. 
</HEADLINE>
<TEXT>

     Şarkıcı Marc Anthony, ünlü yıldız Jennifer Lopez uğruna dünya güzelinden vazgeçti. Anthony, Lopez ile evlenebilmek için Kainat Güzeli eşi Dayanara Torres'e boşanma davası açtı. 
     Internetteki ''imdb'' sitesinin haberine göre, evli ve iki çocuk babası Latin şarkıcı Anthony, Lopez'i gördü göreli eski dünya güzellerinden eşi Torres'i bir yana bıraktı. 
     Eşiyle ayrı yaşayan 34 yaşındaki Anthony, ülkesi olan Dominik Cumhuriyeti'ndeki mahkemeye boşanma dilekçesini verdi. Daha eşinden boşanmadan Lopez'e paha biçilmez bir ''alyans'' hediye eden Anthony, boşandıktan sonra ''kuşlar gibi özgür'' olarak soluğu güzel yıldızın yanında alacak. 
     Marc Anthony ile Dayanara Torres, 2000 yılının Mayıs ayında Las Vegas'ta sade bir törenle dünyaevine girmişti. Bu evlilikten 26 ay sonra yollarını ayıran çift, 2002 yılında yeniden barışmaya karar vermiş, ancak beraberlik yürümemişti. 
     Birkaç ay önce Anthony'nin Lopez ile yakınlaşmasının ardından bu kez yollarını sonsuza kadar ayıran çifti Cristian 2 ve Ryan 5 adlı iki çocuğu bulunuyor. 
     Ünlü aktör Ben Affleck ile inişli çıkışlı bir ilişki yaşayan Lopez, Ocak ayında nişanı atmıştı. Tanınmış oyuncuyla rol aldıkları filmin setinde tanışan ve o sırada evli olan Jennifer Lopez, tıpkı şimdi Marc Anthony'nin yaptığı gibi daha ikinci eşi Cris Judd ile boşanma davaları sonuçlanmadan Ben Affleck'in nişan yüzüğünü takmaya başlamıştı. 
     
</TEXT>
</DOC>
