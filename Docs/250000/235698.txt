<DOC>
<DOCNO> 235698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sontur48.html </URL>
<DATE> 2004/04/28/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Üniversite öğrencilerine göre en büyük sorun işsizlik... 
</HEADLINE>
<TEXT>

     İnönü Üniversitesi son sınıfında okuyan öğrencilerle yapılan ankette, öğrencilerin yüzde 61'inin en önemli sorun olarak işsizliği gördükleri ortaya çıktı. 
     İÜ Sosyoloji Bölümü Öğretim Üyesi Yrd. Doç. Dr. Vehbi Bayram tarafından son sınıf öğrencilerine yönelik olarak 87 sorudan oluşan bir anket düzenlendi. Bilgisayar ortamında uygulanan ankete bin 767 öğrenci katıldı. 
     Yrd. Doç. Dr. Bayram AA muhabirine yaptığı açıklamada, öğrencilere, ''üniversite gençliğinin gelecekten en önemli beklentileri, kendi geleceğinden ümit düzeyi, gençliğin en önemli sorunu, Türkiye'nin geleceği, Türkiye'nin işbirliği yapması gereken ülkeler, Dünyanın geleceği, Türkiye'nin en önemli sorunu, en fazla güvenilen kurum, siyasetçilerin gerçek amacı'' gibi toplam 87 soru yöneltildiğini kaydetti. 
     Ankete katılan öğrencilerin yüzde 61'inin ''Size göre gençliğin en önemli sorunu nedir '' sorusuna işsizlik, yüzde 18'inin psikolojik ve yüzde 12'sinin de toplumsal baskılar yanıtını verdiğini kaydeden Bayram, şunları söyledi 
     ''Öğrenciler, geleceğe yönelik en büyük istekleriyle ilgili soruya yüzde iş bulmak, yüzde 16 sağlık, yüzde 13 başka bir ülkede yaşamak, yüzde 9 zengin olmak, yüzde 5 ise evlenmek yanıtını verdi. 
     En fazla güvenilen kurum sorusuna ise yüzde 28 hiçbir kuruma güvenmediği, yüzde 26 orduya, yüzde 18 hükümete, yüzde 10 Cumhurbaşkanına, yüzde 5 TBMM'ye ve yüzde 5 mahkemelere olarak yanıt verdi.'' Bayram, gençlerin sorunlarının aynı zamanda toplumun sorunları olduğunu belirterek, ''Gençliğin ve Türkiye'nin en önemli sorununun işsizlik olarak tanımlanması, temel problemin ekonomik olduğunu ifade etmektedir. Maddi ve manevi özverilerle öğretim gören üniversite gençliğinin üniversitelerden mezun olunca işsiz kalması, topluma ve sisteme güvensizlik, anlamsızlık ve normsuzluk bağlamında yabancılaşmaya neden olmaktadır'' dedi. 
     
</TEXT>
</DOC>
