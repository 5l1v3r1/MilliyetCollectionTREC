<DOC>
<DOCNO> 206974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sondun01.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisin yanlışlıkla öldürdüğü gencin ailesine rekor tazminat 
</HEADLINE>
<TEXT>

     ABD'de New York kent yönetimi, polislerin elindeki cüzdanı tabanca sanarak kurşun yağmuruna tutarak öldürdüğü Amadou Diallo adlı silahsız göçmenin ailesine 3 milyon dolar tazminat ödemeyi kabul etti. 
     New York'un Bronx semtinde 4 Şubat 1999'da meydana gelen olayda, göçmen olan Diallo'nun vücudundan tam 41 kurşun çıkartılmış, polisler Diallo'nun eşkalinin, aranan bir tecavüz sanığına benzediği için kendisiyle konuşmak istediklerini öne sürmuşlerdi. 
     Dünyada polis vahşeti olarak nitelenen olay, New York'ta geniş çaplı ırkçılık aleyhtarı protestolara yol açmıştı. 
     Diallo'nun ailesi, New York kent yönetimi aleyhine açtıkları davada 81 milyon dolar tazminat talebinde bulunmuş, olaya karışmakla suçlanarak yargılanan polisler 2000 yılında beraat etmişlerdi. Bunlardan ikisi halen polislik görevine devam ederken, diğer ikisi itfaiyeci oldu. 
     Taraflar arasında varılan anlaşmayı açıklayan belediye avukatı Michael Cordozo, ''Belediye başkanı, polis müdürlüğü ve kent yönetimi olaydan büyük üzüntü duyuyor ve Diallo ailesine başsağlığı diliyor'' açıklamasında bulundu. 
     Kaynaklar, Diallo ailesinin varılan anlaşmadan memnun olduğunu ifade ederken, New York Belediye Başkanı Michael Bloomberg de anlaşmaya varılmasını memnuniyetle karşıladığını söyledi. 
     
</TEXT>
</DOC>
