<DOC>
<DOCNO> 214421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/yasam/yas08.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık hattı 
</HEADLINE>
<TEXT>

   
   2015'te iki kişiden biri alerjik olacak    Araştırmacıların söyledikleri doğru çıkarsa, 2015'te arı sokması gibi alerjiler yüzünden yaşam kayıpları çoğalabilecek 
   
   Ortak çalışma kararı 
   AVRUPA'DA yapılan araştırmalar, kıta nüfusunun yarısının 2015'te alerjik bir hastalığa yakalanacağını ortaya koydu. Halen Avrupa kıtasında milyonlarca çocuğun ve yetişkinin sürekli hastane kontrolü altında yaşamak durumunda kaldığını, bu nedenle binlerce iş ve okul gününün kaybedildiğini duyuran The Guardian gazetesi, Avrupalı bilim adamlarının bu konuda ortak çalışma kararı aldığını bildirdi. 
   
   9 milyar iş günü kayıp 
   HALEN alerjisi olduğu için nüfusun üçte birinin restoranlarda yemek yemekten, parfüm kullanmaktan, temizlik malzemelerine yaklaşmaktan kaçındıklarını belirten gazete, "sadece astım hastalığı yüzünden Avrupa Birliği ülkelerinde her yıl 9 milyar iş günü kayboluyor" iddiasında bulundu. İnsanların bakterisiz evlerde yaşaması ve yarı-steril gıdalar tüketmesinin genetik değişime ve ardından alerjiye neden olduğu düşünülüyor. 
   
   Yağ hücreleri yağ yakacak    DIŞ HABERLER SERVİSİ 
   ABD'Lİ ve İsviçreli bilim adamları, vücuttaki yağ hücrelerinin yağ yakmasını sağlayan bir yöntem geliştirdi. Araştırmalarda, deney hayvanlarının yağ hücrelerine "leptin" proteini içeren bir virüs enjekte edildi. 14 günde ağırlıkları ortalama 280 gramdan 207 grama inen kobaylar, sağlıklarından ve enerjilerinden hiçbir şey kaybetmedi. Bilim adamları leptin tedavisinin geliştirilerek, obezite sorununun çözüleceği konusunda umutlu... 
   
</TEXT>
</DOC>
