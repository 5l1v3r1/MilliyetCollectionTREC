<DOC>
<DOCNO> 248274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/guncel/agun.html </URL>
<DATE> 2004/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Halk sevgilisini kaybetti 
</HEADLINE>
<TEXT>


Türk siyasetinin gelecekteki yıldızı, İzmir'in çok sevilen Büyükşehir Belediye Başkanı Ahmet Piriştina, 52 yaşında kalbine yenik düştü... 

İZMİR DHA 

Hizmetleriyle İzmirlilerin büyük sevgisini kazanan ve Türk siyasetinin gelecekteki yıldızları arasında gösterilen İzmir Büyükşehir Belediye Başkanı Ahmet Piriştina 52 , kalp krizi sonucu öldü. Oğlunun cuma günü yapılacak düğün hazırlıkları için ailesinin Çeşme'de olması nedeniyle lojmanda yalnız kalan Piriştina'nın cesedini korumaları buldu. İlk raporlara göre, sağlık sorunu olmayan Piriştina'nın kalp krizi sonucu öldüğü belirtildi. 
Önceki akşam, zaman zaman kullandığı Bostanlı Atakent'teki dubleks belediye lojmanına giden ve burada yalnız kalan Piriştina'dan sabah bilgi alamayan korumalar, eve girdiklerinde Piriştina'nın cesediyle karşılaştı. Salondaki çekyattan yere düşmüş halde bulunan Piriştina'nın ayaklarının morardığı ve nefes almadığı anlaşılınca ailesine ve doktora haber verildi. 

Duyan belediyeye koştu 
Doktorlar, Piriştina'nın muhtemelen sabah saatlerinde öldüğünü söyledi. Haberi duyan herkes lojmana geldi. Binlerce İzmirli belediyeye koştu, Büyükşehir Belediyesi'ndeki bayraklar da yarıya indirildi. Olaya cumhuriyet savcılığı el koyarken, Piriştina'nın cenazesi kesin ölüm nedeninin belirlenmesi için Adli Tıp Kurumu morguna götürüldü. Ege Ordu Komutanı Orgeneral Hurşit Tolon, cenazenin konulduğu ambulans geçerken selam durdu. 
Komşusu Nezahat Can Oral, bahçede otururken Piriştina'nın gece 00.30 sıralarında evine geldiğini ve hatırını sorduğunu söyledi. Piriştina'nın "Hava sıcak, yorgunum" dediğini belirten Oral, "Ben de ona Yugoslavca 'Canım benim' anlamına gelen 'Sırça maya' dedim. Sonra evine girdi" dedi. 

Cenaze yarın 
Piriştina'nın cenazesi yarın İsabey Camii'nde kılınacak ikindi namazının ardından Narlıdere Mezarlığı'nda toprağa verilecek. 

'Babamın öldüğü yaştayım' 

Soyadını, ailesinin göç ettiği Priştine'den alan Ahmet Piriştina, 1952'de İzmir Buca'da doğdu. İlk siyasi deneyimini Türkiye İşçi Partisi'nde yaşadı, aktif siyasete 1994 seçimiyle girdi ve DSP'den İzmir Büyükşehir Belediyesi Meclis üyesi seçildi, 1995'te DSP İzmir Milletvekili oldu. Yugoslavya'daki iç savaşta Kosova'ya giden Piriştina, 1999'da DSP'den Büyükşehir Belediye Başkanı seçildi. 2003'te CHP'ye katılan Piriştina, 28 Mart seçiminde oyların yüzde 47.17'sini alarak yeniden başkan oldu. 3. kez aday olup olmayacağı sorusuna "Babamın öldüğü yaştayım. Günlerin neler getireceğini bilemem" diyen Piriştina, imar plan değişikliği talepleri yüzünden son haftalarda gergindi. 

Fuar çalışmaları yormuş olabilir 

İzmir Emniyet Müdürü Halil Tataş, Piriştina'nın ölümünde şüpheli bir durum bulunmadığını belirterek, "Büyük ihtimalle kalp krizine bağlı ölüm görülüyor. Fuardaki çalışmalar son günlerde belki de kendisini çok yormuş olabilir" dedi. Tataş, sağ kalp damarının tamamen, sol kalp damarının yüzde 50 oranında tıkalı olduğunun belirlendiğini bildirdi. 

Efor testinden sağlam çıkmıştı 

Piriştina'nın, geçen yıl Büyükşehir Belediyesi'ne bağlı Eşrefpaşa Hastanesi'nde efor testine girdiği ve kalbinin sağlam çıktığı ifade edildi. Piriştina'ya testi uygulayan kardiyolog doktor Kenan Ekşi, "Damarlarda sorun yoktu. Ama bu test yüzde 100 güvenilir değildir. Stres, yorgunluk, ani tansiyon değişikliği de krizi tetikler" dedi. 

Baykal Hepimiz derinden sarsıldık 

MUSTAFA İSTEMİ 
CHP grubunun toplantısı, Ahmet Piriştina'nın ölümü nedeniyle ertelendi. Baykal, "Gerçekten büyük üzüntü içindeyiz. Bu acı haber hepimizi çok derinden sarstı. Bu şartlar altında toplantı yapamayız. Hepinize başsağlığı diliyorum" dedi. Brüksel gezisini erteleyen Baykal, İzmir'e gitti. 

Yeni başkan 10 günde seçilecek 

Piriştina'nın ölümüyle boşalan İzmir Büyükşehir Belediye Başkanlığı koltuğu, yasa gereği 10 gün içinde doldurulacak. Belediye Yasası'nın 93. maddesinin 4231 4 fıkrasına göre, belediye meclisi 10 gün içinde vali tarafından toplanacak. Bu toplantıda, katılanların salt çoğunluğunun gizli oyuyla ve kendi üyeleri arasından bir başkan seçilecek. İzmir Büyükşehir Belediyesi'nin 38 CHP, 20 AKP ve 1 SHP'li Meclis üyesi, Vali Yusuf Ziya Göksu'nun başkanlığında toplanarak, yeni belediye başkanını belirleyecek. Yeni Büyükşehir Belediye Başkanı olarak, CHP'li 1. Başkanvekili Fikret Taner'in isminin öne çıktığı belirtiliyor. Seçilecek yeni başkan, Piriştina'nın kalan görev süresi boyunca başkanlık koltuğunda oturacak. 

SİYASET DÜNYASI ÜZGÜN 
Sağcısı, solcusu futbolcusu yasta 

Piriştina'nın ani ölümü, siyasileri olduğu kadar spor dünyasını da yasa boğdu. Cumhurbaşkanı Ahmet Necdet Sezer, Piriştina'nın eşi Mine Piriştina'ya, CHP Genel Başkanı Deniz Baykal'a ve İzmir Büyükşehir Belediyesi'ne birer telgraf göndererek başsağlığı dileğinde bulundu. TBMM Başkanı Bülent Arınç da Mine Piriştina'ya bir taziye mesajı gönderdi. Başbakan Recep Tayyip Erdoğan da Baykal'a telefon ederek başsağlığı mesajını iletti. DYP Genel Başkanı Mehmet Ağar da Baykal'ı ziyaret ederek başsağlığı dileğini iletti. 

Çakmur ve Özfatura 
YTP Genel Başkanı İsmail Cem de, bir başsağlığı mesajı yayımladı. Ankara Büyükşehir Belediye Başkanı Melih Gökçek, eski İzmir Büyükşehir Belediye başkanları Yüksel Çakmur ile Burhan Özfatura da başsağlığı mesajı yayımladı. İşçi Partisi İzmir İl Başkanı Ali Karşılayan CHP İzmir İl Başkanlığı'na bir mesaj göndererek başsağlığı diledi. İzmir'deki spor kulüpleri İzmirgücü, Karşıyaka, Altay, Göztepe ve İzmirspor başkanları da üzüntülerini yayımladıkları mesajlarla dile getirdi. 


</TEXT>
</DOC>
