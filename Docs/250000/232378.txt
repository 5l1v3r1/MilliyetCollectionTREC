<DOC>
<DOCNO> 232378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sontur22.html </URL>
<DATE> 2004/04/17/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Öğretmeni tarafından dövüldüğü iddia edilen öğrenci tedavi altına alındı 
</HEADLINE>
<TEXT>

     Kocaeli'nin Gebze İlçesi'nde, öğretmeni tarafından dövüldüğünü iddia edilen 9 yaşındaki çocuk, tedavi altına alındı. 
     AA muhabirinin edindiği bilgiye göre, Tavşancıl Beldesi'ndeki Ziya Toplan İlköğretim Okulu 3. sınıf öğrencisi E.Y'nin annesi Ayşe Y, Jandarmaya başvurarak, oğlunun öğretmeni tarafından dövüldüğünü iddia etti. 
     Oğlunun dün akşam yüzü şişmiş olarak eve geldiğini belirten Ayşe Y, ''Öğretmeni, bir soruya cevap veremediği için dövmüş, ayaklarına basmış. Ayak parmakları şişti. Öğretmenden şikayetçiyim'' dedi. 
     Ayşe Y, olayı öğrendikten sonra okula giderek durumu anlattığını, ancak okul müdürünün olayı ''örtbas etmeye'' çalıştığını da ileri sürdü. 
     Annesinin şikayetinin ardından, Jandarma tarafından Gebze Devlet Hastanesi'ne götürülen çocuk, tedavi altına alındı. 
     Jandarma yetkilileri, öğretmen A.B'nin ifadesinin alındığını, ancak savcılık talimatıyla gözaltında tutulmadığını Pazartesi günü savcılığa sevk edileceğini belirttiler. 
     Bu arada, Gebze Milli Eğitim Müdürü Murat Yazıcı, iddianın kendisine de ulaştığını, ancak hafta sonu olması nedeniyle işlem yapılmadığını Pazartesi günü olayın soruşturulacağını bildirdi. 
     
</TEXT>
</DOC>
