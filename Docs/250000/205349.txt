<DOC>
<DOCNO> 205349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sondun26.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bove, Çiftçi Konfederasyonu sözcülüğü görevini bırakıyor 
</HEADLINE>
<TEXT>

     Dünyadaki küreselleşme karşıtı gösterilerin öncüsü Jose Bove, Fransız Çiftçi Konfederasyonu sözcülüğü görevinden Nisan ayında istifa edeceğini açıkladı. 
     France-inter radyo kanalına konuşan Bove, ''Sendikadaki görevimi yıllarca sürdürmeyi doğru bulmuyorum. Sendika örgütlenmesinde yöneticilerin sürekli değişmesi önemli'' dedi. 
     Bove, Strasbourg'da Nisan ayında yapılacak konfederasyon kongresinde artık aday olmayıp, görevi yeni yöneticilere bırakacağını bildirdi. 
     Küreselleşme karşıtı mücadelesine devam edeceğini belirten Jose Bove, dünyadaki çiftçi örgütlerinin bir araya gelip kurdukları ''Via Campesina'' örgütü bünyesinde çalışmalarına aktif biçimde devam edeceğini söyledi. 
     Bove, genetik yolla pirinç üretilen tarlalardaki bitkileri çiftçi militanlarla tahrip etmek suçundan mahkum olmuş ve geçen yıl bir süre cezaevinde yatmıştı. 
     
</TEXT>
</DOC>
