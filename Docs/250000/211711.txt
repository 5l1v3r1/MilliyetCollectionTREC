<DOC>
<DOCNO> 211711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/soneko17.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Credit Agricole Indosuez, Credit Lyonnais ile birleşiyor... 
</HEADLINE>
<TEXT>

     Credit Agricole Indosuez'ın Credit Lyonnais'i satın almasının sonucu olarak, Türkiye'de de her iki banka arasında birleşme süreci yaşanıyor. 
     Credit Agricole Indosuez Türk Bank A.Ş. ile Credit Lyonnais Turkey arasında gerçekleştirilecek birleşme için BDDK'dan izin bekleniyor. 
     Geçtiğimiz Temmuz ayında Fransız Credit Agricole Indosuez'ın Credit Lyonnais'i satın almasıyla tüm dünyada başlayan birleşme süreci doğrultusunda, Türkiye'de de bir süredir çalışma yapılıyor. 
     Türkiye'de gerekli iznin çıkmasının ardından Nisan ayı sonunda Credit Agricole Indosuez Türk Bank A.Ş. ile Credit Lyonnais Turkey arasındaki birleşme sürecinin tamamlanması ve her iki bankanın Mayıs'ta yeni bir isim altında faaliyetine devam etmesi öngörülüyor. 
     30 Eylül 2003 verilerine göre, aktif büyüklük sıralamasında 30. olan Credit Agricole Indosuez ile 50. sıradaki Credit Lyonnais Turkey'in birleşmesiyle Türk bankacılık sisteminde halen 51 olan banka sayısı 50'ye gerileyecek. 
     1990 yılından beri Türkiye'de faaliyet gösteren Credit Agricole Indosuez Türk Bank A.Ş., yabancı sermayeli mevduat kabul etmeyen bankalar arasında yer alıyor. 
     30 Eylül 2003 itibariyle 295 trilyon 566 milyar lira toplam aktif büyüklüğe ve 37 trilyon 125 milyar lira toplam krediye sahip Credit Agricole Indosuez Türk Bank A.Ş.'nin toplam özkaynaklarının büyüklüğü 18 trilyon 62 milyar lira. 
     Banka, 30 Eylül 2003 tarihi itibariyle 504 milyar lira zarar açıkladı. 
     Türkiye'de tek şubeyle faaliyet gösteren bankada 29 kişi çalışıyor. 
     
     İLK FAALİYET TARİHİ 1875'E UZANIYOR 
     Credit Lyonnais Turkey, Türkiye'ye ilk kez Credit Lyonnais İstanbul adıyla 1875 yılında geldi. 1930 yılında kapanan banka, 1987 yılında tekrar faaliyete başladı. 
     10 trilyon 836 milyar lira toplam aktif büyüklüğü, 8 trilyon 872 milyar lira toplam mevduatı ve 1 trilyon 333 milyar lira özkaynağı bulunan Credit Lyonnais Turkey, 30 Eylül 2003 itibariyle 1 trilyon 334 milyar lira zarar açıkladı. 
     Türkiye'de tek şubeyle faaliyet gösteren bankanın 32 personeli bulunuyor. 
     
</TEXT>
</DOC>
