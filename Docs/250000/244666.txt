<DOC>
<DOCNO> 244666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sondun07.html </URL>
<DATE> 2004/06/02/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
S.Arabistan'da ABD'lilere silahlı saldırı... 
</HEADLINE>
<TEXT>

     Suudi Arabistan'ın başkenti Riyad'ın güneyinde, bir grup silahlı saldırganın, Amerikan vatandaşlarının içinde bulunduğu bir araca ateş açtığı bildirildi. 
     Güvenlik yetkilileri, saldırının, Amerikan ordusu mensupları tarafından kullanılan bir sitenin dışında düzenlendiğini, ölen veya yaralanan olmadığını söylediler. 
     Hedef alınan araçta 3 kişi bulunduğu belirtildi. 
     İsmi açıklanmayan bir diplomat da bu sabah Amerikan vatandaşlarına yönelik bir saldırı düzenlendiğini belirtti, ancak ayrıntı vermedi. 
     
     POLİSLERLE ÇATIŞMA 2 ÖLÜ 

     Suudi Arabistan'da güvenlik güçleriyle silahlı kişilerin çatışması sonucu 2 kişinin öldüğü bildirildi. 
     El Arabiya televizyonu, çatışmanın, ülkenin batısındaki Taif kentinde meydana geldiğini duyurdu. 
     Haberde, olayın ayrıntılarına ilişkin bilgi verilmedi. 
     Suudi Arabistan'ın El Huber kentinde, geçen hafta petrol tesisleri ve petrol şirketi çalışanlarının bulunduğu siteleri hedef alan 3 saldırı düzenlenmiş, militanların çok sayıda kişiyi rehin aldığı binaya yapılan operasyondan sonra binadan 9 ceset çıkarılmıştı. 
     Saldırının sorumluluğunu El Kaide örgütü üstlenmişti. 
     
</TEXT>
</DOC>
