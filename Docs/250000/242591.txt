<DOC>
<DOCNO> 242591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sondun01.html </URL>
<DATE> 2004/05/25/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Annan'ın Kıbrıs Raporu gecikebilir 
</HEADLINE>
<TEXT>

     Burak Coşkun 

BM Genel Sekreteri Kofi Annan'ın merakla beklenen kapsamlı Kıbrıs raporunu Güvenlik Konseyi'ne sunmasının gelecek haftaya sarkma olasılığı bulunduğu öğrenildi. 
     Diplomatik çevrelerden edinilen bilgiye göre, gecikme olasılığı, BM Genel Sekreteri'nin Kıbrıs Özel Temsilcisi Alvaro de Soto'nun kendi raporu için daha fazla zaman ve konuyu enine boyuna değerlendirmek istemesinden kaynaklanıyor. 
     Genel Sekreter'in kapsamlı Kıbrıs raporunu, bu hafta sonuna doğru Güvenlik Konseyi'ne sunması bekleniyordu. 
     Öte yandan, BM Genel Sekreteri Annan, Kıbrıs'taki BM Barış Gücü'yle UNFICYP ilgili raporunu 1 Haziran Salı günü Konsey'e iletecek. 
     Edinilen bilgilere göre, 7 Haziran tarihinde bu güce asker veren ülkelerle BM'de bir toplantı yapıldıktan sonra, ertesi gün Konsey bir durum değerlendirmesi yapacak. BM Güvenlik Konseyi, bunun ardından da ilk fırsatta barış gücüyle ilgili bir karar kabul edecek. 
     Konsey'in yine önceki dönemlerde olduğu gibi UNFICYP'in görev süresini 6 aylığına daha uzatmasının beklendiği belirtilirken, Annan'ın sunacağı bu raporla birlikte ilk kez Kıbrıs Barış Gücü'nün gözden geçirilmesi yönünde bir çalışma başlatılacağı kaydediliyor. 
     Güvenlik Konseyi'nin de UNFICYP'in gözden geçirilmesi yönünde bir tavsiyede bulunması ve 3 ay sonra bir ara rapor istemesi yönünde bir karar kabul etmesi bekleniyor. 
     Diplomatik kaynaklar, Kıbrıs'taki son gelişmeler ışığında Ada'daki BM Barış Gücü'nün varlığının da tartışılır hale geldiğini ve lağvedilmesinin bile düşünüldüğünü kaydediyorlar. 
     Bu arada, Yunanistan Başbakanı Kostas Karamanlis'in ardından Rum yönetimi lideri Tasos Papadopulos'un da haftaya Kofi Annan'la yapacağı görüşmeye dikkat çekiliyor. 
     BM çevreleri, referandumlar öncesinde Annan planını ret için kampanya yapan Papadopulos'un Karamanlis gibi Annan planında revizyon isteğinde bulunmak yerine statükoyu sürdürmeye gayret edeceğini belirtiyorlar. 
     
</TEXT>
</DOC>
