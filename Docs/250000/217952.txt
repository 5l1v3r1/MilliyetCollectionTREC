<DOC>
<DOCNO> 217952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sondun23.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de AB ile uyum çalışmaları BM şemsiyesi altında başlayacak 
</HEADLINE>
<TEXT>

     KKTC Bakanlar Kurulu, Ulusal Birlik Partisi UBP -Demokrat Parti DP hükümeti döneminde 24 Eylül 2003 tarihinde Bakanlar Kurulu kararıyla KKTC vatandaşlığına alınan 1563 kişinin vatandaşlığını, yasaya uyulmadığı gerekçesiyle iptal etti. 
     Bakanlar Kurulu sözcüsü Sağlık ve Sosyal Yardım Bakanı Hüseyin Celal, dün akşam Başbakan Mehmet Ali Talat başkanlında toplanan Bakanlar Kurulu'nun aldığı kararları açıkladı. 
     Toplantıda rutin konular yanında ekonomik durumla ilgili bazı kararlar alındığını belirten Celal, vatandaşlıklar konusunun gündeme geldiğini söyledi. Celal, ''İçişleri Bakanı Özkan Murat'ın açıklamaları ışığında, seçim öncesinde eski Bakanlar Kurulu tarafından 1563 kişinin gerekçesiz olarak vatandaş yapılmasıyla ilgili 24 Eylül 2003 tarihli karar incelenerek söz konusu kararın iptaline karar verildiğini'' açıkladı. 
     Celal, 1563 kişinin vatandaş yapılması kararının yasanın açık hükümlerine aykırı alındığını, vatandaşlık kararının gerekçeye dayanması ve bir önergeyle Bakanlar Kurulu'na getirilmesi hükümlerine uyulmadığını belirterek, ''O hükümler hiçbir şekilde yerine getirilmemiş. Oldukça da gayrı ciddi isim tanımlamalarının olduğu bir karar çıkmış'' dedi. 
     Sayının aslında 1563'ten fazla olduğunu, çünkü ''falan şahıs ve eşi falan şahıs, eşi ve çocukları'' gibi ifadeler yer aldığını anlatan Celal, ''düğün davetiyesine benzer biçimde vatandaş yapıldığını'' söyledi. Hüseyin Celal, Bakanlar Kurulu'nun söz konusu kararı ''yasaya aykırılığı nedeniyle ve yasaya uyarak'' iptal ettiğini belirtti. 
     Hüseyin Celal, karardaki kişilerin yasa gereği gerekli ikamet süresini doldurarak vatandaşlık hakkı kazananlardan oluşmadığını söyledi ve bu kararla kimlik kartı alanların da iptal edileceğini bildirdi. 
     
     AB UYUM ÇALIŞMASI 
     Toplantıda çok önemli bir atama yaptıklarını duyuran Celal, Avrupa Birliği'ne AB Kuzey Kıbrıs'ın uyumunu sağlamak için görüşmelerin BM şemsiyesi altında çok yakın zamanda başlayacağını açıkladı. 
     Celal, bu uyum görüşmelerinde KKTC'yi temsil edecek heyetin başına Büyükelçi Peker Turgud'un getirildiğini bildirdi. 
     
</TEXT>
</DOC>
