<DOC>
<DOCNO> 200777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/spor/spo15.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Gol Ramadan'a    ANKARAGÜCÜ-Fenerbahçe maçında başkent ekibinin attığı golün sahibi bulundu. Karşılaşmanın 60. dakikasında Ramadan'ın vuruşunda Hooijdonk'un topu çizgi üzerinden uzaklaştırmak isterken araya giren Yusuf'a çarptırarak ağlara yollaması ile başlayan tartışmaya hakem Ali Aydın noktayı koydu. Aydın raporuna Ramadan'ın ismini yazdı. 
   
   Umutlar şubata kaldı    FRANSA'DA hafta sonu gerçekleşen Olimpiyat Oyunları Dünya seçmelerine katılan dört tekvandocumuz Atina vizesini alamadı. Erkeklerde 58 kiloda Kıvanç Dinçsalman, 80'de Bahri Tanrıkulu, bayanlarda ise 57 kiloda Gülşah Kuşçu ve 67'de Sibel Güler ilk üç sıra içinde kendilerine yer bulamadı. Sporcularımız 19 - 21 Şubat'ta şanslarını bu kez Azerbaycan'daki seçmelerde deneyecek. 
   
   Şenoğlu fırtınası    TENİSTE uluslararası platformda varlık gösteremeyen Türkiye, tarihinde ilk kez olimpiyatlara bir sporcu gönderme aşamasına geldi. İpek Şenoğlu, katıldığı üst düzey turnuvalarda gösterdiği başarılar ile dünya sıralamasında 316.'lığa oturdu. Federasyon Başkanı Azmi Kumova, Şenoğlu'nun şu ana kadar 64 puanı bulunduğunu, katılacağı turnuvalarda 150. sıraya kadar çıkarak olimpiyatlarda yer alabileceğini belirtti. 
   
   A2 Milliler İskoçya'da    ALMANYA Futbol Federasyonu tarafından düzenlenen Uluslararası Future Cup Turnuvası'nda yer alan A2 Futbol Milli Takımı, yarın oynayacağı karşılaşma için dün İskoçya'ya gitti. Teknik Direktör Metin Türel, dört takımlı turnuvada lider olduklarını hatırlatarak, "İskoçya maçını kazanmamız ya da berabere kalmamız halinde turnuvada birinci olacağız" dedi. 
   
   
</TEXT>
</DOC>
