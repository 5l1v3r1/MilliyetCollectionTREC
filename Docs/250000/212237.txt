<DOC>
<DOCNO> 212237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sonspo28.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Antep'te Yusuf ve Lazarov G.Saray maçında şüpheli 
</HEADLINE>
<TEXT>

     Türkiye Kupası 3. Kademe maçında güçlü rakibi Beşiktaş'ı 4-1'lik skorla farklı yenmeyi başaran Gaziantepspor, ligde yapacağı Galatasaray maçının hazırlıklarını da tamamlayarak İstanbul'a gitti. 
     Teknik Direktör Nurullah Sağlam, iddialı hazırlandıkları Galatasaray maçı için tüm futbolcuların yoğun bir hazırlık döneminden geçtiğini ve tüm hesapların galibiyete yönelik olduğunu söyledi. 
     Gaziantepspor'un büyük takım, küçük takım ayrımı yapmadan her maçına güzel futbol ve mutlak galibiyet parolası ile hazırlandığına dikkat çeken Sağlam, şöyle dedi 
     ''Beşiktaş maçı sonrasında ara verip dinlenmeden Galatasaray maçına hazırlandık. Yaptığımız tüm çalışmalarımızda, futbolcularım hırslı ve istekli hazırlandılar. Futbolcularımızın hırslı ve istekli oluşu galibiyet umutlarımızı daha da artırdı. Zorlu deplasmana umutlu gidiyoruz. Hedefimiz, İstanbul deplasmanından başarılı bir sonuçla dönüp, yeni bir başarıya imza atabilmek.'' Galatasaray'ın gücünü bildiklerini ama çekinmediklerini kaydeden Sağlam, şöyle devam etti 
     ''Gaziantepspor, sezon başından beri hem ligde, hem Türkiye Kupası'nda, hem de UEFA'da başarılı olabilmek için çalışan ve büyük hedefleri olan bir takım. Çok koşan, iyi mücadele eden, genç ve yetenekli futbolcuların bulunduğu güçlü bir kadroya sahibiz. Takım ruhunu sahaya en iyi şekilde yansıtmayı başarabilirsek yenemeyeceğimiz takım yoktur.'' Sağlam, Galatasaray maçında ülkelerinde bulunan Tunuslu futbolcular Bouazizi ve Jaziri'nin yokluğunu hissedeceklerini, sakat olan Yusuf ve Lazarov'un durumunun ise maç günü belli olacağını sözlerine ekledi. 
     
</TEXT>
</DOC>
