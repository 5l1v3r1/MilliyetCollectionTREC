<DOC>
<DOCNO> 202325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sontur30.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Cep telefonu patladı .. 
</HEADLINE>
<TEXT>

     Bursa'nın merkez Yıldırım İlçesi'nde, içinde cep telefonu ve parfüm bulunan çantanın patladığı evde, bir oda kullanılmaz hale geldi. 
     Alınan bilgiye göre, Maltepe Mahallesi Mete Sokak'ta İsmigül Güneş'e ait evde bir patlama meydana geldi. Sokak sakinlerinin paniğe kapıldığı patlama sırasında bir oda kullanılmaz hale gelirken, yatakların tutuşması sonucu yangın çıktı. 
     Komşuların yardımı ile kısa sürede yangın söndürülürken, olay yerine gelen polis yaptığı incelemede, İsmigül Güneş'in Bulgaristan'dan gelen kızı Nuray Ali Osman Mehmet'in çantasının patladığı belirlendi. 
     Güvenlik güçleri ilk olarak, çantanın içinde bulunan cep telefonuna ait bataryanın patladığı ve parfüm kutusunun da patlamasına neden olduğu ihtimali üzerinde duruyor. 
     Patlamanın kesin nedeninin belirlenebilmesi için olay yeri inceleme ekibi çalışma başlattı. 
     
</TEXT>
</DOC>
