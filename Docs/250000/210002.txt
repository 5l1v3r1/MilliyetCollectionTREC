<DOC>
<DOCNO> 210002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/ekonomi/eko01.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Abone transferi dönemi 
</HEADLINE>
<TEXT>

   Cep telefonu pazarının 2003'ü 28 milyon aboneyle kapatması bekleniyor. Yeni abone girişi sınırlı kaldığı için 2003 yılı operatörler arası abone transferiyle geçti 
      EKONOMİ SERVİSİ 
   
   Türkiye'nin 2002'de abone sayısı 24 milyona yaklaşan cep telefonu pazarı, 2003'ü operatörlerinin çeşitli kampanyaları ve agresif tarifeleriyle, kıyasıya rekabetin yaşandığı bir yıl olarak geçirdi. Yıl boyunca ancak 4 milyon yeni abone kaydedilirken, toplam abone sayısı da 28 milyon oldu. 
   Cep telefonu operatörü Turkcell, 2003 yılını 19 milyon aboneyle kapattığını açıkladı. Diğer operatörlerden Telsim'in 5.5 milyon, Aria'nın 2 milyon, Aycell'in ise 2 milyon abonesi var. 
   Tüm bu rakamlara bakıldığında, geçen yıl pazarda yaşanan en önemli gelişme, Telsim'in 2002 yılı sonunda 6 milyona yaklaşan abone sayısının 2003'te düşmüş olması. Piyasada konuşulanlara göre Telsim'in sahibi olan kuruluşun zor durumda olması ve devletle problemler yaşaması bu düşüşte en önemli etken. 2003 yılının son çeyreğinde 400 bine yakın Telsim abonesinin, hatlarını iptal ettirerek, başka bir cep operatörüne geçiş yaptığı konuşuluyor. 
   Yeni abone girişinin oldukça yavaşladığı pazardaki bu gelişme, diğer üç operatörün satışlarına yansıdı. Buna göre Telsim'in kaybettiği tüm aboneler, diğer üç operöratör arasında paylaşıldı. Turkcell'in yılın son çeyreğinde 800 bin yeni abone kaydettiği düşünüldüğünde, Telsim'den ayrılan çoğu abonenin Turkcell'e geçtiği düşünülebilir. Aria ise Telsim'den abone alan ikinci cep telefonu operatörü. 
   
   Lider Turkcell 
   Turkcell tarafından dün açıklanan rakamlara göre, firma 2003 yılını 19 milyon aboneyle kapattı. Turkcell, 2002'de 15.7 milyon olan abone sayısını yüzde 21'lik artışla 19 milyona çıkardı. Turkcell Genel Müdürü Muzaffer Akpınar, abone sayısındaki artışın, beklentilerin üzerinde olduğunu açıkladı. 
   Turkcell'in 2003 yılında elde ettiği yeni abonelerin yüzde 91'i ön ödemeli Hazır Kart , yüzde 9'u ise faturalı abonelerden oluşuyor. 
   
      
   
   
   
</TEXT>
</DOC>
