<DOC>
<DOCNO> 240359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sonyas06.html </URL>
<DATE> 2004/05/15/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Troy filmi dikkatleri ''Truva''ya çekti... Rekor ziyaretçi bekleniyor 
</HEADLINE>
<TEXT>

     Başrolünü ünlü oyuncu Brad Pitt'in paylaştığı ''Troy'' adlı filmin, Türkiye ile birlikte dünyanın bir çok ülkesinde vizyona girmesi, Çanakkale'de bulunan Truva Antik Kenti'ne ilgiyi artırdı. 
     AA muhabirinin derlediği bilgilere göre, Çanakkale'ye 30 kilometre uzaklıkta bulunan Truva Antik Kenti'nin tanıtımı için büyük çaba harcanırken, Troy adlı filmin vizyona girmesinin ardından özellikle haziran ayından itibaren Truva'yı ziyaret eden yerli ve yabancı turist sayısında büyük artış yaşanması bekleniyor. 
     
     TRUVA ÇANAKKALE'YE GELENLERİN GÖZDE MEKANI... 

     Kültür ve Turizm Müdürlüğü yetkilileri, geçmiş yıllarda olduğu gibi Truva Ören Yeri'nin Çanakkale'ye gelen yerli ve yabancı turistlerin ilgisini çeken özellik taşıdığını ve en fazla gezilen turistik mekan olduğunu bildirdiler. 
     Yetkililer, Truva Antik Kenti'ni yılın ilk 4 ayında 68 bin 309 yerli ve yabancı turistin ziyaret ettiğine dikkat çekerek, ''İlk 4 aydaki ziyaretçi sayısı, yaz ayının gelmesiyle birlikte büyük oranda artacaktır. Özellikle filmin vizyona girmesinin ardından bu yıl rekor düzeyde ziyaretçinin Truva'yı gezeceğini tahmin ediyoruz'' dediler. 
     
     TRUVA KAZILARI 

     Kültür ve Turizm Müdürlüğü yetkilileri, Truva'daki ilk resmi kazıların Schlieman tarafından 1870'de başlatıldığını belirterek, ''1873'te Truva hazineleri bulunmuş, önce Atina'ya sonra Berlin'e kaçırılmıştır. 1882 yılında Dörpfeld kazıya katılmış ve kazı bilimsel nitelik kazanmaya başlanmıştır. 1891'de Schliemann ölmüştür. Eşi Sophia'nın maddi katkılarıyla Dörpfeld kazılara 1893 ve 1894 yıllarında devam etmiş 1894 yılı nihayetinde kazılar son bulmuştur. Amerikalılar, 1932-1938 yıllarında tekrar kazı çalışmaları yapmışlardır'' diye konuştular. 
     
     TRUVA'DA KORFMANN DEVRİ BAŞLIYOR 

     1988 yılında Mercedes Benz ve Kültür Bakanlığı'nın katkılarıyla Prof. Dr. Manfred Korfmann'ın başkanlığında yerli ve yabancı uluslararası bir bilim ekibinin iştirakiyle yeniden kazılara başlandığını ve halen devam ettiğini belirten yetkililer, Truva kazılarının her yıl haziran ayında başladığını ve eylül ayında sona erdiğini bildirdiler. 
     
     KORFMANN'IN AÇIKLAMALARI... 

     Truva Antik Kenti Kazı Heyeti Başkanı Alman Arkeolog Prof. Dr. Manfred Korfmann, çeşitli dönemlerde Truva ilgili düzenlediği panel, sempozyum ve değerlendirmelerde, Truva'nın 2 binli yıllarda Mezopotamya, Mısır ve Anadolu'daki ticaretin geçiş noktası olduğunu ifade etmişti. 
     Halen Almanya'da bulunan ve önümüzdeki günlerde Çanakkale'ye gelecek olan Korfmann, düzenlediği bir panelde Truva'nın tarihsel süreci ile ilgili şu bilgileri vermişti 
     ''Truva o dönemlerde sınır bölgesindeki en güçlü yerleşim yeriydi. Coğrafik avantajları nedeniyle Truva güçlü bir merkez haline gelmiştir. Bu durumu, çok uzun bir dönem ayakta kalmış olan görkemli kale duvarları ortaya koymaktadır. Güçlü kale duvarlarının boyutlarını ve köşeli olarak kesilmiş taşlarını gözönüne aldığımızda, bu kalitede bir yerleşim merkezinin Avrupa'da olmadığını görmekteyiz. Eğer Truva kalesi gibi bir yerleşim Belgrad'da olsaydı, kuşkusuz tüm tarihçiler burayı Balkanların merkezi olarak kabul ederlerdi.'' Truva'nın, demirin bilinmediği bir dönemde, dikdörtgen olarak kesilmiş taşların Asya ve Avrupa arasındaki sınır bölgede kullanıldığı ilk yer olduğunu belirten Prof. Dr. Korfmann, sözlerini şöyle sürdürmüştü 
     ''Truva, 2 binli yıllarda Mezopotamya, Mısır ve Anadolu'daki ticaretin geçiş noktası olarak önem kazanmaktadır. Truva önemli bir merkez olduğu için tarih boyunca devamlı olarak tehdit almaktaydı. Truvalılar da buna karşı kendilerini savunmak için, o zamanlarda yaşayanların pek kullanmadığı demiri, inşa ettikleri kulelerde ve kalelerinde kullanmışlardır. Truvalılar aynı zamanda yaptıkları surları da depreme karşı dayanıklı olarak inşa etmişlerdir. Ayrıca Truva, sadece madencilik alanında değil, gelişmiş çanak çömlekçilik yapımının ilk görüldüğü önemli merkezlerden biridir.'' Farklı kültür ilişkilerinin Çanakkale Boğazı'ndaki sınır bölgesinde hiçbir iz bırakmadan yok olup gitmiş olamayacağına işaret eden Prof. Dr. Korfmann, ''Truva'daki Tunç Çağı tekrar tekrar ön plana çıkmaktadır. Çünkü burası çok geniş bir bölgenin en büyük yerleşim yeridir. Doğunun devlet özelliği sınırı Truva'da bitmektedir'' diye konuşmuştu. 
     
     TRUVA ANTİK KENTİ BİLİNENDEN DAHA BÜYÜKMÜŞ... 

     Truva Antik Kenti Kazı Heyeti Başkanı Alman Arkeolog Prof. Dr. Manfred Korfmann, Truva'nın bilinenden daha büyük alanda kurulu olduğunu da belirterek, bu konuda şu açıklamayı yapmıştı 
     ''Biz 13 bin metrekarelik bir alanda 380 bilim adamı ile son 16 yıl içinde kazılar yaptık. Her tarafta değişik sonuçlar çıkıyor. Uydu fotoğraflarından, topoğrafik bakımından ve yaptığımız kazılarla, bölgenin Avrupa kıtasında en büyük arkeolojik alan olduğunu belirledik ve Troya'nın toplam 270 bin metrekarelik bir alan dağıldığına dair çeşitli bilgilere ulaştık.'' 
     
     TRUVA'DA MÖ 1600 YILINDA BEYİN AMELİYATI YAPILMIŞ 

     Arkeolog Prof. Dr. Manfred Korfmann, Truva kazılarında, MÖ 1600 yıllarda beyin ameliyatının yapıldığını da tespit ettiklerini açıklamıştı. 
     Korfmann, geçtiğimiz yılki kazıların sona ermesinin ardından basın mensuplarına Truva'yı gezdirirken, bu konuda şu açıklamayı yapmıştı 
     ''Truva'da MÖ 1600 yılında beyin ameliyatının yapıldığını tespit ettik. İncelediğimiz bir kafatasında, tahminimize göre 30-35 yaşlarındaki bir erkeğe beyin ameliyatı yapılmış. Ancak, bu kişinin ameliyat sırasında ölüp ölmediğini bilmiyoruz. MÖ 1600 yılında beyin ameliyatının yapılıyor olması dikkat çekici. Ayrıca incelemelerimiz sonucu Truva'da yaşayanların en çok diş hastalığına yakalandıklarını tespit ettik.'' 
     
     ''TRUVA'YI 15 YIL ÖNCE YILDA 70 BİN KİŞİ GEZİYORDU, BU SAYI BUGÜN 500 BİN KİŞİYE ULAŞTI'' 

     Truva Antik Kenti kazı heyeti başkanı Prof. Dr. Manfred Korfmann, 15 yıl önce Truva'yı yılda 70 bin kişinin ziyaret ettiğini, bu sayının günümüzde yılda 500 bine ulaştığını açıklayarak, şunları söylemişti 
     ''Biz Truva'da 15 yıldır kazı yapıyoruz. Kazı çalışmaları sayesinde 15 yılda Truva değişti. Kazı çalışmalarına başlarken Truva'yı senede 70 bin turist geziyordu. Bugün 500 bin kişi geziyor. Ziyaretçiler, Truva'yı net bir şekilde gezip, öğrenip anlayabiliyorlar.'' 
     
     ''O ARTIK OSMAN HOCA'' OLDU... 

     Çanakkale'de antik Truva Kenti'nde kazı çalışmalarına yaklaşık 15 yıldan bu yana başkanlık yapan Alman Arkeolog Prof. Dr. Manfred Korfmann, Türk vatandaşlığına geçerek, ''Osman'' ismini de aldı. 
     Korfmann, ÇOMÜ Üniversitesi'nde Rektör Danışmanı olarak da görev yapıyor. 
     Korfmann, Truva'da kazı çalışmalarına başlarken, kazı döneminde kendisiyle birlikte çalışan uzmanlar ve çevre köylüleri, önceki yıllardan bu yana kendisine ''Osman Hoca'' ismiyle hitap ediyorlardı. 
     
     JAPON PRENSİ MİKASA ''TRUVA HAYRANI'' 

     Öte yandan Japon Prensi Tomohito Mikasa, Çanakkale'ye yaptığı ziyaretin büyük bölümünü Truva'ya ayırıyor. 
     Her yıl Çanakkale'ye Japon İmparatorluğu'ndan yakınlarıyla gelen Prens Mikasa, Truva'da ki kazıları dolaşarak, son çalışmalar hakkında da bilgi alıyor. 
     
     FİLME BÜYÜK İLGİ 

     Troy adlı filmin vizyona girmesinin ardından Çanakkale'de bulunan Leya ve AFM Sinamaları'da Türkiye ve dünya ile birlikte aynı anda filmi vizyona soktular. 
     Sinema yetkilileri, filme ilginin büyük olduğunu ve ilk günlerde yoğun taleple karşılaştıklarını da bildirdiler. 
     
     TRUVA ADINA İLGİ 

     Çanakkale'de Truva vatandaşlar için ayrı bir önem taşıyor. Çanakkale Belediyesi her yıl Ağustos ayında ''Troya Festivali'' düzenlerken, bir çok işyeri ve firma Truva ismini kullanmaya özen gösteriyor. 
     
     FİLM ÇANAKKALE'DE ÇEKİLEBİLİR MİYDİ 

     Öte yandan Troy adlı filmin vizyona girmesi de bir takım tartışmaları beraberinde getirdi. 
     Uzmanlar, Troy filminin bir bölümünün Truva Antik kentinde, bazı bölümlerinin ise mitolojik Kazdağı çevresinde ve Yenice bölgesinde çekilebileceğini, böylelikle filmin gerçeğe daha yakın olabileceği görüşünü de paylaşıyorlar. 
     Uzmanlar, Truva Antik Kenti'nin ''tahrip olacağı'' görüşüyle, filmin Truva harabelerinde çekilmemesini de eleştirerek, ''Bu film Malta'da değil, Çanakkale'de çekilebilirdi. Eğer öyle olsaydı, bu Türkiye için daha büyük bir tanıtım fırsatı olabilirdi'' görüşünü savundular. 

     
</TEXT>
</DOC>
