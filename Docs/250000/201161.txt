<DOC>
<DOCNO> 201161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/soneko38.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatçılar "Çin"e karşı uyarıyor Devlet politikası oluşmalı 
</HEADLINE>
<TEXT>

     Dış Ticaret Uzmanları ve Mensupları Derneği DUMED Yönetim Kurulu Başkanı Muhittin Cudi, Çin'in Dünya Bankası'nın verilerine göre, kota ve engellemelere rağmen, dünya tekstil ve hazır giyim ihracatının yüzde 47'sini elinde bulundurduğunu belirterek, ''2005 yılında kotalar kalkacak. Bu konuda bir devlet politikası oluşurulmaması halinde biz bu sarsıntıyı atlatamayız'' dedi. 
     Cudi, Bursa Kent Otel'de düzenlediği basın toplantısında, az gelişmiş ve gelişmekte olan ülkelerin, istihdam yaratmak ve kalkınmak amacıyla hazır giyim ve tekstil sektörüne yatırım yapıldığına işaret ederek, Bangladeş'in bu sektördeki ihracatının yüzde 90, Pakistan'ın yüzde 79, Nepal'in yüzde 70, Türkiye'nin de yüzde 41 olduğunu kaydetti. 
     Tekstil ve hazır giyim ihracatı yapan ülkeleri, rekabet dengesizliğinden korumak ve adil pazar payı yaratmak için bazı ülkelere kota uygulandığını belirten Cudi, Dünya Ticaret Örgütü'nün DTÖ 2005 yılı itibariyle kotaları kaldıracağına dikkati çekti. 
     Cudi, kotaların kaldırılmasının ardından ihracat alanında uluslararası standartlara uyum sağlamak için üretim metodları ve işçilik maliyetleri konusunda yeniden yapılanmak gerektiğini dile getirerek, şunları söyledi 
     ''Çin, Dünya Bankası verilerine göre, kota ve engellemelere rağmen, dünya tekstil ile hazır giyim ihracatının yüzde 47'sini elinde bulunduruyor. 2005 yılında kotalar kalkacak. Bu konuda bir devlet politikası oluşurulmaması halinde biz bu sarsıntıyı atlatamayız. 
     Özellikle, ihracatımızın önemli kısmını oluşturan AB ve ABD ile sıkı bir diyaloğa girerek ortak çıkarlar doğrultusunda çok güçlü bir lobi oluşturulmalıdır. Ülkemizde kurumsallaşmış birkaç dev firmamızın uluslararası alandaki pozitif performansı, 2005'te bizleri bekleyen bu sarsıntıyı bertaraf edemez. Türkiye'de yaklaşık 2.8 milyon kişiyi istihdam eden sektörün gelecekteki durumu, Türkiye ekonomisiyle sıkı sıkıya bağlıdır. Sektörün çökmesi demek, ekonominin batması demektir. Popülist demeçler, plaket ve geceler, sektörü bekleyen tehlikeyi ortadan kaldırmaz.'' Türk firmaların, Çinli üreticilerin sert rekabetini şimdiden enselerinde hissetmeye başladığını vurgulayan Cudi, Birleşik Arap Emirlikleri'nde BAE düzenlenen Index İhtisas Fuarı'nda Çinlilerin ucuz fiyat politikalarından dolayı, Türk firmalarının yüzde 95'inin eli boş döndüğünü, sipariş alanların yüzde 75'inin de pazar kaybetmemek adına karlarından feragat ettiğini ifade etti. 
     Cudi, sektörü bekleyen sorunlara karşı, uluslararası alanda lobi faaliyetlerinin yürütülmesi, firmalar arasında güç birliği yapılması, üretimde farklılaşma ve marka yaratma ile Ar-Ge çalışmalarına yatırım yapılması gerektiğini sözlerine ekledi. 
     
</TEXT>
</DOC>
