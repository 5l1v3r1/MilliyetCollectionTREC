<DOC>
<DOCNO> 203045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sontur02.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkent'te okullara kar tatili... 
</HEADLINE>
<TEXT>

     Başkent'te yoğun kar yağışı sürerken, yarın ilköğretim okulları ile lise ve dengi okullar tatil edildi. 
     Ankara Valiliği'nden verilen bilgiye göre, yoğun kar yağışı nedeniyle Ankara Büyükşehir Belediyesi sınırları içerisindeki Altındağ, Çankaya, Etimesgut, Gölbaşı, Keçiören, Mamak, Sincan ve Yenimahalle ilçeleri ile bunlara bağlı köy ve beldelerde ilköğretim okulları ile lise ve dengi okullarda yarın 18 Aralık 2003 öğretime 1 gün süreyle ara verildi. 
     
     KAR KALINLIĞI ARTTI 

     Elverişsiz hava şartları tüm yurtta etkisini sürdürürken, Ankara'da akşam saatlerinde başlayan kar yağışı özellikle yüksek kesimlerde etkili oluyor. 
     Ankara'da saat 20.00 civarında başlayan kar yağışı etkisini artırarak devam ediyor. Başkent'in yüksek kesimleri Çankaya, Dikmen, Çayyolu, Bilkent ve Ümitköy'de kar kalınlığı 5 santimetreyi aştı. 
     A.A muhabirinin, belediye ve emniyet yetkililerinden aldığı bilgiye göre, Ankara'nın şehirlerarası yollarında hava şartlarından kaynaklanan aksama yaşanmıyor. 
     Belediye yetkilileri şiddetini arttıran kar yağışının buzlanmaya yol açmaması için belediye ekiplerinin tuzlama çalışmaları yaptığını bildirdi. 
     Yetkililer, yüksek kesimlerde ulaşımda yaşanan sıkıntılar nedeniyle vatandaşların belediyenin ilgili hizmet birimlerini arayarak sorunlarını aktardıklarını belirtti. 
     Çalışmalara 80 ekibin katıldığını, bu ekiplerin yağışın artmasıyla birlikte takviye edildiğini belirten belediye yetkilileri, şehir içinde ulaşıma kapalı yolun bulunmadığını ve çalışmaların gece boyunca süreceğini söyledi. 
     Yetkililer ayrıca, sürücülerin köprü giriş ve çıkışlarında dikkatli olmaları gerektiğini ifade etti. 
     
</TEXT>
</DOC>
