<DOC>
<DOCNO> 206599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sonspo12.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezgin Gündemimizde "İstanbulspor'u nasıl yaşatırız" var 
</HEADLINE>
<TEXT>

     İstanbulspor Kulübü Başkanı Adnan Sezgin, gündemlerinde transferden çok daha önemli konular olduğunu vurgulayarak, ''Bizim gündemimizde transfer değil, 'İstanbulspor'u nasıl yaşatırız' var'' dedi. 
     Bir televizyon kanalındaki canlı yayına telefonla katılan Sezgin, İstanbulspor'u nasıl yaşatacakları konusunda köklü bir çözüm arayışında olduklarını belirterek, ''Transfer gündemimizin 3. maddesi olabilir. Boliç konusunda bize yapılmış bir talep yok'' diye konuştu. 
     Kulübün durumunun netleşmesinden sonra oyuncular konusunda bir karar vermeleri gerekeceğini anlatan Adnan Sezgin, şunları söyledi 
     ''Oyuncu satışı sadece geçici tedbir olabilir. İstanbulspor'un geleceğinin teminat altına alınması lazım. Oyuncu satarak günü kurtarabilirsiniz, biz geleceği kurtarmanın peşindeyiz. Her yolu deneyeceğiz. Olmadığı noktada da ona göre karar vereceğiz. Durum 2-3 gün içinde belli olabilir.'' 
     
</TEXT>
</DOC>
