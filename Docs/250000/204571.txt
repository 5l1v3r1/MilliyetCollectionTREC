<DOC>
<DOCNO> 204571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sondun36.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bem'de herkes yakınlarını arıyor... 
</HEADLINE>
<TEXT>

     İran'da depremin vurduğu güneydoğudaki Bem kentinin sokakları, yakınlarını arayan, evsiz kalanlarla kaynıyor. 
     Görgü tanıklarına göre, tarihi İpek Yolu kenti olan Bem'de çok sayıda ev yıkılırken, sokaklarda ağlayan çocuklar ve soğuğa karşı battaniyeye sarılmış insanlar dikkati çekiyor. 
     İran televizyonunun ölü sayısını ''binlerce'' olarak açıkladığı Bem'de, battaniyelere sarılan cesetler kamyonetlerin arkalarına dolduruluyor. 
     17 yaşındaki Meryem, ''Tüm ailemi kaybettim. Ailem, ninem, 2 kızkardeşim enkaz altında'' derken, aileler enkaz altındaki yakınlarını kurtarmaya çalışıyor. 
     İran devlet medyası, Bem'deki 2 hastanenin çöktüğünü, ayakta kalan hastanelerin ağzına kadar dolduğunu, yaralıların komşu yerleşim birimlerine gönderildiğini bildirdi. 
     Deprem nedeniyle kan bağışı çağrısı yapılırken, görgü tanıkları Bem'e giden yollarda çok sayıda ambulans gördüğünü söylediler. 
     Bem kentini yerel saatle 05.28'de vuran deprem, İran'a göre Richter ölçeğine göre 6.3, Amerikan Jeolojik Araştırma Merkezi'ne göre 6.7 büyüklüğünde meydana geldi. 
     İran makamları, henüz ölü sayısına ilişkin resmi açıklama yapmadı, ancak devlet televizyonu ''binlerce'' ölüden söz etti. 
     
     KRİZ MASASI KURULUYOR 

     Öte yandan, İran Cumhurbaşkanı Muhammed Hatemi, Bem kentini vuran 6.3 büyüklüğündeki depremle ilgili olarak kriz masası kurulması talimatı verdi. 
     İRNA'nın haberine göre Hatemi, İçişleri Bakanı Abdülvahid Musavi Lari'ye gönderdiği mektupta, depremde zarar görenlerin sorunlarını halletmek için Lari başkanlığında, sağlık ve ulaştırma bakanları ile planlama kuruluşu başkanı ve cumhurbaşkanlığına bağlı olan mahrumiyet bölgeleri bürosu başkanından oluşan kriz masasının oluşturulmasını istedi. 
     Hatemi, ''Bu ulusal faciada, ülkemizdeki askeri kurumlar ve güvenlik güçleri dahil bütün kuruluşlarının elbirliğiyle, özellikle iyiliksever halkımızın yardımıyla yetkililerin gözetimi altında yapılacak çalışmaların, meydana gelen hasarlar ve acıların biraz olsun hafiflemesine yardımcı olacağına inanıyorum'' dedi. 
     Bu arada, İran Sağlık Bakanlığı yetkilisi Muhammed İsmail Ekberi, uluslararası yardım çağrısında bulunarak, öncelikle dezenfektan malzemesi, suyun kirli olup olmadığını kontrol edecek teçhizat, su pompaları ve jeneratörlere ihtiyaç bulunduğunu söyledi. 
     
</TEXT>
</DOC>
