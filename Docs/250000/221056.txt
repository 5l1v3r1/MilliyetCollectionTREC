<DOC>
<DOCNO> 221056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sontur10.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'un buz tuttuğu gün, rüzgar saatte 125 kilometreye çıkmış 
</HEADLINE>
<TEXT>

     İçişleri Bakanı Abdülkadir Aksu, 22-23 Ocak 2004'te İstanbul'da yaşanan aşırı kar yağışı ve şiddetli fırtınanın sıradan meteorolojik bir olay olmadığını bildirdi. 
     Aksu, CHP İstanbul Milletvekili Berhan Şimşek'in Başbakan Recep Tayyip Erdoğan'ın yanıtlaması istemiyle verdiği yazılı soru önergesini yanıtladı. 
     Meteorolojik veriler incelendiğinde İstanbul'da 22-23 Ocak'ta meydana gelen aşırı kar yağışı ve şiddetli fırtınanın sıradan bir meteorolojik olay olmadığının anlaşıldığını kaydeden Aksu, olayla ilgili bazı verileri de açıkladı. 
     Buna göre, İstanbul'da 24 Ocak 2004 tarihinde ortalama 32 cm kar yüksekliği ölçüldü. Oysa son 30 yılın ortalama kar yüksekliği 22 cm. Bu değer son 30 yılın ocak ayı kar yüksekliği rekoru. 
     Kilyos'ta 22 Ocak'ta ölçülen rüzgar hızı saatte 125 kilometreye ulaştı. Bu değer şimdiye kadar İstanbul'da kaydedilen en yüksek hız. İstanbul'da son 25 yılın en düşük ocak ayı sıcaklığı 24 Ocak 2004 tarihinde eksi 6.4 olarak ölçüldü. 
     Aksu, yaşanan fırtına yüzünden elektrik dağıtım hatlarında arızalar oluştuğunu, bu yüzden kentte su, elektrik ve doğalgaz verilmesinde güçlük yaşandığını kaydetti. 
     Alınan bütün ön tedbir, ikaz ve hizmetler rağmen, hayatın doğal akışını etkileyen bir süreç yaşandığını ifade eden Aksu, şunları kaydetti 
     ''Bu gibi afet durumlarında dünyanın her yerinde görülebilen türden manzaralar, en hafifi ile ülkemizde görülmüştür. Hava şartlarındaki bütün olumsuzluğa ve kara yollarında seyir halindeki bazı araç sürücülerinin yola tedbir çıkmasına karşın devletimiz, Valiliğin, Türk Silahlı Kuvvetleri'nin, belediyelerin ve diğer kamu kuruluşlarının elindeki imkanlar sonuna kadar kullanılmıştır. Nüfusu 10 milyonu aşan mega kent İstanbul'da bütün olumsuzluklara rağmen, devletimiz başarılı sayılabilecek bir sınav vermiştir.'' 

     
</TEXT>
</DOC>
