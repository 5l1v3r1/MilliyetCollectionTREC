<DOC>
<DOCNO> 212211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sonspo01.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum "Samsunspor karşısına taktik geliştirerek çıktık" 
</HEADLINE>
<TEXT>

     Samsun - Fenerbahçe Teknik Direktörü Christoph Daum, daha önce Samsun'da mağlup oldukları maçı iyi analiz ettiklerini kaydederek, bu maç için taktik geliştirdiklerini ve değişik yöntemlerle oyunu kontrol altına almaya çalıştıklarını söyledi. 
     Maç boyunca net 3 gol pozisyonuna girdiklerini belirten Daum, şunları kaydetti 
     "En sonuncusu gol oldu. Oyunun geneline baktığımızda golü hak ettiğimiz görülecektir. Taktiksel disiplinin ne kadar önemli olduğunu bugün de gördük. Oyuncular kendilerini kontrol edince oyuna da hakim oluyorlar. Belki şans biraz daha bizden yana olsaydı golü erken bulabilirdik." Samsunspor Teknik Direktörü Erdoğan Arıca ise maça çok iyi hazırlandıklarını ve galibiyete motife olduklarını belirterek, karşılaşmanın sonuna kadar mücadeleyi bırakmadıklarını belirtti. 
     Oyunun genelinden memnun olduğunu ve oyuncularını mücadelelerinden dolayı kutladığını kaydeden Arıca, "Her iki takım da stratejik oynadığı için zorlu bir maç oldu. Birçok pozisyona girdik ama değerlendiremedik. Maçın genelinde iyiydik. Gol atabilirdik ama olmadı" dedi. 
     
</TEXT>
</DOC>
