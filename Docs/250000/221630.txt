<DOC>
<DOCNO> 221630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/dunya/dun01.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'a, 'sus' çağrısı 
</HEADLINE>
<TEXT>

   Dışişleri Bakanı Gül, müzakerelerde her şeyin canlı yayın gibi aktarılmasına karşı olduğunu söyledi 
      ANKARA Milliyet 

   
   Kıbrıs sorununa 1 Mayıs'a kadar çözüm bulmayı hedefleyen görüşmelerde, çetin pazarlıklara sahne olması beklenen al - ver sürecine bugün girilirken, KKTC Başbakanı Mehmet Ali Talat ve Dışişleri Bakanı Serdar Denktaş, son durumu değerlendirmek amacıyla dün Ankara'da Dışişleri Bakanı Abdullah Gül ile görüştü. Dışişleri Bakanı Gül, görüşme öncesi yaptığı açıklamada, "müzakerelerdeki her şeyin canlı yayın gibi aktarılmasına karşı olduğunu" söyleyerek, KKTC Cumhurbaşkanı Rauf Denktaş'a mesaj verdi. 
   Gül'ün, "Müzakerelerin sağlıklı yürümesi için bazı şeyler kapı arkasında devam eder. Eminim ki devlet adamı sorumluluğuna sahip olanlar neyin söylenip neyin söylenmeyeceğine dikkat ederler. Sayın Denktaş da bunu en iyi bilen kişilerden biridir. Sorun olacağını sanmıyorum" sözleri, hafta içi her gün yapılan görüşmelerin ardından basın toplantısı düzenleyerek görüşmenin içeriğini aktaran KKTC Cumhurbaşkanı Denktaş'a, "sus" çağrısı olarak yorumlandı. 
   
   Göl kenarında pazarlık 
   Bu arada dörtlü zirvenin İsviçre'nin başkenti Bern ile Zürih kenti arasında yer alan göl kenarındaki Lüzern kasabasında yapılacağı bildirildi. Türkiye'nin önerisi Atina tarafından kabul edildiği takdirde, Dışişleri Bakanı Gül ve Yunan Dışişleri Bakanı Petros Moliviatis'in katılımıyla 24 - 31 Mart tarihleri arasında yapılacak görüşmelerin son bölümüne 2 ülkenin başbakanları Recep Tayyip Erdoğan ve Kostas Karamanlis başkanlık edecek. KKTC'yi Cumhurbaşkanı Denktaş, Başbakan Talat ve Dışişleri Bakanı Serdar Denktaş, Rum Kesimi'ni de Tasos Papadopulos ve ekibi temsil edecek. 
   
   Talat Al-ver sürecinde basına karartma olabilir    KKTC Başbakanı Mehmet Ali Talat, Kıbrıs müzakerelerinde bugün başlayacak olan al - ver sürecinin gergin geçeceğini, ilerleme olması için basına bilgi vermeme yönünde "karartma" uygulanabileceğini açıkladı. 
   Talat, önceki akşam Ankara'ya gelmeden önce Geçitkale'de yaptığı açıklamada, al - ver için masaya konan konunun sürekli spekülasyon yapılmasının tarafları rahatsız edeceğini söyledi ve "kişisel görüşüne göre, basına karartma uygulanabileceğini" belirtti. Talat, "Herşey açık olursa ilerleme olur mu biraz kuşkuluyum. Herkes kamuoyuna oynar" diye konuştu. Talat, dün de tüm konuların BM Genel Sekreteri Kofi Annan'a kalacağı izlenimini edindiklerini, ancak ne Rum lider Tasos Papadopulos'un ne de kendilerinin bunu istediklerini söyledi. 
   
   AP'den Kıbrıs raporu Türkiye ağırlığını koysun    GÜVEN ÖZALP Brüksel 

   Avrupa Parlamentosu AP 1 Mayıs'ta AB'ye üye olacak 10 ülkenin üyeliğe hazırlık durumlarını değerlendiren bilanço niteliğindeki rapora onay verdi. AP Dışişleri Komisyonu Başkanı Elmar Brok imzalı raporun Kıbrıs'a ilişkin paragraflarında ilgili tüm taraflara çağrı yapıldı. Raporun Kıbrıs bölümünde Rum tarafına, "İyi niyetinizi gösterin" denirken, KKTC'ye de, "Ada'daki sorunu çözebilmek için müzakerelerde BM planının temel alınması gerekli" mesajı verildi, Türkiye'den de çözüm için ağırlığını koyması istendi ve "Kıbrıs'ta çözümsüzlük, Türkiye'nin AB üyelik hedefi için de ciddi sorun teşkil eder" yaklaşımı benimsendi. Raporda, Türklerin çoğunluğunun Kıbrıs'ın AB'ye girmesini istediği öne sürüldü. 
   
   
</TEXT>
</DOC>
