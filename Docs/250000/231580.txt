<DOC>
<DOCNO> 231580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sondun08.html </URL>
<DATE> 2004/04/15/ </DATE>
<TIME> 00.40 </TIME>
<AUTHOR>  </AUTHOR>
<HEADLINE>
CIA Başkanı'ndan acı itiraf Ladin'in bizi vurma niyetini anladık ama... 
</HEADLINE>
<TEXT>

     ABD Merkezi Haberalma Teşkilatı CIA'in Başkanı George Tenet, terörist Usame bin Ladin'in ABD içinde vurma niyetini bilmelerine karşın, bu bilgiyi ülkenin etkili savunmasında kullanamadıklarını ve hata yaptıklarını itiraf etti. 
     ABD kongresinde 11 Eylül saldırılarını soruşturan komisyon önünde ifade veren Tenet, istihbarat yetkililerinin, ipuçlarını birleştirerek yetkilileri saldırı olasılığına karşı uyarmakta başarısız olduğunu kabul etti. Tenet, ''hatalar yaptık. Hepimiz, Bin Ladin'in bizi evde vurma niyetini anladık, ancak bu bilgiyi ülkenin etkili savunmasına dönüştürmekte kullanamadık'' dedi. 
     Saldırıların önlenmesinde başarısız kalındığı için resmen özür dilemese de Tenet, ''ne kadar çok çalıştıysak, ne kadar çok denediysek, yeterli olmadı. 11 Eylül kurbanları ve aileleri, daha iyisini hak ediyordu'' ifadelerini kullandı. 
     Tenet, 11 Eylül saldırılarından gereken derslerin çıkarıldığını ve ülkenin 5 yıl içinde, El Kaide benzeri tehditlerle mücadelede tam kapasite hazır olacağını da söyledi. Oturumda, 11 Eylül komisyonunun hazırladığı bir rapor da okundu. Bu raporda, Amerikan istihbarat kurumlarının, politikacıları istihbarat bombardımanına tutarak şaşırttığı, stratejik analizden yoksun bu bilgilerin, temel bir belirsizlik yarattığı ve tehdidin büyüklüğünün anlaşılamadığı savunuldu. Tenet ise bu raporun çıkardığı sonuca katılmadığını belirterek, CIA ve diğer istihbarat birimlerinin, Usame bin Ladin ve El Kaide tehdidiyle mücadele için stratejik bir planının olduğunu söyledi. 
     Komisyonun sorularıyla sıkıştırılan Tenet, Ağustos 2001 tarihinde, yani saldırılardan bir ay önce, radikal İslamcıların uçuş dersleri aldığı bilgisinin, o sırada tatilde olan ABD Başkanı George Bush'a hiç iletilmediğini de kaydetti. Tenet, bu dönemde, ''İslamcı aşırılar uçmayı öğreniyor'' başlıklı bir brifing aldığını ancak bunu Bush'un dikkatine getirmediğini de söyledi. 
     Komisyon üyelerinden John Lehman, Tenet'ı sorgularken, istihbarat servisinden, ''bozuk sistem'' sözleriyle bahsetti. 
     
</TEXT>
</DOC>
