<DOC>
<DOCNO> 248291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/siyaset/axsiy02.html </URL>
<DATE> 2004/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Önal ve Özkan Yüce Divan'a 
</HEADLINE>
<TEXT>


Eski Devlet bakanları Hüsamettin Özkan ve Recep Önal, usulsüz kredi verilmesini engellemedikleri için Yüce Divan'a sevk edildi 

ANKARA Milliyet 


Eski Devlet bakanları Hüsamettin Özkan ve Recep Önal, Halk Bankası'ndan verilen usulsüz kredilerle ilgili raporların gereğini yerine getirmeyerek, devleti 3.9 katrilyon lira zarara uğrattıkları gerekçesiyle Yüce Divan'a sevk edildi. Soruşturma komisyonu raporunun görüşmelerinin ardından yapılan gizli oylamada Özkan ve Önal'ın Yüce Divan'a gönderilmesine karar verildi. 409 vekilin katıldığı oylamada 359 kabul, 34 ret, 14 çekinser ve 5 boş oy çıktı. 2 eski bakanla ilgili raporu hazırlayan komisyonun başkanı AKP Sakarya Milletvekili Ayhan Sefer Üstün, TBMM'deki dünkü görüşmelerde batan 3.9 katrilyon liranın Türkiye'nin 2003 yatırım bütçesine eşit olduğuna dikkat çekti. Özkan ise kararın siyasi olduğu gerekçesiyle Meclis'te savunma yapmadı. 
Genel Kurul'da gizli oylama öncesi söz olan CHP'li komisyon üyesi İsmail Değerli, "İktidar da kendi yandaşlarının hortumunu kessin" diye konuştu. AKP Bursa Milletvekili Ertuğrul Yalçınbayır ise Yüce Divan'a 11 kişinin gittiğini bunlardan sekizinin beraat ettiğini hatırlatarak, siyasetin bu şekilde dejenere edilmemesi gerektiğini söyledi. 
Savunma hakkını kullanmak üzere Meclis'e gelmeyen Özkan, yazılı olarak yaptığı açıklamada, raporun önyargılı ve siyasi olduğunu iddia ederek, savunmasını Yüce Divan'da yapacağını bildirdi. 


</TEXT>
</DOC>
