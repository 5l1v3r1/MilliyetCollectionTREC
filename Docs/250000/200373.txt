<DOC>
<DOCNO> 200373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sondun32.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzmanlar Irak, diktatörlüğe kayabilir 
</HEADLINE>
<TEXT>

     Bazı uzmanlar, yönetimin yerel yetkililere devredilmesi yönündeki Amerikan çabalarının başarısız olması ve İran gibi bölgesel güçlerin etkisini artırması halinde, Irak'ın diktatörlüğe kayabileceğini savundu. 
     Iraklı aydın Muhammed Abdülcabbar, Kuveyt'te düzenlenen ''Ortadoğu'da siyasi reform sürecinde İslami grupların rolü'' temalı konferansta, ''İran'ın Irak'ta çok büyük bir rolü var. Para ve insan gönderiyor. Silah gönderip göndermediğini ise bilmiyorum'' diyerek, ''bölgesel güçlerin, siyasi reform için değil, özel bir gündemle Irak'la ilgilendiğini'' söyledi. 
     Kuveyt'te yayımlanan El Vatan gazetesinin Yazı İşleri Müdürü Muhammed El Cassem de, Irak'taki bazı İslami grupların İran'ın ''Truva Atı'' olduğunu savunarak, bu grupların, Washington yönetiminin yeni bir sistem kurmada başarısız olması halinde, Irak ve Körfez ülkelerinin ''İran tarzı İslami ülke'' olmasına çalışabileceğini belirtti. 
     Irak'ta beklenen sonucun diktatörlüğe dönüş olduğunu ileri süren El Cassem, bunun mutlaka Saddam Hüseyin'in geri dönüşüyle olması gerekmediğini, ancak bir dinci parti ya da örgütle olabileceğini anlattı. 
     Irak Geçici Hükümet Konseyi GHK üyesi ve Dava Partisi lideri İbrahim El Caferi ise bu görüşe karşı çıkarak, Irak'ta Şii gruplarının diğer dini grup ya da azınlıklara egemen olma arayışında olmadığını savundu. 
     Merkezi ABD'de bulunan Carnegie Uluslararası Barış Vakfı'ndan Marina Ottoway ise Irak'ta yönetimin yumuşak bir şekilde devredilmesinin önünde, seçmenlerin kaydedilmesi, seçim yasası oluşturulması ve seçim merkezleri kurulması gibi bazı teknik engellerin bulunduğuna dikkati çekti. 
     Ottoway, bu nedenle, GHK ile Irak'taki Geçici Yönetimi arasında hazirana kadar bir geçici hükümet kurulması için yapılan anlaşmanın çökmeye mahkum olduğunu kaydetti. 
     
</TEXT>
</DOC>
