<DOC>
<DOCNO> 212502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/spor/spo06.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kraliçe Henin 
</HEADLINE>
<TEXT>

   Teniste sezonun ilk grand slamini Clijsters'ı deviren Belçikalı raket kazandı 
      
   Şans tanımadı 
   TENİSTE sezonun ilk grand slam mücadelesi olan Avustralya Açık'ta tek bayanların kraliçesi Belçikalı Justine Henin - Hardenne oldu. Geçen yıl Roland Garros ve ABD Açık turnuvaları finalinde yendiği vatandaşı Kim Clijsters'a Avustralya Açık'ta da şans tanımayan Henin - Hardenne, 6 - 3, 4 - 6 ve 6 - 3'lük setlerle rakibine karşı üst üste üçüncü grand slam finalinde de üstünlük sağlamış oldu. Clijsters ise 4. finalinden de eli boş ayrıldı. 
   
   Servet kazandı 
   DÜNYA klasmanında bir numarada yer alan 21 yaşındaki Henin - Hardenne, Melbourne Park'ta 15 bini aşkın tenisseverin izlediği finalde iki numaralı favori 20 yaşındaki Clijsters'a turnuvada kaybettiği tek seti verdiği maçı, toplam 1 saat 47 dakikada 2 - 1 kazanmayı bildi. Böylece her iki tenisçi arasındaki toplam 18 maçta 9 - 9'luk eşitlik sağlandı. Henin - Hardenne, şampiyonlukla birlikte 1.2 milyon dolarlık ödülü servetine kattı. 
   
   Final günü    AVUSTRALYA Açık Tenis Turnuvası'nın son gününde dünya klasmanında ilk sıraya yükselen geçen yılın Wimbledon şampiyonu İsviçreli Roger Federer ile 2000 yılı ABD Açık şampiyonu Rus Marat Safin tek erkekler şampiyonluğu için karşı karşıya gelecek. Ayrıca karışık çiftler finalinde 47 yaşındaki Martina Navratilova, Hintli Leander Paes ile birlikte kupaya ulaşmaya çalışacak. 
   
   
</TEXT>
</DOC>
