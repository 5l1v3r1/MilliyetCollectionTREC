<DOC>
<DOCNO> 219012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sonspo21.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Özdemir Derbide küfür olmaması sonuçtan daha önemli 
</HEADLINE>
<TEXT>

     Birinci Süper Futbol Ligi'nde 90 hafta sonra liderlik koltuğuna oturan Fenerbahçe'de büyük sevinç yaşanıyor. 
     Kulüp İkinci Başkanı Nihat Özdemir, 33 ay sonra liderliği yakalamanın kendilerini çok mutlu ettiğini ifade ederek, '''Lider olmak zor ama lider kalmak daha zordur. Hiçbir zaman rehavete kapılmamamız lazım'' dedi. 
     Ligde 3 puanlı sistemde 11 puanlık farkın 3-4 haftada kapanacağını her zaman söylediklerini dile getiren Özdemir, ''Şimdi fark kapandı ve liderlik koltuğuna oturduk. Bundan sonra hedefimiz 11 maçta 33 puan almak. Şu anda Beşiktaş ve Fenerbahçe'nin şampiyonluk şansları eşit. Kim üstün performans gösterirse ipi o göğüsler. Türk futbolseverleri de bu zirve mücadelesinden zevk alacaktır'' diye konuştu. 
     Nihat Özdemir, Fenerbahçe yönetimi olarak bugüne kadar sadece kendi işleriyle uğraştıklarını, kulübü sağlıklı bir mali yapıya kavuşturmak için çaba harcadıklarını anlatarak, şöyle devam etti 
     ''Hakemle ve rakip takımlarla ilgili beyanat vermiyoruz. Bizim de çok önemli maçlarda problemlerimiz oldu. Biz her şeye kulağımızı tıkadık, iyi mesajlar vermeye çalışıyoruz. Bundan sonra öyle olacak. Birbirinden zor 11 maçımız var. Kim en az puan kaybederse o şampiyonluğa ulaşır.'' 
     
     OLAYSIZ DERBİ 
     Özdemir, derbi maçı değerlendirirken, zaman zaman Fenerbahçe, zaman zaman da Galatasaray'ın üstün olduğunu ifade ederek, ''Maç çok kontrollü geçti. Son maçtaki 6-0'lık sonucun 2 tarafa da değişik tesirleri vardı. Maçtan önce Beşiktaş'ın mağlup olması, galip geldiğimizde 90 hafta sonra lider olacak olmamız futbolcularda ters etki yaptı. 17. dakikada golü buluncaya kadar çok üstün oynadık. Golü bulduktan sonra liderlik psikolojisine girdik ve belki biraz savunmaya çekildik. Golden sonra rakibimiz iyi oynadı ve eşitliği sağladı. Ama ikinci yarıda denk bir oyun oldu'' şeklinde konuştu. 
     Fenerbahçe Şükrü Saracoğlu Stadı'nda 55 bin seyircinin çok yüksek bir atmosferde olaysız bir derbi izlediğini vurgulayan Nihat Özdemir, şunları söyledi 
     ''Galatasaray'a 2 bin bilet ayırmıştık, ama daha fazla geldiler ve can güvenliği içinde izlediler. İki tarafın seyircisi de küfür etmeden, sahaya önemli bir yabancı madde atmadan takımlarını centilmence desteKlediler. Akşam oynanmasına rağmen stadımıza gelişlerde, gidişlerde problem olmadı. Derbide küfürün dahi olmaması maçın neticesinden daha önemli. Bunun böyle devam etmesini istiyor, İstanbul Valiliği ve Emniyet Müdürlüğü'ne çok teşekkür ediyoruz.'' 
     
     PRATES'İN YERDE KALMASI 
     İkinci golde faul olduğu şeklindeki Galatasaraylıların itirazlarıyla ilgili olarak Özdemir, kendilerinin bir penaltısının verilmediğini, böyle şeylerin olabileceğini söyledi. 
     Nihat Özdemir, 90 dakikalık maçta birçok pozisyon olduğunu ifade ederek, ''Hakemin hepsinde yüzde yüz tespit etmesi mümkün değil. Van Hooijdonk'un ceza alanı içinde belinden çekildiği pozisyonun da penaltı olduğu yönünde düşünceler var. Faul olduğu gözüküyor, ama hakem iyi niyetle nasıl bizim pozisyonumuzu görmemişse onu da görmemiştir. Mehmet topu yakalayamayabilirdi. Biz televizyonda 22 kamerayla çekilen maçta karar veriyoruz, hakem bir anda. Oyun içinde bunlar normaldir'' diye konuştu. 
     
     TEŞVİK PRİMİ 
     Nihat Özdemir, teşvik primi iddialarının hoş olmadığını kaydederek, şöyle konuştu 
     ''Sayın Haşmet Bedii Kürüm, dün akşam bir televizyonda canlı yayında kesinlikle böyle bir beyanatının olmadığını söyledi. Bunun konuşulması yanlış. Beşiktaş'ın puana ihtiyacı olduğu kadar İstanbulspor'un da puana ihtiyacı var. Başta Aykut hoca olmak üzere çok iyi mücadele ettiler. Duyumları haber yapan gazeteci arkadaşların da dikkatli olması lazım. Böyle şeylerde belge olmalı. Biz böyle yüz defa duyum alıyoruz ama gündem yapmıyoruz.'' 
     
     RECEP-VOLKAN 
     Kaleci Volkan'ın maç sonunda heyecanından şanssız bir şekilde sakatlandığını belirten Özdemir, ''Volkan kalemize geçtiği andan itibaren ne ligde ne kupada kaybetmedik. Kimse böyle sakatlanmak istemez, ama olayın olacağı varmış. Çok üzüldük. 3 hafta oynayamayacak. Ama kimse merak etmesin Recep de Volkan kadar iyi bir kaleci'' dedi. 
     Derbi maçta ilk golü atan Nobre'den de övgüyle sözeden Nihat Özdemir, şunları söyledi 
     ''Nobre, Van Hooijdonk gibi bir tecrübeli oyuncunun ve 2 Brezilyalının olması nedeniyle fazla uyum sorunu yaşamadı. Tribünler de Nobre'yi çok sevdi ve onun için şarkı da bestelediler. 
     Fenerbahçe bu sezon tüm dış ve iç transferinde isabetli kararlar vermiştir. Bu oyuncuların seçiminde büyük pay Daum'undur. Biz hocamızın kararını tatbik ettik. Derbide 2 golü ikinci yarıda aldığımız oyuncular attı. Biz önümüzdeki 10 yılın takımını kurduk. A Milli Takım'ın iskeletini de Fenerbahçe oluşturacak. 
     Tuncay ile eninde sonunda imza atarız. O bizim çocuğumuz, her şeyimizdir. Şampiyon olursak, Şampiyonlar Ligi'nde oynayacak takımdan kimse ayrılmak istemez zaten. Tuncay ile sorun yaşamayız.'' 
     
     GENÇLERBİRLİĞİ MAÇI 
     Nihat Özdemir, hafta sonunda Gençlerbirliği ile yapacakları maça da değinerek, bu takımla yaptıkları her maçın zor geçtiğini ifade etti. 
     Rakiplerinin iyi ve koşan bir takım olduğunu kaydeden Özdemir, ''Çok iyi bir hocaları var. UEFA'da şansları yüksek. 2 gün sonra da bizimle oynayacaklar. İnanıyorum ki UEFA'da tur atlayacaklar. UEFA maçında alacakları neticenin bizim maça da tesir edeceğine inanıyorum. İyi oynayanın kazanmasını ve kazanın da Fenerbahçe olmasını istiyorum'' diye konuştu. 
     Nihat Özdemir, son olarak tüm Fenerbahçe taraftarına güvenlerinden ve desteklerinden dolayı teşekkür ederek, ''Fenerbahçe bu puan farkını kapatmışsa, bunda deplasmanlarda bile bizi yalnız bırakmayan taraftarımızın büyük payı var. En kötü zamanımızda bizi yalnız bırakmadılar. Taraftarımıza çok şey borçluyuz, onlar her şeye layıktır'' diyerek sözlerini tamamladı. 
     
</TEXT>
</DOC>
