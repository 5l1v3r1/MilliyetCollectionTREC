<DOC>
<DOCNO> 203989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sonspo30.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor yakalanan başarıya inanamıyor 
</HEADLINE>
<TEXT>

     Denizlispor Futbol Şubesi Başkanı Turgut Dalaman, takımının böyle bir başarı elde edeceğine sezon başında kimsenin inanmadığını belirtti. 
     Düzenlediği basın toplantısında ilk yarının değerlendirmesini yapan Dalaman, Denizlispor'un tarihindeki ''en başarılı'' sezonlarından birini yaşadığını söyledi. 
     Sezon başında takımdan Servet, Ali Tandoğan, Mustafa Özkan, Kabat, Bencik ve kaleci Heinen'in ayrıldığını anımsatan Dalaman, ''İlk 11'de oynayan kadronun yarısından fazlası takımdan ayrıldı. Buna karşın 15 yeni isim aramıza katıldı. Yeni bir ekibin uyum sorunu yaşayacağından, ben dahil kimse böyle bir başarı elde edeceğimize inanmıyordu. Ama yönetimden teknik heyeti ve futbolcusuna kadar herkes çok çalıştı ve bu sonuç ortaya çıktı'' dedi. 
     Dalaman, ligin ikinci yarısında işlerinin daha zor olduğunu, ancak daha çok çalışarak başarılı sonuçların devamını getireceklerini kaydetti. 
     
     BULAK İLE DEVAM KARARI 
     Turgut Dalaman, yönetim kurulunun Teknik Direktör Giray Bulak'ın sözleşmesini ''uzatma kararı'' aldığını da kaydetti. 
     Dalaman, sezon sonuna kadar sözleşmesi olan Bulak ile önümüzdeki günlerde masaya oturacaklarını ve 2,5 yıllık yeni bir sözleşme önereceklerini ifade etti. 
     Dalaman, ayrılmak istediğini söyleyen İlyas'ın takas yoluyla bir kulübe verilebileceğini, Ankaragücü'nün bu futbolcu ile Bülent ve Serdal'ı da istediğini açıkladı. 
     İbrahim, Sercan ve Coşkun'a da teklifler geldiğini bildiren Dalaman, ''Futbolcularımızın da görüşü alınarak bir karar vereceğiz. Ancak, İlyas'ın dışında hiçbir futbolcuyu satmayacağız. Kiralık yoluyla bu arkadaşlarımızı verebiliriz'' diye konuştu. 
     Öte yandan, Ali Akdeniz'in Aydın, Mustafa Sert'in ise Sakarya'da burun ameliyatı geçirdiği, Mustafa Keçeli'nin de önümüzdeki günlerde İsviçre'de belinden ameliyat olacağı öğrenildi. 
     
</TEXT>
</DOC>
