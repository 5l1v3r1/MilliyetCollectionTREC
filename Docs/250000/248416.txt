<DOC>
<DOCNO> 248416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonsiy05.html </URL>
<DATE> 2004/06/16/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Yargıtay, "demokratik tepkiyi" sınırladı 
</HEADLINE>
<TEXT>

     Yargıtay Ceza Genel Kurulu, devlet karayolunun da bir süre trafiğe kapatıldığı ve yaklaşık 7 saat süren Dalaman'daki SEKA Fabrikası'nın özelleştirilmesini protesto amacıyla düzenlenen eylemi, ''demokratik tepki'' olarak kabul etmedi. 
     AA muhabirinin aldığı bilgiye göre, Dalaman'daki SEKA Fabrikası'nın özelleştirilmesini protesto için yapılan eylemin ardından dava açılmıştı. 
     Dalaman Asliye Ceza Mahkemesi, Selüloz İş Sendikası Genel Başkanı Ergin Alşan ile 7 sendika yöneticisi 2911 sayılı Toplantı ve Gösteri Yürüyüşleri Yasası'na muhalefetten 1 yıl 6 ay hapis ve 91 milyon 260 bin lira ağır para cezasını çarpıtırmış ve bu cezaları ertelemişti. 
     
     BOZMA KARARI 
     Kararın bazı sanıklar tarafından temyiz edilmesi üzerine, dosya Yargıtay 8. Ceza Dairesi'ne geldi. Daire, 2'ye karşı 3 üyenin oyuyla yerel mahkemenin kararını bozdu. 
     Bozma kararında, sendikayı doğrudan ilgilendiren bir konuda olayın ''demokratik bir tepki'' niteliğinin gözetilmesi gerektiğine işaret edildi. 
     Dairenin bu kararına Yargıtay Cumhuriyet Başsavcılılığı itiraz ederek, kaldırılmasını istedi. Başsavcılık, tüm ikazlara rağmen devlet karayolunun trafiğe kapatıldığı, devlet aleyhine sloganlar atıldığı, diğer vatandaşların seyahat özgürlüğünün kısıtlandığı, kamu düzeninin tehlikeli biçimde bozulmasına neden olunduğunu ifade ettiği başvuruda, olayın ''demokratik tepki boyutunu çok çok aştığını'' ileri sürdü. 
     
     CEZA GENEL KURULU DAİRENİN KARARINI KALDIRDI 
     İtirazı görüşen Yargıtay Ceza Genel Kurulu, yasa gereği ikinci görüşmede, 11'e karşı 13 üyenin oyuyla 8. Ceza Dairesi'nin kararını kaldırdı. 
     Genel Kurul'un gerekçeli kararında, söz konusu eylemin oluş biçimine yer verildikten sonra, sanıkların ve tanıkların eyleme ilişkin anlatımlarına değinildi. 
     Eylemin, SEKA Dalaman İşletmesi'nin özelleştirilmesine tepki olarak 2911 sayılı Yasa'ya göre herhangi bir bildirimde bulunmaksızın saat 17.45'te başlayıp gece yarısı saat 01.00'de kendiliğinden sona erdiği belirtilen kararda, şöyle devam edildi 
     ''Bu süre içinde devlet karayolunun 25-30 dakika trafiğe kapatılarak vatandaşların seyahat özgürlüklerinin engellenmesi, tüm uyarılara rağmen dağılınmaması, emniyet güçlerince yardımcı kuvvetlerin olay yerine intikalleri sağlanarak çıkabilecek olayların önlenmesine çalışılması olguları nazara alındığında, 2911 sayılı Yasa'nın 23. maddesi uyarınca yasaya aykırı bulunan bu gösteri yürüyüşünde olayın demokratik tepki boyutunu aştığı, hoşgörü çerçevesinde değerlendirilebilecek bir protesto olarak kabul edilemeyeceği, sanıklara isnat edilen suçun tüm unsurları ile oluştuğu anlaşılmaktadır.'' Genel Kurul, sanıklar için ''mahkemede bizzat dinlenilmediği'' gerekçesiyle takdiri indirimi öngören TCK'nın 59. maddesinin uygulanmamasını yerinde görmedi, bu gerekçeyle de yerel mahkeme kararını bozdu. 
     
</TEXT>
</DOC>
