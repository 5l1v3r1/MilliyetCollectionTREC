<DOC>
<DOCNO> 247687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/yasam/yas01.html </URL>
<DATE> 2004/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Katil' dedantöre 200 milyar tazminat 
</HEADLINE>
<TEXT>


9 yıl önce tüp patlamasında eşi ve kızı ölen İmdat Mutlu, dedantör firmasına açtığı davayı kazandı. Mutlu, faiziyle 200 milyar lira tazminat alacak... 

BAHRİ KARATAŞ İzmir DHA 

İzmir Buca'da iki çocuk annesi Güler Mutlu 26 , Ağustos 1995'te Kozağaç Mahallesi'ndeki apartman dairesinde kızı Mehtap'ı 6 yıkamak için banyoya girdi. Şofbeni yakmak için kibriti çaktığında tüpten sızıp banyoda biriken gaz alev alarak patladı. Evin duvarları yıkılırken, çevredeki binaların da camları kırıldı. Enkaz halindeki daireden çıkarılan Mutlu ve kızı Mehtap vücutlarındaki ağır yanıklar nedeniyle kurtarılamadı. 
Patlamadan, evde olmayan oğlu Hasan ile birlikte sağ kurtulan İmdat Mutlu 44 , tüpte kullanılan 'Tunç' marka dedantörü imal eden Yorgo Fotiyadis hakkında avukatı Mehmet Emin Keleş aracılığıyla 85 milyar liralık maddi ve manevi tazminat davası açtı. Deliller ve bilirkişi raporlarına göre firmanın yüzde 50 oranında kusurlu bulunduğu davada mahkeme, Fotiyadis'in Mutlu ve oğlu Hasan Mutlu'ya toplam 44.5 milyar lira tazminat ödemesine karar verdi. Keleş, tazminatın yasal faiziyle birlikte 200 milyar lirayı bulduğunu söyledi. Fotiyadis hakkında "Tedbirsizlik sonucu ölüme neden olmak" suçundan açılan davanın ise af kapsamında ertelendiği belirtildi. 

'Oğlum onu sayıklıyor' 
İmdat Mutlu, ifadesinde hatalı detantörün yuvasını söndürdüğünü belirterek "Eşim ve kızım her şeyimdi. Ama maalesef bu aileyi bir döküm parçası yok etti. Olaydan sonra ben ve oğlum psikiyatrik tedavi gördük. Geceleri oğlum 'anne' diye sayıklıyor. Sorumlular cezasını çeksin" dedi. 



</TEXT>
</DOC>
