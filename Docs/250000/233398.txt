<DOC>
<DOCNO> 233398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sondun08.html </URL>
<DATE> 2004/04/21/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Rum-Yunan lobisinden Bush'a mektup "Plan'ı değiştirin" 
</HEADLINE>
<TEXT>

     Rum ve Yunan asıllı Amerikalılar'ın üyesi olduğu ABD'deki bazı dernekler, Başkan George W. Bush'a bir mektup yazarak, Annan planının hem Rumlar'ın hem de ABD'nin çıkarlarına ters düştüğünü, planın değiştirilmesi gerektiğini savundu. 
     Mektup, Helenik Amerikan Ulusal Konseyi AHEPA , Amerika Kıbrıs Federasyonu, Panepirotik Amerika Federasyonu, Amerika Pan-Makedonya Birliği ve Amerikan Helenik Enstitü AHI adına Bush'a gönderildi. 
     AHI Başkanı Gene Rossides'in imzasını taşıyan mektupta, ''Büyük Yunan-Amerikan üyeli örgütler, Annan planını daha demokratik, üzerinde çalışılabilir, finansal olarak uygulanabilir ve adil hale getirmek için ABD'nin çıkarına planda ciddi değişiklikler yapılması çağrısında bulunuyor'' ifadesi kullanıldı. 
     Bush'a gönderilen ve 19 Şubat tarihini taşıyan mektupta, Türkiye'nin 1974 Kıbrıs Barış Harekatı'nın, Irak'ın 1990 yılında Kuveyt'i işgalinden farksız olduğu iddia edildi ve Türkiye'nin bu tarihten beri Ada'yı ''işgal'' ettiği ileri sürüldü. 
     Mektupta, ''Annan planı, Irak'ta demokratik kurumlar inşa etmeye yönelik Amerikan çabaları için zararlıdır. Çünkü Annan planı, etnik ayrıma dayalı zayıf bir merkezi hükümete dayanan sistemi rasyonalize etmeye çalışıyor. ABD, bu tip bir çözümü Irak'ta reddetti'' denildi. 
     Annan planının, Ada'da mülkiyet haklarını korumadığı, askerden tam arındırmayı getirmediği, toprak dağıtımında adil olmadığı gibi iddialar da mektupta yer aldı. Mektubun birer kopyası, ABD Başkan Yardımcısı Dick Cheney, Ulusal Güvenlik Danışmanı Condoleezza Rice, Dışişleri Bakanı Colin Powell ve Savunma Bakanı Donald Rumsfeld'e de gönderildi. 
     
</TEXT>
</DOC>
