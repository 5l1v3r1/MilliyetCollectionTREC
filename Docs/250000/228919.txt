<DOC>
<DOCNO> 228919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/soneko04.html </URL>
<DATE> 2004/04/06/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Denizbank Başekonomisti AB tarih verse de bundan daha iyi olmaz 
</HEADLINE>
<TEXT>

     Denizbank Başekonomisti Dr. Saruhan Özel, ''Avrupa Birliği AB müzakere tarihi verse dahi durumumuz bundan daha iyi olmayacak. Ancak, yakın zamana AB'den müzakere tarihi alamazsak, durumumuzun daha kötü olma riski var'' dedi. 
     Dr. Özel, Denizbank Elazığ Şubesi tarafından Marathon Hotel'de düzenlenen ''Türkiye ve Dünyada 2003 nasıl geçti, 2004 nasıl olacak'' konulu seminerde yaptığı konuşmada, AB'nin ekonomide bir itici güç aradığını, bunun da Türkiye olduğunu, AB'ye girilmesinde bu unsurun etkili olacağını ifade etti. 
     
     ''İŞLERİNİZ AÇILIYORSA KORKUN'' 
     Dr. Özel, 2004 yılında Türkiye'yi bekleyen temel risklere ilişkin şunları söyledi ''Reel faizin yüzde 10'lardan yukarıya, yüzde 15-16'ya doğru yükseldiğini görüyorsanız, Türkiye'de sorun yaşanabilir. İşleriniz açılıyorsa, korkun. Kişisel olarak iyiliğinize olan şartlar, genel olarak ekonomide tehlike sinyalidir. AB müzakere tarihi verirse dahi durumumuz bundan daha iyi olmayacak. Ancak, yakın zamana AB'den müzakere tarihi alamazsak, durumumuzun daha kötü olma riski var. 2004, reel sektör ve bankalar için zor bir yıl olacak. Bu yılı hasarsız atlatırsak, 2005 daha iyi olacak.'' Dr. Özel, enflasyondaki düşüşünün, dünyadaki ekonomik şartlar izin verdiği için gerçekleştiğini ileri sürdü. 
     Dünya genelinde ekonomide bir büyüme olduğunu ifade eden Dr. Özel, ABD ekonomisindeki büyümenin tüketime, Uzakdoğu Asya ülkelerindeki büyümenin ise üretime dayalı olduğunu bildirdi. 
     ABD'nin, üretimini diğer ülkelere kaydırdığını, aktarılan paranın tekrar ABD ekonomisine tahvil alımlarıyla geri döndüğünü anlatan Dr. Özel, Amerika'nın bütçe ve döviz açığı olduğunu, bu açığı kapatmak için giderek daha fazla yabancıya borçlandığını kaydetti. 
     Özel, ''ABD, açığını kapatmak için üretimini kaydırdığı ülkelerden tekrar kendi ekonomisine para gelmemesinden korkuyor. Bu nedenle Kuzey Kore'yi siyasi anlamda zorlayamıyor'' dedi. 
     
</TEXT>
</DOC>
