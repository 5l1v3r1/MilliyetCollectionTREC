<DOC>
<DOCNO> 244436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/soneko10.html </URL>
<DATE> 2004/06/01/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Tuz Gölü Havzası'nda doğalgaz bulunabileceği iddiası ortaya atıldı 
</HEADLINE>
<TEXT>

     Türkiye'de, doğalgaz bulunma olasılığı en yüksek bölgenin Tuz Gölü havzası olduğu iddia edildi. 
     Konya'da faaliyet gösteren Termal Grup A.Ş. Yönetim Kurulu Başkanı Jeoloji Mühendisi Osman Şen, yaptığı açıklamada, motorlu taşıtların yaygınlaşmasıyla birlikte petrolün, vazgeçilmez enerji kaynağı haline geldiğini söyledi. 
     Petrolün aşırı değerlenmesi nedeniyle alternatif enerji kaynakları konusunda araştırmalar yapıldığını, bu çalışmalar sonucunda petrolün yerine kullanılabilecek enerji kaynağı olarak doğalgazın bulunduğunu belirten Şen, ''Petrole göre daha çevreci ve daha yüksek rezervlere sahip bir yakıt olan doğalgazın önemi her geçen gün daha da artıyor'' dedi. 
     Hayvan ve bitki atıklarının toprak altında çürümesiyle açığa çıkan doğalgazın dünyanın birçok bölgesinde oluşabileceğini anlatan Şen, ancak bulunduğu yerden yukarı doğru çıkma eğilimi gösteren doğalgazın büyük bir bölümünün yer kabuğundaki çatlaklardan sızarak atmosfere karıştığını ifade etti. 
     Dünyada doğalgaz çıkarılan yerlerin ortak özelliğinin, o bölgedeki toprak katmanın geçirimsiz olması olduğunu vurgulayan Şen, şunları kaydetti 
     ''Bilindiği gibi büyük bir bölümü deprem kuşağında olan ülkemizde, yer kabuğunun, örneğin Avrupa kıtasına göre daha hızlı hareket etmesi, yeraltında oluşan gazın boşalmasını sağlamıştır. Örneğin kapalı havza özelliği gösteren Tuz Gölü Havzası, geçirimsiz toprak yapısıyla ülkemizdeki yeryüzü şekillerinden büyük farklılık gösterir. Bu nedenle Türkiye'de doğalgaz bulunma olasılığı en yüksek bölge Tuz Gölü havzasıdır. Yapılan bazı araştırmalar, Tuz Gölü'nün altında önemli miktarda doğalgaz rezervinin bulunabileceği ihtimalini güçlendirmektedir.'' Geçirgen olmayan dev şemsiye şeklindeki blokların altında biriken doğalgazın tespit edilebilmesi için bugüne kadar ciddi bir çalışma yapılmadığını belirten Şen, ''Türkiye Petrolleri Anonim Ortaklığı TPAO dışında, Türkiye'de maden araması işini, Bakanlar Kurulu kararı olmadan hiç bir özel şirket firması yapamaz. TPAO da bugüne kadar, ödenek yetersizliği gibi nedenlerle Tuz Gölü'nde doğalgaz bulmaya yönelik ciddi bir araştırma ve sondaj çalışması yapamamıştır'' diye konuştu. 
     Şen, kendilerine arama izni verilmesi durumunda Tuz Gölü'nde doğalgaz arama çalışması yapmaya hazır olduklarını sözlerine ekledi. 
     
</TEXT>
</DOC>
