<DOC>
<DOCNO> 222373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/yazar/sazak.html </URL>
<DATE> 2004/03/15/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
İnönü Üniversitesi 
</HEADLINE>
<TEXT>

   
   Çölde bir vaha gibi yükseliyor, İnönü Üniversitesi. 
   Seçim turundan arta kalan zamanda çarşamba gecesi Rektör Fatih Hilmioğlu'nun konuğu oluyoruz. Malatya'ya 12 kilometre uzaklıkta, modern bir kent görünümündeki kampus ışıl ışıl. Öğrenciler, konserden çıkıyor. Türkiye'de çok az üniversitede bulunan kapalı alanı 7500 metrekarelik Kongre ve Kültür Merkezi, 20 bin öğrenciye müzikten güzel sanatlara, spordan edebiyata etkinlik seçenekleri sunuyor. 
   Çardak Kafe. Küllük. Kütüphane, internet merkezi, kitap satış reyonu. Kortlar, halı ve çim sahalar. Kapalı spor salonu. Yürüyüş yolları. 100 bin ağaç dikilen kampusta 'ODTÜ ormanı' gibi Malatya'nın çehresini değiştirecek yeşil alan oluşacak. 
   Prof. Hilmioğlu, son 3 yılda gerçekleşen yatırımları anlatırken üniversite içinde maratona çıkıyoruz. Soluk soluğa dinliyoruz rektörü. Sadece altyapıya değil, insana yatırım yaptıklarını, üniversite gençliğinin daha iyi yetişmesi için her türlü olanağı seferber ettiklerini belirtiyor. 
   500 bilgisayarlı internet merkezine öğrencilerin ilgisi büyük. 
   Bilimsel yayın sıralamasında İnönü Üniversitesi 2003'te 8. sıraya yükselmiş. 
   Turgut Özal Tıp Merkezi, yalnız Malatya'ya değil, Doğu'ya hizmet ediyor, komşu ülkelerden hasta kabul ediyor, geçen yıl 13.500 ameliyat gerçekleştirilmiş. Karaciğer nakli yapılmış. 
   Üniversitenin, kentin 'muhafazak r' sayılabilecek sosyal dokusundaki değişim ve gelişime katkısı büyük. Kent merkezine olan 12 kilometrelik uzaklığın hafif raylı taşıma ile aşılması mümkün. Kayseri'ye tanınan olanağın Malatya için de projelendirilmesi bekleniyor. 
   Çardak Kafe'de öğrencilerle söyleşi yaptık. Rektörün de katıldığı ortamda sorunları tartıştılar. Kampustaki jandarmadan rahatsızlık dile getirildi. Öğrenciler, üniversiteden hoşnut olmakla birlikte daha katılımcı ortam istediklerini belirttiler. Gençlerin medyaya dönük eleştirileriyle karşılaştık. Televizyondaki 'popstar enflasyonu'ndan yakındılar. Türkiye'nin sorunlarını içeren düşünsel ve kültür içerikli yayın beklentilerini ifade ettiler. 
   Malatya Üniversitesi'nde yakın geçmişin trajik olayı, oruç tutmadığı gerekçesiyle bir öğrencinin öldürülmüş olmasıydı. 
   Prof. Fatih Hilmioğlu rektörlüğü döneminde üniversiteyi adeta yeniden yaratmış. Geçmişin acı olaylarının izleri silinmiş. Öğrenciler güvenli bir ortamda özgür ve barış içinde yüksek öğrenim görüyorlar. 
   Tek sorunları, üniversiteyi bitirince iş bulabilmek. 
   28 Mart kampanyasında Anadolu'yu gezen liderler, gençliğe nasıl bir gelecek hazırladıklarını da açıklamalıdırlar. 
   
      
   
   
</TEXT>
</DOC>
