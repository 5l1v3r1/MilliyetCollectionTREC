<DOC>
<DOCNO> 241156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sondun17.html </URL>
<DATE> 2004/05/19/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
İlk sonuç Mahkeme işkenceci Sivits'i suçlu buldu 
</HEADLINE>
<TEXT>

     Irak'ın başkenti Bağdat'taki Ebu Garib cezaevinde Iraklı tutuklulara işkence ve kötü muamele ettiği gerekçesiyle yargılandığı askeri mahkemede suçlu bulunan Amerikalı inzibat Jeremy Sivits, bir yıl hapis cezasına çarptırıldı. 
     Askeri yargıç Albay James Pohl, 3,5 saat süren dava sonunda, mahkumiyet cezasının yanı sıra 24 yaşındaki uzman er Sivits'in rütbesinin 3 kademe düşürülerek erliğe indirilmesine ve ordudan ihraç edilmesine karar verdi. 
     Sivits'in, gözyaşları içinde Irak halkından ve tutuklulardan özür dilediği de bildirildi. 
     Sivits, açıklamasında, ''O tutukluların fotoğraflarını çekmemeliydim. Onları korumalıydım'' diyerek, bu olaylardan büyük dersler aldığını söyledi. 
     
     İŞKENCELERİ ANLATTI 

     Ebu Garib cezaevinde Iraklı tutuklulara işkence ve kötü muamele ettiği gerekçesiyle yargılandığı askeri mahkemede suçlu bulunan Amerikalı inzibat Jeremy Sivits, mahkemede Iraklı tutuklulara yaptıklarını anlattı. 
     Eğitimli bir gardiyan olmaktan çok, bir motor tamircisi olduğunu belirten Sivits, zaman zaman zorlanarak verdiği ifadede, 8 Kasım 2003 akşamı, Ebu Garib cezaevinin bir ek binasında elektrik jeneratörlerinin bakımını yaparken, hakkında dava açılan diğer askerlerden çavuş Ivan L. Frederick'in kendisiyle birlikte bir tutukluyu hapishaneye götürmesini istediğini söyledi. 
     Hapishaneye girdiklerinde ''tutukluların yerde yattığını gördüğünü belirten Sivits, şunları söyledi 
     ''İnzibat Charles Graner'in tutuklulara Arapça bağırdığını gördüm, tutuklulardan birinin yerde yattığını gördüm. Tutuklular, başlarında kum torbalarıyla yerde yatıyordu. Çavuş Javal Davis ve öteki asker Lynndie England, tutukluların elleri ve ayaklarını botlarıyla eziyordu. Graner, bir tutuklunun başına ve şakaklarına yumruk attı. Ben de ona 'Herhalde adamı nakavt edeceksin' dedim. Graner ise elini yaraladığını belirterek, 'Allah kahretsin acıyor' dedi.'' Sivits, daha sonra bütün tutukluların çırılçıplak soyularak piramit gibi birbirlerinin üstüne yığılmaya zorlandığını söyledi. 
     
     YANLIŞ OLDUĞUNU BİLİYORDUM 

     Askeri yargıç Albay James Pohl, daha önce böyle şeyler görüp görmediği ve olanları gördüğünde yapılanların yanlış olduğunu bilip bilmediğini sorması üzerine, daha önce böyle şeyler görmediğini ve yapılanların yanlış olduğunu bildiğini söyledi. 
     Eşlik ettiği tutukluyu diğer tutukluların üstüne ittiğini belirten Sivits, ''İnsanların üzerinde yüründüğünü görünce, tutuklunun saldırıya uğrayacağını biliyordum'' ifadesini kullandı. 
     Yargıcın, eşlik ettiği tutukluyu koruyup koruyamayacağını sorması üzerine, Sivits, ''Koruyabileceğimi düşünüyorum'' dedi. Ardından Graner'in cebinden bir fotoğraf makinesi çıkardığını ve kendisinden bir tutuklunun başını kollarının arasına alıp başına yumruk atacakmış gibi dururken fotoğrafını çekmesini istediğini kaydeden Sivits, ''Graner fotoğraf için poz verdi. Ardından başka fotoğraflar da çekildi'' diye konuştu. 
     Askerlerin tutukluları soyundurduğunu belirten Sivits, ''Çavuş Ivan Frederick yürüdü, benim getirdiğim tutukluyu seçti ve göğsüne yumruk attı. Tutuklu düştü ve Çavuş Frederick bana, 'Herhalde kalbini durdurdum' dedi'' ifadesini kullandı. Yaralı tutukluya yardım etmek istediğini ve sonunda Amerikalı bir kadın askeri doktorun solunum aygıtıyla olay yerine geldiğini belirten Sivits, birbiri üstüne piramit gibi yığılmış çıplak tutukluların fotoğrafını çektiği suçlamasını reddetti. 
     
     ASKERİ İSTİHBARATTAN TEŞVİK 

     Sivits ifadesinde, birlikte tutuklulara kötü muamele yapan diğer askerlerin, ''Askeri istihbaratın kendilerine, 'Çünkü bu işe yarıyor, konuşuyorlar' diyerek, tutuklulara yaptıkları şeyi yapmaya devam etmelerini söylediklerini'' kaydetti. 
     
     KABUL EDİYORUM 

     Irak'ın başkenti Bağdat'taki Ebu Garib cezaevinde Iraklı tutuklulara işkence ve kötü muamele ettiği gerekçesiyle askeri mahkemeye çıkarılan Amerikalı inzibat Jeremy Sivits, biri çekinceli olmak üzere, hakkındaki 4 ayrı suçlamayı kabul etti. 
     Ebu Garib'teki işkence ve kötü muamele nedeniyle askeri mahkemeye çıkarılan ilk asker olan Sivits'in avukatı Teğmen Stanley Martin, müvekkilinin tutuklulara kötü davranmayla ilgili iki suçlama ve görevini kötüye kullanmayla ilgili bir suçlamayı kabul ettiğini söyledi. 
     Martin, Sivits'in, ''çıplak fotoğraf çekmek'' ifadesi ''çıplak fotoğrafını çekmeye izin vermek'' şeklinde düzeltilirse, kötü muamele için komplo kurma suçlamasını da kabul edeceğini ifade etti. 
     Sivits, sorgusu sırasında, kötü muameleyi ayrıntılarıyla anlatmıştı. 
     Los Angeles Times gazetesinin internet sitesinde verilen haberde, Amerikalı gardiyanların, Ebu Garib cezaevindeki Iraklı tutukluları çırılçıplak soydukları, dövdükleri, tekmeledikleri, birbirlerine vurmaya zorladıkları ve onlarla alay ettikleri belirtilmişti. 
     Sivits, Iraklı tutuklulara işkence ve kötü muamelenin, emir komuta zincirine bağlı olmadığını, üstlerinin bilgisi haricinde olduğunu belirtmişti. 
     
</TEXT>
</DOC>
