<DOC>
<DOCNO> 203946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/soneko25.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Toyota üretimi artırıyor 
</HEADLINE>
<TEXT>

     Toyota Otomotiv'in Türkiye Genel Müdürü Koji Kobayashi, sürekli bir büyüme içinde olduklarını söyledi. 
     Adapazarı Büyükşehir Belediyesi'ne şehir içi taşımacılığında kullanılmak üzere 3 otobüs hibe töreninde konuşan Kobayashi, Toyota'nın, 2001 yılındaki ekonomik kriz sonrası Türkiye için daha büyük önem taşımaya başladığını bildirdi. 
     Yarattıkları istihdamın da ekonomiye büyük destek sağladığını ifade eden Kobayashi, şunları kaydetti 
     ''Kuruluşta 600 olan işçi sayımız 2 bin 600'lere ulaştı. Bu daha da artacaktır. Biz, üretimle birlikte yan sanayiyi de Adapazarı'na çekiyoruz. Böylece istihdam artıyor. Toyota Türkiye, sürekli büyüme içinde. Bu yıl 70 bin olan otomobil üretimini, önümüzdeki yıl 130 bine çıkartacağız. Bu büyümeyle birlikte, Adapazarı halkına olan katkımız da artacaktır.'' Büyükşehir Belediye Başkanı Aziz Duran da Toyota'nın dünyada haklı bir büyüme sergilediğini belirterek, şöyle konuştu 
     ''İlimizin en önemli sorunlarından biri işsizliktir. Sorunun aşılması için büyük firmalar ilimize teşvik edilmeli. Bu tür sanayi kuruluşlarının ilimizde olması diğerlerini de çekecektir. Fabrikanın, şehrin ulaşım sorunu çözümüne destek vermesi bizi mutlu etmiştir.'' Sakarya Valisi M. Cahit Kıraç ise kentin, deprem sonrası oluşan yeni yerleşim bölgeleriyle genişlediğini belirtti. 
     Fabrikaların, kurulu oldukları bölgelerdeki gelişmeye destek verdiğini anımsatan Kıraç, ''Toyota, Türk ekonomisine önemli bir katkı sağlamaktadır. Fabrika bir süre önce durgun bir dönem geçirmesine rağmen, kapasitesini her geçen gün artırmaktadır'' dedi. 
     Konuşmaların ardından, değeri yaklaşık 400 milyar lirayı bulan hibe otobüslerin kurdelesi kesilerek devir teslimi yapıldı. 
     
</TEXT>
</DOC>
