<DOC>
<DOCNO> 242955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/soneko32.html </URL>
<DATE> 2004/05/26/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
İTO Hurda indirimi düşürülmemeli, suiistimallere engel olunmalı 
</HEADLINE>
<TEXT>

     İstanbul Ticaret Odası İTO Başkanı Mehmet Yıldırım, hurda araçla ilgili indirim miktarının yarıya düşürülmesi kararının hatalı olduğunu savunarak, ''Hurda araç indirimi düşürülmemeli, suiistimallere engel olunarak, uygulama genişletilmelidir'' dedi. 
     Yıldırım yaptığı yazılı açıklamada, hurda araç indirimiyle ilgili alınan kararı eleştirerek, hurda araç indiriminin otomobil satışlarında uygulanmasının bile ciddi bir durgunluk yaşayan otomotiv sektöründe önemli bir canlanma sağlayarak hem bu sektörde faaliyet gösterenler hem de başta oto yan sanayii olmak üzere diğer pek çok sektörde faaliyet gösteren işletmelerin ayakta kalmalarına katkı sağladığını belirtti. 
     Uygulamanın ekonomik olduğu kadar can güvenliği ve çevre açısından getirdiği faydalara da değinen İTO Başkanı Yıldırım, ülke ekonomisinin canlanmaya ihtiyacı olan, istihdam ve üretimin hayati bir önem taşıdığı bir dönemde inşaat, otomotiv, turizm gibi lokomotif sektörlerin kısıtlama yerine canlanmasını sağlayacak düzenlemelerin uygulamaya konması gerektiğine dikkat çekti. 
     Yıldırım, şu görüşleri dile getirdi 
     ''Önemli ekonomik ve sosyal etkisi görülen hurda araç indirimini daha senesi dolmadan sınırlandırılması yanlış bir karardır. Uygulama sınırlandırmak yerine tam tersi kamyonları ve otobüsleri de kapsayacak şekilde genişletilmelidir. Böyle bir uygulama getirilmesi ile sadece otomotiv sektöründe değil birçok sektörde canlanma ve üretim artışı sağlanacaktır. Bu yolla karayolu trafik güvenliğine de katkı sağlanacak ve kaza oranı azaltılmış olacaktır. 
     Eğer hurda araç indirimi uygulamasında bazı suiistimaller oluyorsa bunlar etkili tedbirlerin uygulamaya konulması ile önlenebilir. Bunun için ekonominin önemli bir kısmının faaliyetleri kısıtlanarak piyasa cezalandırılmamalıdır.'' Uygulamadan dolaylı olarak devletin de önemli miktarda gelir sağladığına işaret eden Yıldırım, ''Hurda araçlar trafikte kalmaya devam etseydi devletin bundan bir kazancı olamayacaktı, ama bu sayede önemli miktarda gelir vergisi ve KDV elde etmiş, akaryakıt üzerinden alınan ÖTV miktarında da artış sağlanmıştır. Bu açıdan, bugünden itibaren uygulamaya konulan Bakanlar Kurulu kararı bir kez daha gözden geçirilmeli ve hurda araç indirimi uygulaması azaltılmak yerine genişletilerek sürdürülmelidir'' dedi. 

     
</TEXT>
</DOC>
