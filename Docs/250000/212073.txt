<DOC>
<DOCNO> 212073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/siyaset/siy04.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermenistan'a jest hazırlığı 
</HEADLINE>
<TEXT>

   
   Başbakan Erdoğan - Başkan Bush görüşmesinde gündeme gelmeyen Ankara - Erivan ilişkilerinin normalleştirilmesi konusunu, dün Dışişleri Bakanı Abdullah Gül ile görüşen meslektaşı Colin Powell dile getirdi. Türk tarafı, normalleşme yönünde ileri bir adımın hazirandaki NATO zirvesi öncesinde atılabileceğinin, ancak bunun Ermenistan'ın Azerbaycan'la arasındaki sorunları çözmeye yönelik yapıcı yaklaşım geliştirmesine de bağlı olacağının işaretini Washington'a verdi. 
   
   ABD'nin iki beklentisi 
   ABD'nin, Türk - Ermeni ilişkileri konusundaki iki beklentisi, Ermeni soykırımı tezlerinin geleneksel olarak ön plana çıktığı nisan ayı öncesinde bir yumuşama adımının atılması ve Türkiye'nin NATO zirvesi sırasında bu konuda somut açılım yapması yönünde. Washington, nihai olarak Türkiye - Ermenistan sınırının açılmasını ve iki ülke arasında tam diplomatik ilişkilerin kurulmasını istiyor. 
   Washington'daki Türk heyetinde yer alan bir üst düzey yetkili, bu konuda, Milliyet'e "Ermenistan'la hazirana kadar diplomatik ilişkinin açılımına yönelik bir adım atmamızın mümkün olabileceğine inanıyorum. Ancak, Karabağ sorununun çözümü yönünde ilerlemeler görmeyi de istiyoruz" dedi. 
   
   
</TEXT>
</DOC>
