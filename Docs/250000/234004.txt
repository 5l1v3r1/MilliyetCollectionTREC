<DOC>
<DOCNO> 234004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/ekonomi/eko09.html </URL>
<DATE> 2004/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ŞİRKET HABERLERİ 
</HEADLINE>
<TEXT>

      
   Eskişehir Tramvay Projesi'ne Dünya Raylı Sistem Ödülü    EKONOMİ SERVİSİ 
   Uluslararası Toplu Taşıma Birliği'nin UITP verdiği 2004 Dünya Raylı Sistem Ödülü'nü, Yapı Merkezi ve Kanadalı ortağı Bombardier'in inşa ettiği Eskişehir Tramvay Projesi ESTRAM kazandı. 
   UITP'nin organize ettiği 7. Hafif Raylı Sistem Konferansı kapsamında Almanya Dresden'de gerçekleştirilen törende, Yapı Merkezi'ne verilen ödülü Yönetim Kurulu Başkanı Emre Aykar teslim aldı. ESTRAM projesi, Zürih, Brüksel, Dresden ve Rotherdam'ın da içinde yeraldığı toplam 12 proje ile yarıştı. Ödül jürisi, "sürdürülebilir ulaşımda raylı sistem çözümü, sistem tasarımı, yüksek teknoloji ve çevre kalite yönetimi" gerekçeleriyle ödülü ESTRAM'a vermeyi kararlaştırdı. Temmuzda işletmeye alınması planlanan projeyle günde 110 bin yolcu taşınabilecek. 
   
   Kriz bitti, araç fuarı açıldı    EKONOMİ SERVİSİ 
   Kriz döneminde ara verilen İstanbul Ticari Araçlar, Yan Sanayii ve Aksesuarları Fuarı İTEF yeniden açıldı. 
   Tüyap Fuarcılık ile Ticari Araç İthalatçıları Derneği TAİD işbirliğinde düzenlenen 4. İTEF Fuarı, 16 ülkeden 170'in üzerinde firmanın katılımı ile gerçekleşti. TAİD Başkanı Bahadır Özbayır, bu yıl ticari araçlar pazarının 201 bin adetle rekor düzeye ulaşmasını beklediklerini söyledi. Fuarın açılışına katılan Uluslararası Nakliyeciler Derneği Başkanı Çetin Nuhoğlu da en çok taşıma yaptıkları Irak'a sefer sayılarını yüzde 300 artırdıklarını belirtti. Renault Trucks'ın Türkiye Genel Müdürü Eric Labat, planladıkları montaj fabrikasını Zonguldak'ta kurabileceklerinin sinyalini verdi. 
   
   Kuruşlu yazarkasalar hazır    EKONOMİ SERVİSİ 
   Profilo Telra, 2005 başında yürürlüğe girecek Yeni Türk Lirası YTL ve Yeni Kuruş'a YKR uyumlu yazar kasaları üretmeye başladı. Şirketten yapılan açıklamada nisan ayı itibarı ile yeni sisteme uyumlu olarak üretilmeye başlanan bu yazarkasaların, 1 Ocak 2005 günü itibariyle otomatik olarak YTL ve YKR sistemine geçecekleri bildirildi. Yeni para birimleri ile uyumlu çalışabilecek özellikteki yazarkasalar, Türkiye çapında Profilo markası ile Profilo bayilerinden, Olivetti markası ile Bosch bayilerinden ve Olivetti yetkili satıcılarından alınabilecek. 
   
   Ses tanıyan kredi kartı    Kullanıcısının sesini tanıyan kredi kartı geliştirildi. New Scientist dergisinde yayımlanan habere göre, ABD'nin Santa Monica kentindeki Beepcard şirketinde görevli mühendisler, içinde hoparlör, mikrofon, pil ve ses tanıma çipi olan kredi kartı üretmeyi başardı. 
   Haberde, çip sayesinde başkalarının kartı kullanılmasının engelleneceği belirtilirken kartın kullanıcısı tarafından söylenen şifreyle çalıştığı kaydedildi. 
   Kartın, normal bir kredi kartı büyüklüğünde olduğu, ancak üç kat daha kalın olduğu bildirildi. 
   
   
</TEXT>
</DOC>
