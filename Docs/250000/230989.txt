<DOC>
<DOCNO> 230989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonsiy08.html </URL>
<DATE> 2004/04/13/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Adalet Bakanı Demokrasi, İslam ülkeleri için oksijen kadar gerekli 
</HEADLINE>
<TEXT>

     Adalet Bakanı Cemil Çiçek, ''Demokrasi, İslam ülkeleri için oksijen kadar ihtiyaç haline gelmiştir'' dedi. 
     Türkiye'nin ev sahipliğinde düzenlenen ''İslam Ülkeleri Demokrasi Kongresi'', Conrad Otel'de başladı. 
     Kongrenin açılışında konuşan Bakan Çiçek, Türkiye olarak toplantıyı hem çok önemsediklerini, hem de anlamlı bulduklarını dile getirerek, 21. Yüzyıl'ın insan hakları, özgürlük ve demokrasi çağı olduğuna dikkati çekti. 
     Çiçek, antidemokratik yönetimlerin artık sonunun gelmiş olması gerektiğini vurgulayarak, şunları söyledi 
     ''Müzakere edeceğimiz konular, yükselen değerlerdir. Özellikle yükselen bu değerlere İslam dünyasının çok büyük ihtiyacı vardır. Demokrasi, İslam ülkeleri için bir oksijen kadar ihtiyaç haline gelmiştir. Nasıl oksijen yokluğu ya da azlığı bir kısım sağlık sorunları çıkarıyorsa, İslam coğrafyasındaki müzakere edilecek konulardaki eksiklikler de bu toplumlara çok önemli sonuçlar getirecektir. 
     Demokrasi, insan hakları ve hukukun üstünlüğü, İslam toplumlarının en acil, en öncelikli ihtiyaçlarıdır. Bunun için ne kadar çaba sarf edilse azdır. İslam ülkeleri, bu konuda epey zaman kaybetmiştir. Dünyadan kopmuşlardır, geride kalmışlardır. Bu değerlerin İslam coğrafyasında yükseltilmesi için dış telkinlerle değil, her ülkenin iç talebinin gündeme gelmesi lazım. Türkiye, bu noktada tecrübelerini paylaşmaya hazır.'' ''İslam ile demokrasinin birbiri ile bağdaşıp bağdaşmayacağı'' tartışmalarına da değinen Çiçek, Türkiye açısından bu konuda bir sorun bulunmadığını bildirdi. 
     Türk halkının uzunca bir zamandan beri demokrasi, insan hakları ve özgürlükler yönünden tercihini yaptığını ifade eden Çiçek, ''1950'den bu yana Türkiye'nin, zaman zaman kısa dönem demokrasiyi askıya alma çabaları olmuş olsa bile, özü itibariyle bir asırdan beri tercihini demokrasiden yana yaptığını'' kaydetti. 
     Çiçek, Türkiye'nin üzerinde durduğu en önemli konunun, vermiş olduğu bu kararın sonucu olan demokratik standartları yükseltmek olduğunu dile getirerek, bu yılın Türkiye açısından önemine işaret etti. 
     Atatürk'ün hedef gösterdiği ve şu an Türkiye'de bir devlet politikası olarak sürdürülen AB konusunun Türkiye açısından ''ikinci medeniyet projesi'' niteliğinde olduğunu vurgulayan Çiçek, bu anlamda çok önemli yasal düzenlemeler yapıldığını hatırlattı. 
     
     ANAYASA'DA DEĞİŞİKLİKLER 
     Adalet Bakanı Cemil Çiçek, ''önümüzdeki günlerde, varsa kalan yasal ve anayasal eksiklikleri gidermek için yeni uyum paketlerinin yapılacağını'' bildirerek, sözlerini şöyle sürdürdü 
     ''Önümüzdeki haftadan itibaren anayasada hukukun üstünlüğü, demokratik standartların yükseltilmesi açısından en az 10-15 maddelik değişiklik Türkiye'nin gündemine gelecektir. Bunların içinde kadın-erkek eşitliği önem arz ediyor. İslam dünyasının bu noktada sıkıntıları var. Bizim de bazı uygulamalardan doğan sıkıntılarımız var. Bu meseleyi artık geride bırakmamız gerekir. Erkeği de, kadını da yaratan Allah'tır ve bunu eşit olarak yaratmıştır hak ve özgürlükler açısından...'' Bakan Çiçek, basın özgürlüğü ve adil yargılanma hakkıyla bağdaşmayan bazı maddelerde de değişikliğe gidileceğini kaydederek, ''Biz istiyoruz ki, 2004 Aralık'ına gelindiğinde, AB'de bu konudaki bütünleşmemizi tamamlamamız için yasal ve anayasal eksikliklerimizi gidermiş olabilelim'' dedi. 
     Çiçek, demokrasi, hukukun üstünlüğü ve insan hakları konusunda İslam dünyasında netice almak için bunun toplumsal talep haline gelmesi gerektiğini belirterek, ''dışarıdan bir kısım telkinlerin çok köklü, çok önemli açılımlara imkan vermesinin kolay gözükmediğini'' söyledi. 
     Cemil Çiçek, ''Başta Irak olayı olmak üzere Filistin-İsrail uyuşmazlığı ortada dururken, bu noktalarda adım atılmazken, dışarıdan gelecek telkinler ne kadar doğru olursa olsun, böyle bir ortamda İslam toplumlarının dışarıdan gelen telkinleri 'acaba' ile karşılayacağı kanaatindeyim'' diye konuştu. 
     
     GÖRÜNÜRDEKİ İSLAM, ORİJİNAL İSLAM 
     Adalet Bakanı Çiçek, ''İslam ülkelerinde demokrasi, insan hakları isteniyorsa, öncelikli olarak iç dinamiklerin harekete geçmesi ve içeriden bir talebin ortaya çıkması gerektiğini'' vurguladı. 
     ''İslam coğrafyasının yeryüzünde petrol ve doğalgaz olmak üzere pek çok yeraltı ve yerüstü zenginliklere sahip bulunduğunu, ancak bu coğrafyada yaşayanların dünyanın en fakir insanları olduğunu, varlık içinde yokluk çektiğini'' anlatan Çiçek, ''İslam ülkelerinin, nerede yanlış yaptığını soğukkanlılıkla ortaya koyması gerektiğini'' kaydetti. 
     Çiçek, ''İslam coğrafyasında yolsuzluğun normal bir hayat tarzı gibi göründüğünü, iktidarı ele geçirenlerin devlet ve ülke kaynaklarını kendileri ve yakınlarına tahsis ettiğini, gelir dağılımında çok ciddi uçurumların bulunduğunu'' vurgulayarak ''üzerinde durulması gereken bir başka noktanın da, inanılan ile yaşanılanların ne kadar İslam'la alakası bulunup bulunmadığı konusu olduğunu'' söyledi. 
     Bakan Çiçek, ''Kuran'daki İslam ile yaşanan İslam arasındaki bağın doğru kurulmasının'' önemine dikkati çekerek, şöyle dedi 
     ''Birçok yerde mahalli kültürler ve yaşam tarzları İslam'ın önüne geçmiştir. Bu da pek çok sıkıntı getiriyor. Müslüman olmayanlar, bu görüntülere bakarak orijinal İslam hakkında kanaat sahibi oluyorlar. İşin içine art niyetli yayınlar da girince, İslam deyince akla 'çok eşlilik, harem hayatı, cariyeler ve tantanalı bir hayat tarzı' geliyor. Görüntümüze bakarak karar verirlerse, 'İslam ile demokrasinin bağdaşmayacağı' gibi bir sonuç çıkarılabilir.'' 
     
     TERÖR DİNİ 
     Adalet Bakanı Çiçek, ''dünyada yaşanan son olumsuz gelişmelerden sonra İslam'ın bir 'terör dini' gibi algılanmaya başlandığını'' da ifade ederek, ''ancak bunun İslam'ın özünde olmadığını'' bildirdi. 
     Türkiye'deki Müslümanlar'ın teröre karşı kesin bir tavrı bulunduğunu ve niçin, nereden, kim adına olursa olsun terörü insanlığa karşı işlenmiş bir suç olarak kabul ettiğini vurgulayan Çiçek, İslam dünyasının da bu konuda kesin tavrını ortaya koyması gerektiğini söyledi. 
     Bakan Çiçek, terörist gruplara gerekçe vermemek için Ortadoğu'daki bazı itilaflara da kalıcı çözüm bulunmasının önemine işaret ederek, konuşmasını şöyle tamamladı 
     ''Keşke İsrail-Filistin sorunu bir an önce çözümlense. Çünkü iki taraftan da çok kan döküldü. Masum insanlar hayatlarını kaybediyorlar. Irak'taki gelişmeler fevkalade endişe verici. Nereye varır, nasıl varır, neden bu noktaya geldi, ayrı bir tartışma konusudur ama kan ve gözyaşı içinde, barut kokusu, mermi gürültüsü içinde demokrasi ve hukukun üstünlüğü kavramlarının sesi boğulup kalıveriyor. Bunun da bir şekilde çözümlenmesini diliyorum.'' 
     
</TEXT>
</DOC>
