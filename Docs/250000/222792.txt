<DOC>
<DOCNO> 222792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/soneko33.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Wolfensohn Dünya Bankası Türkiye'ye desteğini sürdürecek 
</HEADLINE>
<TEXT>

     Dünya Bankası Başkanı James Wolfensohn, Dünya Bankası'nın Türkiye'ye destek vermeye devam edeceğini söyledi. 
     Wolfensohn, Uluslarası Finans Kurumu'nun IFC İstanbul'daki bürosuna yaptığı ziyaretin ardından, gazetecilerin sorularını yanıtladı. 
     Türkiye'nin önümüzdeki yıl IMF ile yeni bir stand-by anlaşması yapmasının gerekip gerekmediği sorulan Wolfensohn, IMF ile sürdürülen görüşmeler konusunda yakından bilgi sahibi olmadığını ifade ederek, ''fakat bildiğim şey, Dünya Bankası, Türkiye'ye destek vermeye devam edecek'' dedi. 
     Dünya Bankası Başkanı Wolfensohn, ''Bu yıl ve gelecek yıl Türk ekonomisine ne kadar kaynak aktaracaksınız '' sorusu üzerine de önümüzdeki yıl için birşey söyleyemeyeceğini, ancak bu yıl için 1.5 milyar dolardan bahsedebileceklerini bildirdi. 
     Dün gerçekleştirilen Yatırım Danışma Konseyi Toplantısı'nı da ''oldukça iyi bir yatırımcı grubun katıldığı pozitif toplantı'' olarak niteleyen Wolfensohn, Türkiye'nin birçok alandaki olumlu gelişmelerinin yanı sıra Türkiye'de iş yaparken yaşanan çeşitli sıkıntıların dile getirildiğini belirtti. 
     James Wolfensohn, Başbakan Recep Tayyip Erdoğan'ın tüm gün boyunca toplantıya katılmasının da önemli olduğunu dile getirdi. 
     
     TÜRKİYE'DEN AYRILDI 

     Dünya Bankası Başkanı James Wolfensohn, İstanbul'daki temaslarının ardından Türkiye'den ayrıldı. 
     Wolfensohn'un, eşi Elaine ve kızı Sara'nın da bulunduğu özel uçakla Slovenya'ya gittiği öğrenildi. 
     Wolfensohn ailesi, İstanbul'dan ayrılmadan önce kendilerine yardımcı olan polis ve görevlilerle Atatürk Havalimanı'nda tek tek vedalaştı. 
     
</TEXT>
</DOC>
