<DOC>
<DOCNO> 243228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sondun34.html </URL>
<DATE> 2004/05/27/ </DATE>
<TIME> 19.44 </TIME>
<AUTHOR>  </AUTHOR>
<HEADLINE>
Tutuklanan Kaplan, 2 ay daha Almanyada... 
</HEADLINE>
<TEXT>

     Köln İdare Mahkemesi, İslami Cemiyet ve Cemaatleri Birliği İCCB yöneticisi Metin Kaplan'ın 2 ay süre ile sınırdışı edilmemesine karar verdi. 
     Mahkemenin bir sözcüsü, Kaplan'ın avukatlarının, Münster Yüksek İdare Mahkemesi tarafından dün alınan sınırdışı etme kararından sonra, Kaplan'ın hızlı bir şekilde sınırdışı edilmesini önlemek amacıyla bir dilekçe sunduklarını ve Köln İdare Mahkemesi'nin bu dilekçeyi kabul ettiğini belirtti. 
     Münster Yüksek İdare Mahkemesi'nin, Kaplan'ın sınırdışı edilebileceğine karar vermesinden, Köln Sulh Mahkemesi'nin de sınırdışı edilebilmesi için hakkında tutuklama kararı çıkartmasından sonra Kaplan evinde bulunamamıştı. 
     Bazı Alman gazeteleri, Kaplan'ın izlenmesi sırasında bir aksilik meydana geldiğini belirterek, Kaplan'ı önce Anayasayı Koruma Dairesi görevlilerinin izlediğini, daha sonra görevi polise devrettikleri sırada Kaplan'ın kaçmış olmasından şüphelenildiğini yazdılar. 
     
</TEXT>
</DOC>
