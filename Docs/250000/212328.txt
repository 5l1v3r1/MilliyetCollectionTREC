<DOC>
<DOCNO> 212328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/spor/spo04.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da para dopingi 
</HEADLINE>
<TEXT>

   Yönetim, futbolculara dün 550 milyar lira dağıttı. Fenerbahçe maçının primi de iki katına çıkarıldı 
   
   Kesenin ağzı açıldı 
   İSTANBUL deplasmanından hasarsız dönüp, Şampiyonlar Ligi için mücadele verdiği rakibi Fenerbahçe karşısında avantaj sağlamak isteyen Trabzonspor'da yönetim kesenin ağzını açtı. Bordo - Mavililer'de, futbolcularının kasım ayı alacakları tutarı olan 550 milyar lirayı dün dağıtıldı. Aralık ayı ödemeleri de bayram sonrasına bırakıldı. 
   
   Toplam 120 milyar lira 
   SARI - Lacivertliler ile yapılacak karşılaşmanın primi de 60 milyar liradan 120 milyar liraya yükseltildi. Trabzonspor Mali Saymanı Yüksel Şimşek, "Bir yandan transfer yapmaya çalışırken, diğer yandan da futbolcularımızın geçmişten kaynaklanan alacaklarını ödemeye çalışıyoruz. Bu konuda da başarılı olduğumuzu söyleyebilirim" dedi. 
   
   Kalecilik baba mesleği       Petkoviç konuştu 
   BORDO - Mavililer'in file bekçisi Michael Petkoviç, Trabzonspor Dergisi'nin şubat sayısına konuştu. Babasının ve ağabeyinin profesyonel kaleci olduğunu belirten Karadeniz ekibinin file bekçisi, "Hep onları izleyerek büyüdüm. Onların maçlarına gider, kurtarışlarını izler ve onlara özenirdim. Ailemdeki herkes futbol oynadı ve futbol oynamaktan hep büyük keyif aldık" dedi. 
   
   Dev maçları seviyor 
   TÜRKİYE'DE gerçekten iyi kaleciler olduğunu vurgulayan Petkoviç, Süper Lig'in Avustralya'ya göre çok daha hızlı oynandığını belirtti. Trabzonspor kalecisi şöyle devam etti "Büyük maçlar oynamayı seviyorum. Kalabalık seyirci beni daha iyi motive ediyor. Bu maçlarda konsantrasyonum yüzde 150 oluyor. Finaller ve derbi maçlarına hep farklı bir havada hazırlanırım." 
   
   Her şey üç puan için    TRABZONSPOR, Fenerbahçe maçı için bugün İstanbul'a gidecek. Karadeniz ekibinde, Tayfun ve Mehmet Kahraman'ın sakatlıklarının sürdüğü, Somers'ın ise oynayacak duruma geldiği bildirildi. Teknik Direktör Turgay Semercioğlu, "Fenerbahçe ile ikincilik çekişmemiz var. Oyun kurgumuz galibiyet üzerine olacak" dedi. Öte yandan altyapıdan yetişen Ufuk Bayraktar da dün üç yıllık profesyonel sözleşmeye imza attı. 
   
   
</TEXT>
</DOC>
