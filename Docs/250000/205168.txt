<DOC>
<DOCNO> 205168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sonspo18.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor'da tatil bitti 
</HEADLINE>
<TEXT>

     Denizlispor'da bir haftalık tatil sona erdi. 
     Teknik direktör Giray Bulak, ikinci yarı hazırlıklarının ilk etabının Denizli'de olacağını, daha sonra 2-20 Ocak tarihleri arasındaki kamp için Antalya'ya gideceklerini söyledi. 
     Bulak, Antalya kampı devam ederken Almanya'da 4-7 Ocak tarihleri arasında yapılacak iki ayrı salon turnuvasına katılacaklarını kaydetti. 
     Denizlispor, katılacağı salon turnuvalarının birinde Arminia Bielfeld ve Bochum takımları ile karşılaşacak. Diğer turnuvada da VfB Lübeck ve Werder Bremen ile mücadele edecek. Yeşil-siyahlı takım, ilk maçını 5 Ocak'ta Arminia Bielfeld ile oynayacak. 
     Almanya'daki turnuvalara, kaleci Süleyman, Ersen Martin, Timuçin, Miikka, Levent, Serhat, Mustafa Sert, Serdal, Ömer Rıza, İlker, Göksel ve Coşkun götürülecek. 
     
     COŞKUN'UN DURUMU BELİRSİZ 
     Öte yandan, Vestel Manisaspor'un istediği Coşkun'un transferi henüz netlik kazanmadı. 
     Denizlispor yönetiminden onay çıkmasına karşın, Coşkun ile Vestel Manisaspor arasında para konusunda henüz anlaşma sağlanamadığı öğrenildi. 
     Teknik direktör Giray Bulak, Coşkun'un gitmesiyle gol bölgesinde sıkıntı çekilip çekilmeyeceği sorusuna, ''Belki bir futbolcu takviye yapabiliriz'' yanıtını verdi. 
     Bulak, kadroda Paulinho ve Ömer Rıza gibi forvet oyuncuları olduğunu sözlerine ekledi. 
     
</TEXT>
</DOC>
