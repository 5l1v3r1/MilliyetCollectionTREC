<DOC>
<DOCNO> 247908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sonyas09.html </URL>
<DATE> 2004/06/14/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
İşte dünyanın en pahalı kentleri... İstanbul 18. sırada... 
</HEADLINE>
<TEXT>

     Mercer adlı uluslararası araştırma kuruluşunun yıllık geleneksel ''Dünyanın En Pahalı Kentleri'' listesinin başında Tokyo, Londra ve Moskova yer alırken, İstanbul geçen yıl bulunduğu 42. sıradan 18. sıraya yükselerek, ''en büyük farkı yaşayan'' kentler arasına girdi. 
     Bir yıl içinde dünyanın en pahalı 18. kenti haline gelen İstanbul'a, Sidney de 67. sıradaki yerinden bir anda 20. sıraya yükselerek eşlik etti. 
     Mercer uzmanlarının dünyadaki 144 önemli kentte kahve fiyatından CD fiyatına, ev kirasından taksi ücretlerine kadar 250 ayrı harcama kalemini baz alarak yaptıkları sıralamada, ilk üç sırayı sırasıyla Tokyo, Londra ve Moskova aldı. 
     Merkezi İngiltere'de bulunan firmanın 15 yıldır sürdürdüğü araştırmaya geniş yer veren İngiliz basını, Londra'nın ulaşım, kiralar, yakıt fiyatları, eğlence gibi bütün alanlarda Avrupa'da rakipsiz bir pahalılık düzeyine eriştiğine dikkati çekti. Londra'da merkezde iki odalı bir dairenin aylık kirasının 1950 sterlin yaklaşık 5 milyar 350 milyon civarında olduğunu belirten Mercer uzmanları, benzer bir daireyi Dublin'de 840 sterline, Paris'te 1311 sterline ve Roma'da 908 sterline kiralamanın mümkün olduğunu kaydettiler. 
     Osaka'nın dördüncü, Hong Kong'un ise en pahalı beşinci kent olduğu listede, en ucuz Avrupa kentlerinin ise yeni AB üyesi ülkelerin kentleri olduğuna dikkat çekildi. Mercer uzmanları, Romanya'nın başkenti Bükreş ile Kıbrıs'taki Limasol kentinin Avrupa'nın ve dünyanın en ucuz kentleri arasında bulunduğunu belirttiler. Uzmanlardan Marie-Laurence Sepede, söz konusu kentlerin önümüzdeki dönemde yaşayacakları ticari canlanma ve yaşam standardında yükselme nedeniyle biraz pahalı olabileceklerine işaret etti. 
     Mercer listesinde ilk onda yer alan diğer kentler de Cenevre, Seul, Kopenhag, Zürih ve St Petersburg oldu. 
     ABD'nin en pahalı kentinin New York olduğunu ve söz konusu kentin genel sıralamada da 12. durumda bulunduğunu açıklayan Mercer uzmanları, Paris'i 17., İstanbul'u 18. ve Sidney'i 20. sıraya yerleştirdiler. 
     
</TEXT>
</DOC>
