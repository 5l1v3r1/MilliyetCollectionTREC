<DOC>
<DOCNO> 209889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/soneko12.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖİB yetkilileri, Tüpraş için verilen fiyattan memnun... 
</HEADLINE>
<TEXT>

     Tüpraş'ın özelleştirilmesi için yapılan ihalede Özelleştirme İdaresi Başkanlığı ÖİB yetkilileri, katılımcı firmalara 'açık artırma olmayacağını' söylerek çıkan rakamı maksimize ettikleri görüşünü taşırken, ihale öncesi danışman firmanın da bu yönde görüş bildirdiği öğrenildi. 
     A.A muhabirinin edindiği bilgiye göre, ihale öncesi danışman firma Cıtıgroup, ÖİB'ye gönderdiği görüşte, kapalı zarfla fiyat almanın ihalede fiyatı maksimize edeceğini bildirdi. 
     
     NEDEN KAPALI ZARF 
     Danışman firma raporunda, neden açık artırma yapılmaması gerektiği gerekçeleriyle sıralandı. Raporda, katılımcı firma temsilcilerinin ihaleye gelirken, yönetim kurullarından aldıkları yetkinin sınırlı olduğu, dolayısıyla açık artırma ile fiyatın yükseltilemeyeceği belirtildi. 
     İkinci gerekçe olarak, az sayıda katılımcı firma olmasından dolayı açık artırmanın tıkanacağı gösterilirken, ihaleye açık artırma ile başlanması durumunda, kapalı zarftan çıkan fiyatın daha düşük kalacağı, dolayısıyla ortaya çıkan fiyatın satılabilir fiyatın gerisinde kalabileceği uyarısında bulunuldu. 
     Bu gerekçelerle İdare'ye kapalı zarf usulü ile özelleştirme yapması tavsiye edildi. 
     
     YETKİLİLER FİYATTAN MEMNUN 
     Öte yandan ÖİB yetkilileri, açık artırma olsaydı firmaların daha aşağı fiyattan açık artırmaya geçeceğini belirterek, rakamın 1.100-1.150 arasında kalacağı görüşünü dile getirdiler. 
     Firmalarla 3-4 ay süren görüşmeler yapıldığı, defalarca revize teklif alındığı ve yaklaşık rakamların tahmin edilebildiğine işaret eden yetkililer, ihalenin hemen öncesinde de açık artırma yapılmayacağının firmalara tekrarlandığını ve en yüksek performansı göstermelerinin istendiğini ifade ettiler. 
     ÖİB yetkilileri, açık artırma olmayacağını söylerek, çıkacak fiyatı maksimize ettikleri görüşünü de taşıyor. 
     
     TÜPRAŞ'IN KARINI KİM ALACAK 
     Öte yandan Tüpraş'ın karının kime ait olduğu konusunun, tüm dünyada uygulanan ''fiyat ayarlama mekanizması'' ile çözüleceği vurgulanıyor. 
     Şartname gereği, Tüpraş'a teklif veren firmaların 30 Eylül 2003 bilançosu üzerinden teklif verdikleri hatırlatılırken, bu tarihten devir tarihine kadar olan bölümdeki karın yüzde 65.76'sının ÖİB'ye verileceği belirtiliyor. 
     
</TEXT>
</DOC>
