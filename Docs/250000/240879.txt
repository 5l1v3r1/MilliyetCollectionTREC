<DOC>
<DOCNO> 240879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sondun09.html </URL>
<DATE> 2004/05/18/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Bush ve Karamanlis perşembe Beyaz Saray'da görüşecek... 
</HEADLINE>
<TEXT>

     Yunanistan Başbakanı Kostas Karamanlis, göreve başlamasının ardından çıktığı ilk ABD gezisinde, perşembe günü ABD Başkanı George Bush ile Beyaz Saray'da bir araya gelecek. 
     New York'ta bulunan ve yarın Washington'a geçmesi beklenen Karamanlis, Bush ile görüşmesinin yanı sıra Beyaz Saray'da öğle yemeği de yiyecek. 
     Amerikan kaynaklarından edinilen bilgiye göre, görüşme gündeminin en üst sıralarında Olimpiyatlar'ın güvenliği, Kıbrıs ve Türk-Yunan ilişkileri yer alacak. Başbakan Recep Tayyip Erdoğan'ın kısa süre önce Atina'ya yaptığı geziden Başkan Bush'a bahsedecek olan Karamanlis'in, Yunanistan'ın eski Başbakanı Kostas Simitis döneminde başlatılan Türkiye ile yakınlaşma politikasını sürdürme niyetinde olduğunu iletmesi bekleniyor. 
     Kıbrıs'ta çözüm sürecinin açık tutulmasını isteyecek olan Karamanlis, Washington'daki bazı gözlemcilere göre, referandumda düzenlediği ''hayır'' kampanyasından dolayı ABD'nin şimşeklerini üzerine çeken Rum lideri Tasos Papadopulos'a karşı Washington'ın yumuşamasını sağlamaya da çalışacak. 
     Washington'da Başkan Yardımcısı Dick Cheney ile de görüşecek olan Karamanlis'in, cuma günü ülkesine hareket etmesi bekleniyor. 
     
</TEXT>
</DOC>
