<DOC>
<DOCNO> 223982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sondun12.html </URL>
<DATE> 2004/03/20/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Denktaş ''Benim İsviçre'de olmamam durumu değiştirmez'' 
</HEADLINE>
<TEXT>

     KKTC Cumhurbaşkanı Rauf Denktaş, hükümetin İsviçre'ye tam yetkili olarak, halkı temsilen gideceğini belirtti ve bu konuda hiç kimsenin kuşkusu olmaması gerektiğini söyledi. 
     Denktaş, bir heyeti kabulü sırasında, Rum Ulusal Konseyi'nde, ''Denktaş'ın gitmemesi veya yazılı birini yetkilendirmemesi halinde'' Rum yönetimi lideri Tasos Papadopulos'un da gitmemesi yönünde karar aldığının anımsatılması üzerine, ''Bizim hükümetimiz tam yetkili olarak gidiyor, halkımızı temsilen gidiyor, ne yapacağını biliyor. Onun için o konuda hiç kimsenin kuşkusu olmasın'' dedi. 
     Türk ve Rum heyetlerinin pazartesi günü bir araya gelmesi için BM'den toplantı daveti aldıklarını açıklayan Denktaş, İsviçre'ye gidilmeden önce son rötuşların yapılacağını kaydetti. Toplantıda Papadopulos'a da aynı şeyleri söyleyeceğini belirten Denktaş, şöyle konuştu 
     ''Kıbrıs Türkü görüşmelerde vardır. Benim olmamam bir durum değişikliği getirmez. Ben sadece halkıma gereken mesajı verebilmek için gitmiyorum. O mesaj da, 'Tehlikeli bir durumdayız. Bugüne güne kadar hakkımız olan ve alamadığımız şeyleri alamadığımız takdirde, halkımızın dikkatli hareket etmesi' mesajıdır. Bunu yapmak mecburiyetindeydim. Aksi takdirde, 'Denktaş da gitti, Denktaş da vardı, Denktaş da kabul etti' diye New York'ta olduğu gibi, benim önüme yığarak, halkımızın kabul edemeyeceği şeyleri kabul ettirmek için oyunlara tevessül edilebilir. Ben buna gelmem.'' 
     
</TEXT>
</DOC>
