<DOC>
<DOCNO> 219971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/yazar/yilmaz.html </URL>
<DATE> 2004/03/05/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
MİLLİYET YAZARLARI SEÇİM TURUNDA 
</HEADLINE>
<TEXT>
   AKP, ANAP'la seçime girecek 
   AKP, 'Varan' depreminden sonra, ANAP'ın adayını destekleme kararı aldı. MHP ve DYP'nin şansı arttı 
   
      AKP'nin iki milletvekilinden biri Sabri Varan, diğeri Temel Yılmaz. Yerel seçimlerde ismi ön plan çıkan vekil ise Varan. 3 Kasım seçimlerinden sonra Gümüşhane Köy Hizmetleri İl Müdürlüğü'ne milletvekilinin kardeşi Selahattin Varan geldi. Yetmedi Başbakan Tayyip Erdoğan'ın "Milletvekillerinin birinci dereceden yakınları aday olmayacaklar" talimatına rağmen, Varan'ın bir diğer kardeşi Sebahattin Varan'ın da aday adaylığı gündeme geldi. 
   Sabri Varan'ın eli Gümüşhane'nin üzerinden eksik olmuyor. İlin iki eczanesi de kendisine ait, diploması para kazanıyor... 
   AKP, Gümüşhane'de Varan'dan sonra hararetle aday aradı. Önce bölgenin hatırı sayılır işadamlarından Gümüşhane Sanayi ve Ticaret Odası Başkanı İsmail Akçay'a adaylık teklif etti. Bir başka işadamı Ercan Çimen'e gittiler, o da kabul etmedi. En sonunda iki aday adayından biri olan Aydın Pişiren'i seçtiler ama, nafile, Yüksek Seçim Kurulu'ndan veto yediler. 
   AKP, adayını saat 17.00'ye kadar İl Seçim Kurulu'na bildiremediği, 10 dakika geçiktiği için Gümüşhane'de seçimlere giremiyor. Bu durumda seçim yarışında MHP ve DYP adayının şansı artıyor. AKP, seçime girme yasağı gelince önce DYP'nin adayı Naim Ağaç'ı destekleme kararı aldı. Ancak ANAP'ın en parlak dönemlerinde hem Gümüşhane il başkanlığı hem de belediye başkanlığı koltuklarında oturan Ağaç, seçimden sonra AKP'ye geçme şartına sıcak bakmadı. 
   AKP'nin adaylarını destekleme teklifleri karşısında ANAP ile görüşmeler başladı. Bu durumda ANAP İl Seçim Kurulu'na bildirdiği adayı istifa etti, yerine Süleyman Köprülü'nün adaylığı gündeme geldi. Gümüşhane'de MHP'li Belediye Başkanı Mustafa Canlı yeniden aday. Yarış, DYP, MHP ve AKP'nin destekleyeceği ANAP adayı arasında geçecek. 
   
      
   
   
</TEXT>
</DOC>
