<DOC>
<DOCNO> 237192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/soneko30.html </URL>
<DATE> 2004/05/04/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Şener Doların yıl sonunda 1.694.000 lira olacağı öngörülmüştü 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, piyasalarda göstergelerin olağan şekilde devam ettiğini belirterek, ''Piyasalar gayet güzel'' dedi. 
     Türkiye Bankalar Birliği'nin Yönetim Kurulu toplantısı, Akmerkez'deki ofiste basına kapalı olarak başladı. 
     Bankalar Birliği Yönetim Kurulu Başkanı Ersin Özince ile toplantının yapılacağı yere birlikte gelen Şener, gazetecilerin sorularını yanıtladı. 
     Bir gazetecinin ''Piyasaların böylesine hareketli olduğu bir günde yapacağınız toplantının gündeminde neler var '' sorusu üzerine Şener, şöyle dedi 
     ''Piyasalar gayet güzel. Olağan şekilde göstergeler devam ediyor. Bankalar Birliği'nin Yönetim Kurulu toplantısı olağan bir toplantıdır. Zaman zaman bakanları davet ederler. Ben de böyle bir davet üzerine katılıyorum. Sektörün taleplerini, sorunlarını değerlendireceğiz.'' Doların serbest piyasada 1 milyon 474 bin liraya, bankalararası piyasada 1 milyon 480 bin liraya yükseldiğinin anımsatılarak, ''Bu yükselişten tek memnun olan Sayın Tüzmen mi Siz nasıl değerlendiriyorsunuz '' sorusu üzerine Şener, program dışı hiçbir şeyin söz konusu olmadığını söyledi. Şener, şunları kaydetti 
     ''Herşey program dahilinde gidiyor. Aralık 2003'te bütçe münasebetiyle yapılan açıklamada, dolar kurunun 2004 yıl sonu itibarıyla 1 milyon 694 bin düzeyinde olabileceği, dolar kuru ortalamasının da yıllık olarak 1 milyon 604 bin olabileceği daha önceden açıklanmıştı. Dolayısıyla açıklanan program dışında herhangi bir olağandışı gelişme yok. Herşey normal.'' 
     
     ''ENFLASYON HEDEFİMİZ SAĞLIKLI BİR ŞEKİLDE İŞLİYOR'' 

     Abdüllatif Şener, bir soru üzerine, Demirbank ve Kentbank'ın iadesi konusunun bugün yapılacak toplantının gündeminde olmadığını bildirdi. 
     Bu konuyla ilgili yargı safhasının bittiğini anımsatan Şener, bundan sonraki prosedürü BDDK'nın takip ettiğini ifade etti. 
     Şener, enflasyona ilişkin bir soru üzerine ise hem TÜFE'de hem TEFE'de yıl sonu hedefinin yüzde 12 olduğunu anımsatarak, şunları kaydetti 
     ''Şu anda yıl sonu hedefinin altındadır. Yani yüzde 12'lik yıl sonu hedefi Aralık ayı enflasyonu ile gerçekleştirilecek idi. Ama henüz dördüncü ay itibarıyla yıl sonu hedefinin altında görülmesi, enflasyon ile ilgili program hedefimizin de sağlıklı bir şekilde işlediğini göstermektedir.'' Devlet Bakanı Şener, bankacılık yasa taslağının henüz kendi bakanlığına gönderilmediğini de kaydetti. 
     
     "KKDF ARTIŞI GÜNDEMDE DEĞİL" 

     Bakan Şener, bir gazetecinin ''KKDF artışı düşünüyor musunuz '' sorusuna, ''Hükümetin gündeminde yok'' yanıtını verdi. 
     Bankalar Birliği Başkanı Ersin Özince de, Yönetim Kurulu toplantısında Bakan Abdüllatif Şener'e 2003 sonu itibarıyla bankacılık sektörünün sunumunu yapacaklarını, özel bir gündem maddeleri bulunmadığını belirtti. 
     Toplantıya, Akbank Genel Müdürü Zafer Kurtul, Ziraat Bankası Genel Müdürü Can Akın Çağlar, Vakıflar Bankası Genel Müdür Yardımcısı Tanju Yüksel, Yapı Kredi Bankası Genel Müdürü Naci Sığın, Garanti Bankası Genel Müdürü Ergun Özen, Dışbank Genel Müdürü Faik Açıkalın, Denizbank Genel Müdürü Hakan Ateş, Şekerbank Genel Müdürü Hasan Basri Göktan, Koçbank Genel Müdürü Kemal Kaya, TSKB Genel Müdürü Halil Eroğlu, Finansbank Yönetim Kurulu Üyesi Onur Umut, Citibank Genel Müdür Yardımcısı Varol Şenel ile Halk Bankası Murahhas Üyesi Mehmet Emin Özcan katıldı. 
     
</TEXT>
</DOC>
