<DOC>
<DOCNO> 233802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sondun48.html </URL>
<DATE> 2004/04/22/ </DATE>
<TIME> 21.47 </TIME>
<AUTHOR>  </AUTHOR>
<HEADLINE>
KKTC'de ''Varoluş ve Dayanışma Mitingi'' başladı 
</HEADLINE>
<TEXT>

     KKTC'de 24 Nisan Cumartesi günü yapılacak referandumda ''hayır'' oyu vereceklerin düzenledikleri ''Varoluş ve Dayanışma Mitingi'' Lefkoşa terminal alanında başladı. 
     Meydanı dolduran kalabalık, ellerinde Türk ve KKTC bayraklarının yanı sıra Annan Planı'na karşı olduklarını belirten pankartlar taşıyorlar. 
     Mitinge, Cumhurbaşkanı Rauf Denktaş, Başbakan Yardımcısı ve Dışişleri Bakanı Serdar Denktaş, Ulusal Birlik Partisi Genel Başkanı Derviş Eroğlu, MHP Genel Başkanı Devlet Bahçeli, BBP Genel Başkanı Muhsin Yazıcıoğlu ve Saadet Partisi Genel Başkan Yardımcısı Oya Akgönenç ile KKTC ve Türkiye'den çok sayıda siyasi parti temsilcisi katılıyor. 
     İlk olarak öğrenci ve şehit aileleri temsilcilerinin birer konuşma yaptığı mitingde, Cumhurbaşkanı Denktaş'ın da konuşma yapması bekleniyor. 
     
     "Binayı yapan benim ama size bu bina çökecek diyorum çünkü istediğim malzemeyi koydurmadılar" 

     KKTC Cumhurbaşkanı Rauf Denktaş, Annan planında olumlu olarak görünen noktaların kendisinin çabasıyla plana girdiğini, ancak ''olmazsa olmaz'' noktaların yer almaması nedeniyle plana ''hayır'' diyeceğini söyledi. 
     Denktaş, referandumda hayır oyu kullanacaklar tarafından düzenlenen ''Varoluş ve Dayanışma Mitingi''nde yaptığı konuşmada, 21 yıl önce güzel bir devlet kurulduğunu, bu devletin devamını isteyenlerin ''hayır'' oyu vermesi gerektiğini belirtti. 
     Plana olumlu yönleri kendisinin koydurduğunu kaydeden Denktaş, şöyle devam etti 
     ''Ben mimar, mühendis gibiyim. Ben, binayı yapan kişi olarak size sakın ha, çökecek diyorum. Çünkü ben, istediğim malzemeleri koyduramadım. Olmazsa olmazlar planda yer almıyor.'' Denktaş, bugün 35 yaşında vefat eden oğlunun acısından da büyük bir acı duyduğunu kaydederek, ''Allah sizlere ne evlat ne devlet acısı tattırsın, bayrağa hasret bırakmasın, anavatandan ayırmasın'' dedi. 
     BM Genel Sekreteri'nin Kıbrıs Özel temsilcisi Alvaro De Soto'nun ''Rumlar 30 yıldır istediklerini aldılar'' ve Avrupa Komisyonu Genişlemeden Sorumlu üyesi Günther Verheugen'ın ''Rumlar bizi kandırdı'' sözlerine atıfta bulunan Denktaş, şöyle devam etti 
     ''A iki gözüm evlatlarım, Rumlar 40 yıldır dünyayı aldatıyorlar. Biz bunlara aldanmıyoruz diye uzlaşmaz addedildik. Önümüze konan her şeye imza atmış olsaydık, Kıbrıs sorunu bugün çoktan hallolmuş olurdu, adada Türk varlığı da kalmazdı.'' Denktaş, Türkiye'ye de ''olmazsa olmaz'' denilen noktalara sahip çıkması çağrısında bulundu. 
     ''Kıbrıs Türkü harcanacak meta değildir'' diyen Denktaş, ancak referandumdan hayır çıkması durumunda eşit şartlarda ve dengeli barış için görüşmeler yapılabileceğini kaydetti. 
     Konuşması sık sık ''Denktaş nereye biz oraya'', ''Mücahit Denktaş'' sloganlarıyla kesilen Denktaş, Başbakan Recep Tayyip Erdoğan aleyhine slogan atılması üzerine kalabalığı susturarak, ''Başbakanımızdır, kendisi anavatanımızın başbakanıdır saygılıyız'' şeklinde konuştu. 
     
     Mitingin şarkıcısı "Kandıramazsın beni" 

     KKTC'de gün boyu yağan yağmurun akşam üzeri durması, mitinge katılımı artırdı. 
     ''Vatan pasaportlara değişilmez'', ''Anne evimizi Rumlar mı alacak'', ''Mücahit Denktaş'' pankartları dikkat çekti. 
     Mitingte marşların yanı sıra en çok çalınan şarkı ise Gülben Ergen'in ''Kandıramazsın Beni'' şarkısı oldu. 
     
</TEXT>
</DOC>
