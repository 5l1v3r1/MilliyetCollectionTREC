<DOC>
<DOCNO> 237713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/yasam/ayas.html </URL>
<DATE> 2004/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber uğruna dama çakıldı 
</HEADLINE>
<TEXT>


New York'ta bir çatışmayı görüntülemek isteyen TV helikopteri, çatıya düşüp parçalandı. İçinde bulunan 3 kişi ise enkazdan yürüyerek çıktı 

DIŞ HABERLER SERVİSİ 

ABD'de New York kentinin Brooklyn semtinde dün bir silahlı çatışmanın görüntülerini almak isteyen WNBC - TV kanalının helikopteri, 2 katlı bir evin çatısına düştü. İkiye bölünen helikopterde bulunan 3 kişi, herkesi hayrete düşürecek bir şekilde enkazdan yürüyerek çıktı. 
Görgü tanıkları döne döne düşen helikopterin binanın çatısına vurduğunu ve iki parçaya ayrıldığını söyledi. Hayati tehlike yaratmayan yaralar alan muhabir Andrew Torres ve iki pilot hastaneye kaldırılırken, evinden yalınayak fırlayarak kaza mahalline giden komşulardan Dwayne Simpkins, helikopterden çıkan kırmızı tişörtlü kişiyi insanların uzaklaşması için aşağıya bağırırken gördüğünü söyledi. 

Sanki kıyamet koptu 
Deposunda yaklaşık 300 litre benzin bulunan helikopterin çatıya çarpma anında patlamaması 'mucize' olarak nitelenirken, komşulardan Joyce Johnson, gürültüyle birlikte binanın sallandığını ve pencereden aşağıya doğru parçaların düştüğünü gördüğünü söyledi. Johnson, "K bus gibiydi, kıyamet koptu sandım" dedi. 
Kazanın nedeniyle ilgili bir açıklama yapılmazken, WNBC - TV sözcüsü Anna Carbonell, helikopterle irtibatın kesilmesinden birkaç saniye sonra düştüğünü öğrendiklerini belirtti. 

Düşen üçüncü helikopter 
1986 yılında WNBC radyosu için trafik durumuyla ilgili haber yapan muhabirin bulunduğu helikopterin Hudson Nehri'ne çakılması sonucunda muhabir ölmüş 1998'de de yine bir WNBC - TV helikopteri, motorundaki arızdan dolayı Passaic Nehri'ne düşmüş ve 2 kişi yüzerek kurtulmuştu. 





</TEXT>
</DOC>
