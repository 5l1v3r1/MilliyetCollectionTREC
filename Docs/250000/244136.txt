<DOC>
<DOCNO> 244136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sondun12.html </URL>
<DATE> 2004/05/31/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Metin Kaplan, polise gitti, 'ben buradayım' dedi 
</HEADLINE>
<TEXT>

     Almanya'da, İslami Cemiyet ve Cemaatleri Birliği İCCB yöneticisi Metin Kaplan, Köln polisine giderek, şehir sınırları içinde bulunduğuna dair bildirimde bulundu. 
     Köln polisinin bir sözcüsü, Kaplan'ın Chorweiler semtindeki karakola giderek, bizzat bildirimde bulunduğunu doğruladı. Kaplan böylece, mahkeme kararıyla belirli aralıklarla polise giderek bildirimde bulunma zorunluluğunu yerine getirmiş oldu. 
     Kaplan, 26 Mayıs'ta Münster Yüksek İdare Mahkemesi'nin hakkında sınırdışı edilebileceğine dair karar vermesinden sonra evinde bulunamamış, Köln Sulh Mahkemesi de sınırdışı edilebilmesi için hakkında tutuklama kararı almıştı. 
     Köln İdare Mahkemesi'nin, Kaplan'ın en az 2 ay süreyle sınırdışı edilemeyeceği yönünde karar almasından sonra, hakkındaki tutuklama kararı kaldırılmış ve Kaplan yeniden evine dönmüştü. 
     Kaplan, rakibi İbrahim Sofu'yu öldürtmeye azmettirmek suçundan 4 yıl hapis yatmış, hapisten çıktıktan sonra hakkında alınan bir mahkeme kararıyla sınırdışı edilmesi önlenmiş, ancak Köln şehir sınırları dışına çıkması yasaklanmıştı. 
     
</TEXT>
</DOC>
