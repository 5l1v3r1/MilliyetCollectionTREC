<DOC>
<DOCNO> 240334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sontur07.html </URL>
<DATE> 2004/05/15/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Tunceli'deki bayan garsonlar temize çıktı... 
</HEADLINE>
<TEXT>

     Tunceli'de, uzun süre tartışma konusu olan içkili bir lokantada bayan garsonların çalışması olayı bir vatandaşın dilekçesiyle TBMM'ye de yansıdı. İçişleri Bakanlığı tarafından TBMM'ye verilen bilgide, bayan garsonların fuhuş yaptığına ilişkin bir "bilgi ve belgeye" rastlanamadığı ifadesi yer aldı. 
     TBMM Dilekçe Komisyonu'na, Tunceli'den başvuran Hüsniye Mavi adlı bir vatandaş, Tunceli'de alkollü içki kullanımı yasak olmayan lokantalarda bayan garson çalıştırıldığını belirterek, ahlaki ve kültürel yozlaşma neden olan bu uygulamaya karşı önlem alınmasını istedi. 
     Komisyon, bu dilekçeyi İçişleri Bakanlığı'na gönderdi. 
     İçişleri Bakanlığı da konuyu Tunceli Valiliği'ne iletti. 
     Komisyona gönderilen yanıtta, Danıştay İdari Dava Daireleri Genel Kurulu'nun, 2000 yılında, 18 yaşını tamamlamış kadın veya erkeklerin açılması izne tabii umuma açık istirahat ve eğlence yerlerinde çalışmalarının izin işlemine tabi tutulmaması yönünde yürütmeyi durdurma kararı verdiği ve bu nedenle de Polis Vazife ve Selahiyet Yasası'nın bu konudaki düzenlemelerinin işletilemediği bildirildi. 
     Valilik, bu tür işyerlerinde çalışanların devamlı kontrollerinde güçlüklerle karşılaşıldığını ancak bu tür iş yerlerinde çalışanların ikamet adresleri ile kimlik bilgilerinin Asayiş Şube Müdürlüğünde saklandığı bilgisini de verdi. 
     Tunceli Valiliği, içkili lokantaların denetiminin devamlı yapıldığını ve bunun için bir komisyon da kurulduğunu belirtti. Oluşturulan bu Komisyon kanalıyla yapılan denetimlerde şikayete konu işyerlerinde çalışan bayan garsonların "fuhuş yaptığına dair herhangi bir bilgi ve belgeye rastlanılmadığı" belirtildi. 
     Tunceli Valiliği, içkili lokantalarda çalışan bayan garsonlarla ilgili vatandaşlar tarafından Cumhuriyet Başsavcılığına şikayet edilen bir olay olmadığını da komisyona bildirdi. 
     
</TEXT>
</DOC>
