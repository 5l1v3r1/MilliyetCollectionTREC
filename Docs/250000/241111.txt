<DOC>
<DOCNO> 241111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/siyaset/siy03.html </URL>
<DATE> 2004/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'a kurultay baskısı 
</HEADLINE>
<TEXT>


CHP'de 30 muhalif milletvekili bir deklarasyon yayımlayarak, olağanüstü seçimli kurultay istedi. Olası başkan adayları tartışılırken, gözler Derviş'te 

EZELHAN ÜSTÜNKAYA Ankara 


CHP'de, daha önce 9 milletvekilinin açıkladığı deklarasyonun ardından, bu kez aralarında Berhan Şimşek, Ahmet Güryüz Ketenci ve Nurettin Sözen'in de bulunduğu 30 milletvekili, TBMM'de bir deklarasyon yayımlayarak olağanüstü seçimli kurultay istedi. Hareketin sözcüsü Kırklareli Milletvekili Mehmet Kesimoğlu, kurultay için süratle imza toplayacaklarını bildirdi. Kesimoğlu, "Deklarasyon hazırlanırken Kemal Derviş'le temasınız oldu mu " sorusuna, "Hayır ama bu görüşleri savunan herkes bu çatı altında yer alabilir" yanıtını verdi. Deklarasyonda, AKP'nin uygulamalarının Cumhuriyetle ilgili kaygıları artırdığı, buna rağmen CHP'nin iyi yönetilemediği savunuldu. Kulislerde, "Hangi milletvekili başkanlığa aday olacak " sorusu sorulurken, gözlerin en çok çevrildiği isim yine İstanbul Milletvekili Kemal Derviş oldu. 


</TEXT>
</DOC>
