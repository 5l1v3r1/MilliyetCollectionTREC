<DOC>
<DOCNO> 218530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/soneko17.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Viagra, kadınlara uyarlama araştırmasını durduruyor... 
</HEADLINE>
<TEXT>

     İlaç şirketi Pfizer, erkeklerde iktidarsızlık sorununu çözen ''mucize ilaç'' Viagra'nın kadınların cinsel sorunlarının çözümünde de kullanılıp kullanılamayacağı konusunda yürüttüğü araştırmaya son veriyor. 
     Pfizer İdari Başkan Yardımcısı Karen Katen, araştırmalarda Viagra'nın kadınların cinsel sorunlarının çözümünde etkili olup olmadığı konusunda ''kesin'' bir sonuç alınamadığı için çalışmalara son verileceğini bildirdi. 
     Katen, ''bu işe çok para döktük, en iyi beyinleri çalıştırdık ve yıllar harcadık. Vardığımız sonuç, kesin bir şey söylenemeyeceği oldu. Ama ne yaparsınız, ilaç araştırmalarının doğası bu'' dedi. 
     Pfizer kaynakları, Viagra'nın piyasaya sürüldüğü 1998 yılından beri ilacın kadınlar için etkili olacak muadilini geliştirmek için de tüm dünyada en azından 10 şirketin araştırmalar yürüttüğünü, kendilerinin de bu yönde çabalarının sürdüğünü belirtiyorlar. 
     Uzmanlar, kadınların cinsel yaşamının fiziksel, psikolojik ve duygusal çok farklı etmenlerden etkilendiği için erkeklere göre daha karmaşık olması yüzünden, kadınların sorunlarını çözecek bir ilaç geliştirmenin daha zor olduğunu vurguluyor. 
     
</TEXT>
</DOC>
