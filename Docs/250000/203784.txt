<DOC>
<DOCNO> 203784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sontur21.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Su faturası yüksek' diye, eşiyle kızını dövüp sokağa attı .. 
</HEADLINE>
<TEXT>

     Çanakkale'de bir kişi, eve yüksek su faturası gelmesi üzerine, karısı ile kızını dövüp sokağa attı. 
     İddiaya göre, seyyar elektrikçilik yaparak geçimini sağlayan Süleyman Ç'nin Barbaros Mahallesi'ndeki evine, 145 milyon liralık su faturası geldi. Bu nedenle eşi Cahide Ç. ile tartışan Süleyman Ç, eşini dövüp evden kovdu. 
     Bir süre sonra kızı Dilek Ç'yi yanına alarak evine dönen Cahide Ç. ile eşi arasında yeniden tartışma çıktı. Süleyman Ç, kavgaya dönüşen olayda, araya giren kızını da darp etti. 
     Cahide Ç. ile kızının şikayetçi olması üzerine karakola getirilen Süleyman Ç, ''145 milyon liralık su faturası gelince, kanım beynime çıktı. Eşime ''Bu suyu nerede harcadın. Hamam mı çalıştırıyoruz'' dedim. Aramızda tartışma çıktı'' dedi. 
     İfadesi alındıktan sonra serbest bırakılan Süleyman Ç. ile ilgili dosyanın savcılığa gönderileceği bildirildi. 
     
</TEXT>
</DOC>
