<DOC>
<DOCNO> 227841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/yazar/toruner.html </URL>
<DATE> 2004/04/02/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
DYP merkezin yeni adayı mı 
</HEADLINE>
<TEXT>

   
   Sol partiler son iki seçimdir 25'ten fazla oy alamıyor. Sol partiler artık işsizin, çaresizin, fakirin partileri değil. Zenginlerin ve entellerin partileri. Kapitalizm, devletçi anlayışı dünya çapında sildi. Solun yeni söylemi kalmadı. Muhalefeti hiç yok. Artık, sol partiler kolay kolay merkeze yerleşip, kitle partisi yaratamaz. 
   Anavatan Partisi ve Genç Parti artık yok. Bunlar genel başkan değiştirseler bile, artık tutunamazlar. Milliyetçi Hareket Partisi, yeniden toparlanıyor görünse de, merkez partisi olmaya çok uzak. H l aşırı uç parti ve oy potansiyeli kısıtlı. Zaten, kitle partisi adayı hiçbir zaman olamadı. Bundan sonra yenilik yapacağı beklentisi de yok. Saadet Partisi yok olmadı. İki kez kapatılmasına, genel başkanının yasaklı olmasına, iktidar partisinin yakın görüşleri paylaşmasına rağmen varlığını sürdürdü. Bundan sonraki seçimlerde, AKP'den daha da fazla oy çalabilir. Ancak, SP'nin merkezde bir kitle partisi yaratması olanaksız. AKP, merkezde yeni kitle partisi olmanın şimdilik en güçlü adayı. Ancak, bundan sonraki davranışı ve toplumun diğer kesimleriyle ne ölçüde kucaklaşabileceği çok önemli. Dinci ve kendinden olmayanı kabul edemeyen bir tabanı var. Her kesimle birleşmeyi şimdilik Tayyip Bey sağlamaya çalışıyor. Dış dünya, iş alemi ve medya ile ilişkileri olumlu. Dış politikada ve ekonomide şimdiye kadar beklenenin üstünde başarılı oldular. Ama, soru işaretleri hala var. Cumhurbaşkanı, Silahlı Kuvvetler, yargı erki ve üniversitelerle problemleri sürüyor. Bu ilişkilerin hiç olmazsa bir bölümünü düzeltmesi lazım. AKP'li belediyelerin başarısı merkezde kalıcı bir kitle partisi yaratılmasında önemli rol oynayacak. Kıbrıs sorunu çözülürse, içeride de büyük etki yapar. Seçime katılma oranı 70. Oy kullanmayanlar 27 yılın rekor seviyesinde. İlk defa seçimden sonraki gün tatil yapıldı. Üç günlük tatili görenler, anketlerin de etkisiyle seyahate çıktılar. İktidar partisini destekleyenler ise, çoğunlukla sandıktaydı. Tatilin bilinçli olarak verildiği de söylenebilir. Bütün bu tespitlerden sonra, Doğru Yol Partisi için daha rahat bir değerlendirme yapılabilir. Mehmet Ağar'ın ilk seçimiydi. Bu sınavdan yüzünün akıyla çıktı. Söylemleri farklıydı. Artık, hem partisinde hem partisi dışında tartışılamaz. Üç seçimden beri Ağar'ı her şeyi göze alarak destekleyen bir Elazığ faktörü var. Seçimler, liderler için çok önemli tecrübelerdir. Yaptığı hataları görür, adayları tanır. Dostunu düşmanını ayırt etmeye başlar. Ağar için bu seçim büyük tecrübe oldu. Dış dünya, Türk iş alemi ve medya ile iyi ilişkiler kurabilmiş durumda. Televizyonlara en çok çıkan muhalefet lideri oydu. Üstelik, Silahlı Kuvvetler, yargı ve üniversitelerle de bir sorunu yok. ANAP ve Genç Parti'nin olmadığı, SP'nin AKP oylarını daha da tırtıkladığı, zaman içinde kitle partisi yaratamayan bir AKP ile karşılaşıldığı ve genellikle iktidar partilerinin büyüdüğü mahalli seçimlerin etkisinin kalktığı bir genel seçimde, DYP'nin oyu ciddi boyutlara ulaşabilir. 
   
   Bu açıdan bakıldığında, seçimlerde AKP'den sonraki en büyük başarıyı DYP elde etmiş görünüyor. AKP beceremezse, DYP merkezdeki kitle partisi olmaya aday. 
   
      
   
</TEXT>
</DOC>
