<DOC>
<DOCNO> 200869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/soneko18.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan ''İmar Bankası'ndan dolayı harcama kısıtlaması yok'' 
</HEADLINE>
<TEXT>

     Devlet Bakanı Ali Babacan, İmar Bankası'na el konulmasına ilişkin olarak, ''İmar Bankası'nda bu zarar zaten olmuş, zaten çalınmış olan ortaya çıkarılmıştır'' dedi. 
     Babacan, TBMM Plan ve Bütçe Komisyonu'nda görüşülen, İmar Bankası mudilerine yapılacak ödemelere ilişkin tasarının görüşülmesi sırasında milletvekillerinin sorularını yanıtladı. 
     Babacan, CHP Tekirdağ Milletvekili Enis Tütüncü'nün, ''İmar Bankası'na el konulurken farklı bir yöntem kullanılamaz mıydı Zarar daha az olmaz mıydı '' şeklindeki sorusuna, ''Bu zarar zaten olmuş, zaten çalınmış olan ortaya çıkarılmıştır. Sayın Tütüncü'nün önerisi varsa bundan sonra ele alabiliriz'' yanıtını verdi. 
     CHP İstanbul Milletvekili Birgen Keleş'in, yatırımlar için istenen 100 trilyon liralık artış önerildiğinde bütçeye bunun yük olacağı şeklinde yanıtlar verildiğini, ancak burada 8.5 katrilyon liralık bir yükün söz konusu olduğunu ifade etmesi üzerine Babacan, şu yanıtı verdi 
     ''İmar Bankası olayı münferit bir olaydır. Bütçede yer alan sıradan bir konu değildir. İmar Bankası'ndan dolayı 2004, 2005, 2006 bütçelerine ne ek gelir için tedbir konacak ne de harcama kısıtlanması yapılacak. Bu olay sadece bir kez borç stokunda artışa neden olacak.'' Borç stokunun azaldığına dikkat çeken Babacan, borçlanma oranının yüzde 70'ler civarına düşeceğini, İmar Bankası dolayısıyla bu trendin yüzde 2.5 oranında sıçrayacağını ifade etti. 
     Bütçede yatırım kalemlerinden kesinti olmayacağını vurgulayan Babacan, kamuoyuna taahhüt ettikleri şekilde faiz dışı fazla uygulanması nedeniyle kamu borç stokunun düşürüldüğünü söyledi. 
     
     HALKIMIZ YAŞAMINDA HİSSETMEYECEK 

     Babacan, ''bu olay nedeniyle ne ek vergi olacak ne de harcama kalemlerinde bir kısıntı olacak. Borç stokunda bir defalık bir sıçrama olacak. Bu nedenle yeni vergi koymayacağız, halkımız bunu yaşamında hissetmeyecek'' dedi. 
     Babacan, CHP İstanbul Milletvekili Kemal Kılıçdaroğlu'nun off- shore hesapları için getirilen 1 aylık sürenin kaldırılmasına ilişkin sorusu üzerine şunları söyledi 
     ''Bir bankanın gerçek durumunu en iyi yine kendileri bilir. Bankanın nakit açığının artmasıyla off-shore hesaplarından yurt içine aktarılmasında yüksek bir miktar olduğu tespit edildi. Bu nedenle 1 aylık süre ile bu tür hareketler garanti kapsamı dışında tutulmuştur. Paralarını Off-shore hesaplarına yatıran vatandaşlar risk alarak hesap açmışlardır. 1 ay öncesinde off-shore hesaplarından yurtiçi hesaplarına aktarılanlarda herhangi bir problem yok.'' CHP Ankara Milletvekili Yakup Kepenek'in, bankaların grup şirketlerine kredi kullandırmasına ve medya ilişkilerine ilişkin bir sorusunu yanıtlayan Babacan, dünyada bu tür uygulamaların bulunduğu, ancak ideal olanın bunların bir birinden ayrı kalması olduğu, bunun da pratikte pek mümkün olmadığı yanıtını verdi. Aynı gruba ait bankaların grup şirketlerine banka öz sermayelerinin yüzde 25'i oranında kredi kullandırabileceklerine işaret eden Babacan, bu kuralın maalesef ihlal edildiğini, bunun düzeltilmesi için bankalara bir süre tanındığını kaydetti. 
     Babacan, ''Bu bankaların grup şirketlerine kullandırdıkları kredi oranını 2004'de yüzde 55, 2005'de 45, 2006'da ise yüzde 25'e düşürmeleri öngörülmektedir'' dedi. 
     
     BDDK BAŞKAN YARDIMCISI ŞİRİN 

     Milletvekillerinin sorularını yanıtlayan Bankacılık Düzenleme ve Denetleme Kurulu BDDK Başkan Yardımcısı Ahmet Şirin de İmar Bankası'nda 618 trilyon liranın ödenmeyeceğini ifade ederek, ''tespit edilen bazı rakamlar var fiktif anlamda değil. Bir kısmı ödenmeyecek. 600 trilyonu off-shore, 22 trilyonu da hakkında suç duyurusunda bulunanlarla ilgili.'' İmar Bankası'nda mevduatın yüzde 80'nin düşük tasarruf sahiplerine ait olduğunu anlatan Şirin, mevduat sahiplerinin çoğunluğunun eskiden beri bu banka ile çalıştıklarını ifade ederken, ''mevduat sahiplerinin eski müşteri olması nedeniyle fiktif mevduat söz konusu olamayacak diyemem ama bu kanaate vardık'' diye konuştu. 
     
     HATIRLI MÜŞTERİLERİN HESAPLARI 

     Şirin, bankaya el konulmadan 1 ay öncesinde off-shore hesaplarında önceki dönemlere göre bir hareketlilik gözlendiğini belirterek, ''Bankanın durumundan endişe eden bazı şube müdürleri hatırlı müşterilerinin hesaplarını Türkiye'ye getirmiş'' dedi. 
     Şirin'in bankalara Hükümet'in değil BDDK'nın el koyabileceğini ifade etmesi üzerine bazı CHP milletvekilleri siyasi içerikli konuştuğu yönünde itirazlarda bulundular. Bunun üzerine Şirin, ''BDDK'nın bağımsızlığını arz ediyorum'' yanıtını verdi. 
     
     UZANLARIN YURTDIŞINA ÇIKMASI 

     Şirin, Uzan'ların yurtdışına çıkmasına ilişkin bir soruya da şöyle yanıtladı 
     ''17 Temmuz tarihi itibariyle ihtiyati tedbir ve yurtdışına çıkış yasağı mahkemeye ve İçişleri Bakanlığı'na duyuruldu. Mahkeme zaman aldığı için... 27.08.2003 Şişli Ceza Mahkemesi karar aldı. 25.09.2003 tarihinde ise kırmızı bültenle arama emri çıktı. Yurtdışına çıkmışlarsa gümrük dışı yollardan çıkmışlar demektir.'' 
     
</TEXT>
</DOC>
