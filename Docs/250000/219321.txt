<DOC>
<DOCNO> 219321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sontur33.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Rum tarafından daha açık ve kararlı olmalarını bekliyoruz 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin, Güney Kıbrıs Rum yönetiminin daha açık ve kararlı olmasını beklediğini söyledi. 
     Gül, KKTC Başbakanı Mehmet Ali Talat ve Dışişleri Bakanı ve Başbakan Yardımcısı Serdar Denktaş ile Dışişleri Bakanlığı'ndaki görüşmesinin ardından, gazetecilerin sorularını yanıtladı. Gül, görüşmede Rum tarafının önerilerini ele almadıklarını belirtti. 
     ''Rum tarafından daha açık ve kararlı, çözüme yönelik olarak gelmelerini bekliyoruz'' diyen Gül, Türkiye'nin 1 Mayıs'tan önce çözüm olmasını hedefleyerek hareket ettiğini, Rum tarafından da aynı davranışı beklediklerini kaydetti. 
     Kimseyi suçlamanın bir anlamı olmadığını belirten Gül, önemli olanın 1 Mayıs'tan önce çözüme ulaşmak olduğunu söyledi. 
     En iyi çözümün, adadaki tarafların anlaşması olduğunu, bunun mümkün olmaması durumunda Türkiye ve Yunanistan'ın ''ellerini taşın altına sokacaklarını'' belirten Gül, ''Herkesin gönlünden farklı şeyler geçebilir ama herkes realist olmalı'' dedi. Gül, çözümün ada gerçeklerini dikkate alır nitelikte olması gerektiğinin de altını çizdi. 
     Gül, 4 Mart Perşembe günü Ankara'ya gelecek KKTC Cumhurbaşkanı Rauf Denktaş ile de istişarelerde bulunacaklarını kaydetti. 
     
</TEXT>
</DOC>
