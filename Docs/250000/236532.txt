<DOC>
<DOCNO> 236532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sontur17.html </URL>
<DATE> 2004/05/01/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Taksim'de izinsiz 1 Mayıs gösterisi... 20 kişi gözaltına alındı .. 
</HEADLINE>
<TEXT>

     1 Mayıs kutlamaları kapsamında Taksim Meydanı'nda izinsiz gösteri yapmak isteyen yaklaşık 20 kişi, polisin müdahalesiyle gözaltına alındı. 
     Metrodan çıkarak ''Yeni Evrede Mücadele Birliği'' imzalı Türkçe ve Kürtçe olarak ''Yaşasın 1 Mayıs'' yazılı bildiriler dağıtmaya başlayan yaklaşık 20 kişi, sloganlar eşliğinde Cumhuriyet Anıtı'na doğru yürümek isterken polis tarafından durduruldu. 
     Güvenlik kuvvetlerinin çevresini sardığı grup, gözaltına alınmamak için kol kola girerek direnmek istedi. 
     Bunun üzerine grup üyelerini birbirinden ayıran polis, yaşanan kısa süreli arbede sonrası yaklaşık 20 kişiyi gözaltına aldı. Bu kişiler, bindirildikleri İETT otobüsüyle emniyete gönderildi. 
     Güvenlik kuvvetlerinin, Taksim Meydanı ve çevresindeki yoğun önlemleri sürüyor. 
     
</TEXT>
</DOC>
