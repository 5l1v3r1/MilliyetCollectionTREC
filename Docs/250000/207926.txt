<DOC>
<DOCNO> 207926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/sonspo12.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor, yarını bekliyor 
</HEADLINE>
<TEXT>

     Ekonomik açıdan zorda olan ve antrenmanlara çıkmama kararı alan Adanasporlu futbolcular, kulüp başkanı Çağdaş Ergin'den olumlu haber bekliyor. 
     Ekonomik nedenlerden dolayı zor günler geçiren ve 9 Ocak cuma günü antrenmanlara çıkmama kararı alan turuncu-beyazlı futbolcular, yarın başkan Çağdaş Ergin'den gelecek olan habere kilitlendi. Yaklaşık 6 aydır ekonomik açıdan zor günler geçirdiklerini ve bugüne dek bir ''umut ışığı'' beklediklerini belirten futbolcular, ''Sorunların çözümü konusunda bir sonuca varılamadı. İçinde bulunduğumuz durumun bir an önce çözümlenmesini istiyoruz'' dediler. 
     Futbolcular, yarın başkan Ergin'in, kulübün geleceği açısından olumlu bir haber vermesi durumunda antrenmanlara başlayacaklarını da söylediler. 
     Teknik direktör Yılmaz Vural da, bir süreden beri devam eden belirsizlik nedeniyle kulüpte futbolcular başta olmak üzere kimsenin huzurunun kalmadığını söyledi. 
     Futbolcuların antrenmana çıkmama kararını kendisinin de desteklediğini hatırlatan Vural, ''Umarım, yarın olumlu bir haber alırız'' diye konuştu. 
     
</TEXT>
</DOC>
