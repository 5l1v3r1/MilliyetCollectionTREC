<DOC>
<DOCNO> 236346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/guncel/axgun01.html </URL>
<DATE> 2004/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortodoks dünyası karıştı 
</HEADLINE>
<TEXT>


Fener Rum Patrikhanesi, Yunan Ortodoks Kilisesi Atina Başpiskoposu Hristodulos'la her türlü ilişkiyi kesme kararı aldı. Hristodulos'un tutumunun Ordodoks kilisesine zarar verdiği belirtildi 


Fener Rum Patrikhanesi Ruhani Meclisi, Patrikhane'nin, Yunan Ortodoks Kilisesi Atina Başpiskoposu Hristodulos ile her türlü ilişkiyi kesme kararı aldığını duyurdu. 
Patrikhane Ruhani Meclisi, Fener Rum Patriği Bartholomeos başkanlığında dün yaklaşık sekiz saat süren olağanüstü bir toplantı yaptı. Toplantının ardından Patrikhane'ye bağlı Amerika, Avrupa, Kore, Girit ve 12 Adalar'dan 42 metropolit, Patrikhane'nin bahçesindeki Aya Yorgi Kilisesi'ne giderek dua etti. Patrikhane'den yapılan Türkçe yazılı açıklamada da şöyle denildi 
"Malum olduğu gibi Patrikhanemizle Hristodulos arasında geçen seneden beri bir anlaşmazlık süregelmektedir. Bunun asıl sebebi, Hristodulos'un, Patrikhane'nin Kuzey Yunanistan'daki metropolitlikleri üzerindeki manevi egemenliğe saygı göstermemesi, Patrikhanemizle Yunan Kilisesi arasında var olan 1928 tarihli anlaşmaya sadık kalmaması, kilise kurallarını ihlal eden, sorunu tırmandıran ve dolayısıyla Ortodoks Kilisesi'ne zarar veren tutumudur. Bu sebeplerden dolayı Patrikhanemiz, kendisine doğrudan bağlı olan Amerika, Avrupa, Kore, Girit ve 12 Adalar metropolitlerini bugün olağanüstü toplantıya çağırarak, Hristodulos ile her türlü ilişkiyi kesme, aynı zamanda 26 Nisan 2004'te Atina'da seçilen Selanik, Kozani ve Elefterupolis metropolitlerini tanımama kararlarını almıştır." 

1923'ten beri ilk 
ABD, Belçika, Fransa, Almanya, İtalya, İspanya ve Güney Kore'nin de arasında bulunduğu 42 bölgeden psikopos düzeyinde temsilci İstanbul'da toplandı. Ruhani meclisin böyle bir toplantıyı Cumhuriyet'in ilanından bu yana ilk kez yaptığına dikkat çekildi. 



</TEXT>
</DOC>
