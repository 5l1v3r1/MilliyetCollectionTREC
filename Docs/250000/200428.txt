<DOC>
<DOCNO> 200428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sontur13.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP Kongresi'ne doğru... Nas'a 57 il başkanından destek... 
</HEADLINE>
<TEXT>

     ANAP'ın 57 İl Başkanı, Genel Başkan adayı Nesrin Nas'ı desteklediklerini açıkladı. 
     ANAP 8. Olağan Büyük Kongresi'ne bir hafta kala, ANAP İl Başkanları Ankara'da bir toplantı yaptı. 
     Toplantıya ilişkin açıklama yapan Balıkesir İl Başkanı Cenk Tunçsiper, il ve ilçe teşkilatları ile büyük kongre delegelerinin partinin gerçek sahipleri olduğunu belirterek, ''ANAP teşkilatları kurucumuz sayın merhum Turgut Özal tarafından konulan 'halka hizmet hakka hizmettir', 'düşünce, inanç ve teşebbüs özgürlüğü' ilkelerine şuurla sahip çıkmaya devam edecektir'' dedi. 
     ANAP'ın ülkede birliğin ve kardeşliğin harcı olduğunu, yenilikçi ve değişimci kimliğini sürdürmeye devam edeceğini ifade eden Tunçsiper, şunları kaydetti 
     ''Geçmişte konumları ne olursa olsun bugün ANAP'ın geleceği ile ilgili olumsuz açıklama yapma talihsizliğinde bulunanları tasvip etmediğimizi, onların niyet ve maksatlarını bildiğimizi, ancak asla bağışlamayacağımızı bilmelerini istiyoruz. 
     Aday olmayacağını açıklayan genel başkanımız Sayın Ali Talip Özdemir'e hizmetleri için teşekkür ediyoruz'' Tunçsiper, 57 il başkanının imzası ile Genel Başkan Adayı Nesrin Nas'ı destekleme kararı aldıklarını bildirdi. 
     Öte yandan 15 il teşkilatı, kongresini tamamlayamadığı için büyük kongreye delege gönderemeyecek. Kongrede 1054 kayıtlı delege oy kullanacak. 
     
</TEXT>
</DOC>
