<DOC>
<DOCNO> 234358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sondun11.html </URL>
<DATE> 2004/04/24/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Denktaş Tarafların hayır dediği ne varsa ileride kavga konusu olacaktır 
</HEADLINE>
<TEXT>

     KKTC Cumhurbaşkanı Rauf Denktaş, KKTC ve Güney Kıbrıs Rum kesiminde bugün referanduma sunulan Annan planının, adada iki halkın üzerinde uzlaştığı bir metin olmadığını belirterek, ''Bu belge içinde iki tarafın evet demediği ne varsa ileride kavga konusu olacaktır'' dedi. 
     Cumhurbaşkanı Denktaş ve eşi Aydın Denktaş, oy kullanmak üzere, Lefkoşa'da mahkemeler binasındaki 125 no'lu sandığa geldiler. Denktaş, oyunu kullandıktan sonra, Türk, Yunan ve Rum medyasının temsilcilerine yaptığı açıklamada, ilk kez Rum ve Türk halkının kendi kaderini tayin etmek için oy vermeye davet edildiğini hatırlattı. 
     ''Maalesef ne ben ne de halk 9000 sayfanın ne olduğunu bilmeden oy kullanıyoruz'' diyen Denktaş, Annan planının iki tarafın üzerinde mutabık kaldığı bir anlaşma olmadığını ve üzerinde uzlaşılamayan noktaların ileride tartışma ve kavga konusu olacağını söyledi. 
     Denktaş, özellike mal-mülk ve göç konularında planın ciddi sakıncalar içerdiğine işaret ederek, ''Üzerinde uzlaşılamayan şeyleri oylamaya mecbur bırakıldıklarını'' ifade etti. Denktaş, üzerlerinde baskı kurulduğunu, özellikle de zaman baskısıyla konunun referanduma götürüldüğünü belirtti. 
     ''Dünyanın hiçbir yerinde, medeni hiçbir halka bu yapılamaz'' diyen Denktaş, halkın kararına saygılı olduklarını kaydetti. 
     Denktaş, Türkçe yaptığı bu konuşmanın ardından, yabancı basın mensupları için görüşlerini İngilizce olarak da aktardı. 
     Cumhurbaşkanı Denktaş, konuşmasının İngilizce bölümünde, ''Bu referandum Avrupa'da yapılamazdı. Orada medeni bir toplum var. Ama biz Kıbrıslıyız, bizi diledikleri gibi itip kakabilirler. Kıbrıs halkı gerçeğin ne olduğunu bilmez, bizim için en iyinin ne olduğuna onlar karar verebilirler. AB ve İngiltere bizim adımıza karar alabilirler'' ifadelerini kullandı ve ''Bize zaman vermeliydiler'' dedi. 
     Denktaş, Türk tarafından evet oyu çıkması durumunda istifa edip etmeyeceğini sorulması ve KKTC Başbakanı Mehmet Ali Talat'ın bu yöndeki sözlerinin hatırlatılması üzerine, şunları kaydetti. 
     ''Kendisi seçimlere de böyle diyerek gitmişti. Onun gönlünde yatan budur. Kendisine başbakan olarak saygım var ama onu dinleyecek değilim, halkımı dinleyeceğim.'' Denktaş, Rum kesiminde ikinci kez referanduma gidilmesi olasılığının sorulması üzerine de BM Genel Sekreteri Kofi Annan'ın iki taraftan da hayır yanıtının çıkması durumunda ''kendilerini uzun süredir meşgul eden planın biteceğini söylediğini'' hatırlatarak, kendisinin sözünün arkasında durmasını beklediklerini belirtti. 
     Denktaş, Rum yönetimiyle ''iyi ortaklık ve iyi komşuluk çerçevesi'' içinde yeni bir düzenleme arayışı içine girilebileceğini de kaydetti. 
     Başbakan Talat'ın askeri gemilerin serbest geçişlerine yönelik açıklamalarının hatırlatılması üzerine de Denktaş, gelişmelerin Talat'ın da belgenin tamamını bilmediğini gösterdiğini belirterek, ''Görülüyor ki, Talat da nereye oy verdiğini tam olarak bilmiyor'' dedi. 
     Denktaş, izdiham nedeniyle konuşmasını bina bahçesindeki bir bankın üzerine çıkarak yaptı. 

     
</TEXT>
</DOC>
