<DOC>
<DOCNO> 218430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/siyaset/siy01.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Adaylara seçim taktikleri 
</HEADLINE>
<TEXT>
   Saçını boyama peruk takma 
      PINAR AKTAŞ İstanbul 

   
   Yerel seçim yaklaşırken iki iletişim uzmanı, kampanya yönetmek ve politika üretmek için "Adayın El Kitabı" adlı bir çalışma yaptı. İletişim uzmanları Sinan Dirlik ve Tamer Altunay'ın yazdığı kitapta, ekip kurmaktan seçim konvoyu hazırlamaya kadar birçok konuda önerilerde bulunuluyor. Kitapta, fotoğraf çekimi konusunda erkek adaylara "Dinç olmak mutlaka 'boyalı siyah saçlara sahip olmak ya da peruk takmak' anlamına gelmez. Bu güven ve samimiyet unsurunu zedeler. Bazen de sizi komik duruma düşürebilir" uyarılarında bulunuluyor. 
   Kitapta, mutlaka profesyonel bir fotoğrafçı ve stüdyoyla çalışılması önerilirken, "Kötü niyetli girişimlerden korunmak ve spekülasyonlara yol açmamak için fotoğraf çektirirken çevrenizde, masanızda, yanınızda kimlerin olduğuna dikkat edin" deniliyor. Kitapta ayrıca, "Seçmene şirin görünmek için, gerçek kişiliğinizden ödün vermek hoşunuza gitmeyebilir. Bununla 'Müslüman mahallesinde salyangoz satmamak' halk deyişini hatırlayarak baş edebilirsiniz" deniliyor. 
   Kitapta adaylara topluluğa seslenmek konusunda ise şu taktikler veriliyor "Demirel, Özal, Hasan Celal Güzel gibi politikacılar her fırsatta dokunmaya özen göstermişlerdir. Halka dokunun, dokunmalarına izin verin. Konuşurken hareketsiz durmayın. Göz teması kurun. Kısa ve öz konuşun." 
   
   
   
   
</TEXT>
</DOC>
