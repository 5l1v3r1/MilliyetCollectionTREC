<DOC>
<DOCNO> 225213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonsiy24.html </URL>
<DATE> 2004/03/24/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Karayalçın ODTÜ'de Bir gelişme olmazsa karar Ankaralıların 
</HEADLINE>
<TEXT>

     SHP Genel Başkanı ve Ankara büyükşehir belediye başkan adayı Murat Karayalçın, sosyal demokratların tek adayla seçime katılmaları konusunda, ''Önümüzdeki birkaç gün içinde umarım bir gelişme olur. Olmazsa karar Ankaralılarındır'' dedi. 
     Murat Karayalçın, ODTÜ Medya Topluluğu'nun düzenlediği konferansa katılarak, projelerini anlattı ve öğrencilerin sorularını yanıtladı. Ankara'da son yıllarda yaşanan hızlı yoksullaşmanın yanı sıra kaçak yapı sayısında da önemli bir artış görüldüğüne dikkat çeken Murat Karayalçın, seçilmesi durumunda yoksulluğu sıfırlayacağı taahhüdünde bulundu. 
     Ankara Büyükşehir Belediye Başkanı Melih Gökçek'in kampanya sürecinde gündeme getirdiği bazı projeleri eleştiren Karayalçın, bu projeleri ''Zihni Sinir Proceleri ya da Rüküş Hayaller'' olarak isimlendirenler bulunduğuna dikkat çekerek, ''Ben bu projeleri gerçekle hiçbir ilgisi olmayan projeler olarak niteliyorum'' diye konuştu. 
     Öğrencilerin sorularını da yanıtlayan Karayalçın, bir soru üzerine adaylığını açıklamadan önce ortak aday belirlenmesi konusunda yaptığı önerilerin CHP tarafından kabul edilmediğini belirterek, sözlerini şöyle sürdürdü 
     ''Ben, Yılmaz Ateş'e 'çekil' diyemem. Haddim değil, doğru ve saygın da değil. Aynı şekilde onun da benden çekilmemi istemesi saygın değil. Yapılması gereken, bir anketle vatandaşların görüşünü almaktı ancak bu önerim kabul edilmedi. Maalesef benim yapabileceğim başka bir şey kalmadı. 
     Önümüzdeki birkaç gün içinde umarım bir gelişme olur. Olmazsa karar Ankaralılarındır. Ben 28 Mart'ta seçimi alacağıma içtenlikle inanıyorum. Bu seçimi mutlak kazanacağım bundan kuşkum yok.'' Bazı öğrencilerin soldaki bölünme nedeniyle seçim sonuçlarına ilişkin kaygılarını dile getirmeleri üzerine Karayalçın, ''Umudunuzu yitirmemenizi tavsiye ederim. 'Çekilmek' soyut bir mekanizma olamaz. Bir mihenge dayanmalı. Yapılacak olan tek sorulu bir anket. Hala yapılması mümkün. Bu konuda sivil toplum örgütlerinin öncülük yapmasını bekliyorum. Ancak ben anket önerisinin reddedilmesinin de bir anket sonucu olarak değerlendirilmesi gerektiğine inanıyorum'' diye konuştu. 
     Karayalçın konferansın verildiği ODTÜ Mimarlık Amfisinden ayrılırken, kendisini dinleyen gençlerle, bina duvarlarına astıkları ''Karayalçın Solcu Değildir. Boşvermeyin TKP'ye Oy Verin'' afişlerinin yırtılmasına tepki gösteren gençler arasında tartışma yaşandı. 
     
</TEXT>
</DOC>
