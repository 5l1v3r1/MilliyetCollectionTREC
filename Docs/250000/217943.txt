<DOC>
<DOCNO> 217943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sondun14.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Başbakanlığı'ndan eski bakana yanıt... 
</HEADLINE>
<TEXT>

     İngiltere Başbakanlığı, eski Bakan Clare Short'un, Irak savaşı öncesinde İngiliz casusların BM Genel Sekreteri Kofi Annan'ı dinlediklerine ilişkin iddiasını, ''uluslararası yasalara uygun hareket edildiği'' şeklinde yanıtladı. 
     Başbakanlığın açıklamasında, İngiliz güvenlik birimlerinin yaptıkları bütün faaliyletlerin, İngiliz yasaları ve uluslarası yasalara uygun olduğu, bu sınırların içinde davranıldığı savunuldu. 
     Bu arada, konuyla ilgili bir açıklama yapan eski bakanlardan Tony Benn de, İngiltere'nin Irak savaşına girmesini sağlayan bütün faktörlerin çöktüğünü kabul etmek gerektiğini söyledi. 
     Irak savaşının bitmesinden kısa bir süre sonra Uluslararası Yardımlar Bakanlığı görevinden istifa eden Clare Short, BBC'ye verdiği demeçte, savaş öncesinde İngiliz casusların BM Genel Sekreteri Kofi Annan'ı dinlediklerini, Annan'ın dinlenen konuşmalarının kayıtlarını bizzat okuduğunu söylemişti. 
     
</TEXT>
</DOC>
