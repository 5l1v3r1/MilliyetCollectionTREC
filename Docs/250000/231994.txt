<DOC>
<DOCNO> 231994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/soneko05.html </URL>
<DATE> 2004/04/16/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
SPK'dan Galatasaray'a 9.8 milyar lira ceza 
</HEADLINE>
<TEXT>

     Sermaye Piyasası Kurulu SPK , Galatasaray Sportif Sınai ve Ticari Yatırımlar A.Ş'ye ''özel durum açıklamasında bulunmaması'' nedeniyle 9 milyar 765 milyon 930 bin 96 lira tutarında idari para cezası uygulanmasına karar verdi. 
     SPK'nın haftalık bülteninde yer alan bilgilere göre, Kurul, Galatasaray Sportif Sanai ve Ticari Yatırımlar A.Ş'nin 2002 yılına ilişkin olağan genel kurul toplantıları aleyhine Şirket ortağı AIG Blue Voyage Fund L.P. ve AIG Global Sports and Entertainment Fund, L.P. tarafından beraberce açılan dava hakkında özel durum açıklamasında bulunmaması nedeniyle 9 milyar 765 milyon 930 bin 96 lira tutarında idari para cezası uygulanmasına ve Şirket'in özel durum düzenlemelerine hassasiyetle uyulmasını teminen gerekli organizasyon yapısını oluşturması hususunda uyarılmasına karar verdi. 
     SPK, Bosch Fren Sistemleri Sanayi ve Ticaret A.Ş'nin ihraç edeceği 1 trilyon 576 milyar 99 milyon 840 bin lira nominal değerli 7. tertip hisse senetlerinin Kurul kaydına alınması ve hisse senedi örneğinin onaylanması talebini olumlu karşıladı. 
     Karadeniz Bakır İşletmeleri A.Ş'nin 100 trilyon liralık kayıtlı sermaye tavanı içerisinde çıkarılmış sermayesinin tamamı nakden karşılanmak ve mevcut ortaklarının yeni pay alma hakları tamamen kısıtlanmak suretiyle 75 trilyon liradan 100 trilyon liraya artırılması nedeniyle ÖİB'ye tahsisli olarak satılmak üzere ihraç edeceği 25 trilyon lira nominal değerli 12. tertip hisse senetlerinin Kurul kaydına alınması talebi de Kurul tarafından olumlu karşılandı. 
     
     ÇUKUROVA ELEKTRİK YÖNETİM KURULU ÜYELERİNE CEZA 
     SPK, Çukurova Elektrik A.Ş. ile ilgili olarak temettünün ikinci taksidinin genel kurul kararına aykırı olarak dağıtılmaması nedeniyle Şirket'in yönetim kurulu üyeleri, ''Selahattin Bal, Yavuz Uzan, Serhan Şen, İsmail Aydın, A. Cenap Ermutlu ve Seyfettin Kaya'' hakkında ayrı ayrı, 48 milyar 829 milyon 650 bin 480 lira idari para cezası uygulanmasına karar verdi. 
     Ayrıca, ilgili tebliğ hükümlerine aykırı olarak özel durum açıklaması gönderilmemesi nedeniyle aynı şahıslara ayrı ayrı 9 milyar 765 milyon 930 bin 96 lira idari para cezası uygulanmasına karar verdi. 
     Kurul, Koç Yatırım Menkul Değerler A.Ş'nin, Türk Traktör ve Ziraat Makineleri A.Ş'ye ait esas sözleşmede yapılacak değişikliklere uygun görüş verdi. 
     SPK, satışa çıkartılan Toprak Factoring A.Ş'nin yüzde 83'ünü temsil eden hisse senetlerinin Global Menkul Değerler A.Ş. tarafından satın alınmasına yönelik olarak TMSF'ye bir gizlilik taahhütnamesi verildiğinin kamuya duyurulmasına karşın, inceleme sonrasında ilgili tebliğe aykırı olarak özel durum açıklamasında bulunmamasına ilişkin olarak 9 milyar 765 milyon 930 bin 96 lira tutarında idari para cezası uygulanmasına karar verdi. 
     Kurul, Gama Holding A.Ş'nin esas sözleşmesinin Kurul kararında belirtilen şekilde onaylanmasına da karar verdi. 
     
     DİĞER PARA CEZALARI 
     SPK, Entez Menkul Kıymetler A.Ş'ye, 2000, 2001, 2002 ve 2003 yıllarında Aracılık Faaliyeti ve Aracı Kuruluşlara İlişkin Esaslar Tebliği'ne aykırı olarak aracı kurum tarafından gerçeğe aykırı nakit giriş-çıkış kayıtları tesis edilmesi nedeniyle, 9 milyar 765 milyon 930 bin 96 lira tutarında idari para cezası uyğulanmasına karar verdi. 
     Garanti Yatırım Ortaklığı A.Ş. ile ilgiyi yapılan incelemeler sonucunda Kurul, ''Tan Egeli, Yaşar Tonga Ungun ve Wolfgang Burkhardt''ın Şirket sermayesinde paylarının yüzde 25 oranını aşmasına rağmen Kurul'a herhangi bir başvuruda bulunmamış olmaları nedeniyle söz konusu kişilere ayrı ayrı olmak üzere 9 milyar 765 milyon 930 bin 96 lira idari para cezası uygulanmasına karar verdi. 
     
     SUÇ DUYURULARI 
     Kurul, Penguen Gıda Sanayi A.Ş. hisse senetlerinde 2 Nisan-30 Nisan 2003 döneminde, Eczacıbaşı Yatırım Ortaklığı A.Ş. hisse senetlerinde ise 13 Mart-15 Mart 2003 döneminde meydana gelen olağandışı fiyat ve miktar hareketlerine ilişkin olarak, yapay fiyat ve yapay piyasa oluşturulmasına ilişkin suçun maddi ve manevi unsurlarını içeren fiileri nedeniyle, ''Hasan Şevket Müftüoğlu, Ahmet Yılmaz, Mehmet Karadeniz ve Suat Olgun'' hakkında Cumhuriyet Savcılığı'na suç duyurusunda bulunulmasına, ayrıca aynı kişiler hakkında, daha önce Kurul tarafından verilen borsalarda ve teşkilatlanmış diğer piyasalarda işlem yapma yasaklarının tekrarlanmasına karar verdi. 
     
</TEXT>
</DOC>
