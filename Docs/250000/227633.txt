<DOC>
<DOCNO> 227633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sonsiy03.html </URL>
<DATE> 2004/04/01/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
DYP'den 9.9 yorumu Baraj sorunu yok... 
</HEADLINE>
<TEXT>

     28 Mart seçimlerinde alınan resmi olmayan 
     sonuçlara göre 9.9 ile ülke barajının altında seyretmesi DYP'de temkinli değerlendirildi. Genel Başkan Yardımcısı Nevzat Ercan, DYP'nin aldığı oyu seçim öncesi anket, medya ve yerel seçim faktörü gibi şartları dikkate alarak değerlendirilmesi gerektiğini söyledi. 9.9 oranının psikolojik yönü bulunduğunu belirten Ercan, "Bu seçim sonuçları tartışmasız olarak DYP'nin her durumda barajı aşacak bir noktada olduğunu ortaya koydu. Seçmen DYP'yi Türkiye, demokrasimiz ve siyasetimiz için vazgeçilmez olarak görüyor" dedi. Oranın bir genel seçim olması halinde çok daha farklı olacağını kaydeden Ercan, "DYP'nin bir baraj sorunu olmaz seçim sonuçları bunu gösteriyor" diye konuştu. Genel Başkan Yardımcısı Mahmut Nedim Bilgiç de "Bu şekli bir şey. Yüzde 9.9'la yüzde 10-11'in hiç farkı yok" değerlendirmesinde bulundu. Bilgiç, seçim sonuçlarının DYP'de düşüşün durduğunu ve yükselişe geçildiğini gösterdiğini belirtirken, "İlk genel seçimde çok farklı bir sonuç çıkacaktır. DYP iktidara oynayacak bir noktaya gelecektir. DYP'nin baraj sorunu yoktur. DYP'nin baraj sorunu yoktur, bu seçim bunu göstermiştir. DYP'nin zor şartlarda aldığı rey parti tabanının partiye sahip çıktığını göstermektedir" dedi. 
     
</TEXT>
</DOC>
