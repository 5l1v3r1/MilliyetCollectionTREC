<DOC>
<DOCNO> 235271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonsiy25.html </URL>
<DATE> 2004/04/27/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Sezer, İçinde Türk Ticaret Kanunuda bulunan 10 kanunu onayladı 
</HEADLINE>
<TEXT>

     Cumhurbaşkanı Sezer, 10 kanunu onayladı. 
     Cumhurbaşkanlığı Basın Merkezi'nden yapılan açıklamaya göre, kanunlar yayımlanmak üzere Başbakanlığa gönderildi. 
     Cumhurbaşkanı'nca onaylanan kanunlar şöyle 
     - 5136 sayılı ''Türk Ticaret Kanununun Bazı Maddelerinin Değiştirilmesi Hakkında Kanun'', - 5137 sayılı ''Tekstil Ürünleri Ticaretine Dair 2003 1 Sayılı Türkiye-Litvanya Ortak Komite Kararının Onaylanmasının Uygun Bulunduğuna Dair Kanun'', - 5138 sayılı ''Avrupa Topluluğu ve Türkiye Cumhuriyeti Arasında Uyuşturucu veya Psikotrop Maddelerin Yasadışı Üretiminde Sıkça Kullanılan Ara ve Kimyasal Maddelere Dair Anlaşmanın Onaylanmasının Uygun Bulunduğu Hakkında Kanun'', - 5139 sayılı ''Türkiye Cumhuriyeti ile Peru Cumhuriyeti Arasında Yasadışı Yollardan Ticarete Yapılan, İhraç Edilen veya El Değiştiren Kültürel, Arkeolojik, Sanatsal ve Tarihi Varlıkların Korunması, Konservasyonu, Ele Geçirilmesi ve İadesine İlişkin Anlaşmanın Onaylanmasının Uygun Bulunduğuna Dair Kanun'', - 5140 sayılı ''Türkiye Cumhuriyeti ile Bosna-Hersek Arasında Sosyal Güvenlik Sözleşmesinin Onaylanmasının Uygun Bulunduğuna Dair Kanun'', - 5141 sayılı ''Türkiye Cumhuriyeti Hükümeti ile Güney Afrika Cumhuriyeti Hükümeti Arasında Polis İşbirliği Anlaşmasının Onaylanmasının Uygun Bulunduğuna Dair Kanun'', - 5142 sayılı ''Türkiye Cumhuriyeti ile Çek Cumhuriyeti Arasında Sosyal Güvenlik Sözleşmesinin Onaylanmasının Uygun Bulunduğuna Dair Kanun'', - 5143 sayılı ''Türk Silahlı Kuvvetlerinde İlk Nasıp İstihkakına İlişkin Kanun'', - 5144 sayılı ''Türkiye Cumhuriyeti Ordusu Subay, Askeri Memur ve Muadilleriyle Astsubayların Giyeceğine Dair Kanunun Başlığı ile Bir Maddesinde Değişiklik Yapılmasına İlişkin Kanun'' - 5145 sayılı ''Emniyet Teşkilatı Kanununda Değişiklik Yapılmasına Dair Kanun'' 
     
     Türk Tiacret Kanunu'ndaki değişiklik 
     ''Türk Ticaret Kanununun Bazı Maddelerinin Değiştirilmesi Hakkında Kanun'', Denizcilik İhtisas Mahkemeleri kurulmasına ve yabancı ortaklı gemilere Türk bayrağı çekilebilmesine olanak sağlıyor. 
     Kanuna göre, iş durumunun gerekli kıldığı yerlerde Hakimler ve Savcılar Yüksek Kurulu'nun olumlu görüşü, Adalet Bakanlığı'nın izni ile deniz ticareti alanındaki ihtilaflara bakmak üzere bir mahkeme kurulacak. Denizcilik İhtisas Mahkemeleri asliye mahkemeleri düzeyinde olacak. 
     Türk Bayrağı çekebilme koşullarını değiştiren kanuna göre, ortaklık paylarının bir bölümünün yabancılara geçmesi durumunda pay çokluğu Türk vatandaşlarında kalmak şartıyla gemi, Türk gemisi niteliğini korumayı sürdürecek. Böylelikle azınlık hisselerinin veraset, cebri satış, şirket hisselerinin devri ve benzeri gibi nedenlerle yabancılara geçmesi durumunda geminin Türk Bayrağından çıkması ve dolayısıyla sicilden silinmesi engellenecek. Yasayla azlık hisselerinin hamiline yazılı olması olanağı da sağlanıyor. Böylelikle hisselerin yüzde 49'una kadar olan kısmı halka arz edilebilecek. 
     Denizcilik Müsteşarlığı, yabancılara ya da çoğunluk hisseleri Türk vatandaşlarına ait olmayan şirketlere en az bir yıl süreyle kendi namına işletilmek üzere bırakılan gemilerin en çok iki yıl süreyle yabancı bayrak çekmesine izin verecek. Bu izin bitmedikçe veya yasal sebeplerle geri alınmadıkça gemi, Türk Bayrağı çekemeyecek. 
     Denizcilik Müsteşarlığı, Türk gemisi olmayan bir gemiye, Türk vatandaşlarına ya da çoğunluk hisseleri Türk vatandaşlarına ait şirketlere işletilmek üzere bırakıldığında da Türk Bayrağı çekme izni verebilecek. Geçici olarak Türk Bayrağı çekme süresini de kaldıran yasa, sözleşme süresi ne olursa olsun iki yılda bir şartların devamının ispatını öngörüyor. 
     Kanunla, geminin sicilden silinme koşulları arasına, geminin yurtdışında cebri icra yoluyla satılması da alınıyor. 
     Yabancı para üzerinden ipotek koydurabilmek için Maliye Bakanlığı'ndan izin alma koşulunu kaldıran kanun, aynı derecede birden fazla para türü kullanılarak gemiye ipotek konulmasını da engelliyor. Yabancı veya Türk parası karşılıklarının hesabında, hesap günündeki Türkiye Cumhuriyeti Merkez Bankası'nın döviz alış kuru esas alınacak. 
     Kanun, yurtiçi cebri icra yoluyla satışlarda olduğu gibi geminin yurtdışında da cebri icra yoluyla satılması durumunda gemi üzerindeki rehin haklarının kalkması yönünde değişiklik yapıyor. Buna göre, ülke genelinde en yüksek tirajlı beş gazeteden ikisinde ilanın yayınlanması kaydıyla yurtdışında cebri icra yoluyla satılması durumunda alacaklıların gemi üzerindeki rehin hakları kalkacak. 
     Kanun, kaptan tarafından zorunlu hallerde satılması durumunda da gemi alacaklılarının rehin haklarının kalkmasını da öngörüyor. 
     
     Askerlerin ilk istihkakları 
     ''Türk Silahlı Kuvvetlerinde İlk Nasıp İstihkakına İlişkin Kanun''a göre, subay yedek subay hariç , sözleşmeli subay, astsubay, sözleşmeli astsubay ve uzman jandarmalara ilk nasıplarında birer ordu tipi tabanca ve birer kutu mermi, bavul, yazlık ve kışlık elbise, iskarpin, kaput, pardösü ve yönetmelikte belirtilecek eşya ve teçhizat verilecek. Ancak dış kaynaktan gelen muvazzaf subaylar tabanca ve mermiyi, bir yıllık deneme sürelerini tamamlamalarının ardından alabilecek. 
     Bu eşya ve teçhizatın cinsinde değişiklik yapmaya Milli Savunma Bakanlığı ve İçişleri Bakanlığı yetkili olacak. 
     İlk nasıp istihkakından hiçbir şekilde ikinci kez faydalanılamayacak. 
     Kanuna göre verilecek tabanca ve mermiler, TSK'dan ilişik kesilmedikçe hiçbir şekilde başkasına verilemeyecek ve devredilemeyecek. Aksine davrananlar, 6 aydan 1 yıla kadar hapis cezasıyla cezalandırılacak. 
     Kanunun yürürlüğünden önce görevde olan astsubaylar ile astsubaylıktan subaylığa geçip kendilerine tabanca verilmeyenlere de bu kanuna göre tabanca ve mermi verilecek. 
     Kanunla, subay ve astsubaylara bazı koşullarda ihtiyaç duyulduğunda ilave istihkak verilebilmesine de olanak sağlanıyor. 
     Subay ve astsubaylara normal eğitim elbisesi yanında, nükleer atık, lazer ışını ve radyasyona dayanıklı ilave istihkak, eksi 40 dereceye kadar dayanıklı özel kış teçhizatı, rüzgar ceketi, pantolon ve özel bot gibi giyecekler de verilebilecek. Bu ilave giyecekleri geçici veya sürekli olarak vermeye, yenilemeye, miatlarını belirlemeye, Genelkurmay Başkanlığı'nın teklifi üzerine Milli Savunma ve İçişleri Bakanlıkları yetkili olacak. 
     ''Türkiye Cumhuriyeti Ordusu Subay, Askeri Memur ve Muadilleriyle Astsubayların Giyeceğine Dair Kanunun Başlığı ile Bir Maddesinde Değişiklik Yapılmasına İlişkin Kanun''la 1111 Sayılı Askerlik Kanunu'nun muhtelif maddelerde yer alan ve aynı konuyu işleyen hükümler birleştirilerek, şekil ve muhteva yönünden kanun yapma tekniğine uygun hale getiriliyor. 
     Teferruata ilişkin hükümlerin yönetmelikte ele alınması öngörülüyor. Kanun, dil ve anlam bakımından daha kolay hale getiriliyor. 
     Kanunla, askerlik çağındaki yükümlülere yeni haklar da getiriliyor. 
     
     Emniyet teşkilatında zorunlu emeklilik 
     ''Emniyet Teşkilatı Kanununda Değişiklik Yapılmasına Dair Kanun''la Anayasa Mahkemesi'nin kararı ile Kadrosuzluk nedeniyle 1. sınıf emniyet müdürlerinin emekli edilmelerine imkan veren Emniyet Teşkilatı Kanunu'nun ek 23. maddesinin ikinci fıkrasının iptal edilmesi ile uygulama imkanı kalmayan ek 23. maddesinin ve geçici 19. maddesinin yürürlükten kaldırılması öngörülüyor. 
     
</TEXT>
</DOC>
