<DOC>
<DOCNO> 233229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sonspo27.html </URL>
<DATE> 2004/04/20/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Bakan Şahin Derbiyi hakeden kazansın... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Beşiktaş-Fenerbahçe derbisi sezonun en önemli maçı olacak. Hak eden kazansın'' dedi. 
     Fenerbahçe Kulübü Başkanı Aziz Yıldırım'ı makamında kabul eden bakan Şahin, ''Ligin son 4 haftasının futbol ruhuna uygun şekilde devam etmesini istiyoruz. Türkiye'yi Şampiyonlar Ligi'nde en iyi şekilde temsil edecek kulübü desteklerim. Şu an ligde buna en yakın takım Fenerbahçe. Başarılar diliyorum'' diye konuştu. 
     Aziz Yıldırım'ın bir nezaket ziyaretinde bulunduğunu belirten Şahin, şunları söyledi 
     ''Fenerbahçe Kulübü ve Gençlik ve Spor Genel Müdürlüğü'nü ilgilendiren konularda görüş alışverişinde bulunduk. Sporda yeniden yapılanma ve Futbol Federasyonu ile ilgili yasada yapılacak değişikliklerle ilgili şahsi fikrini aldım. Şükrü Saraçoğlu Stadı'nda yapılacak inşaat ile ilgili bilgi de verdiler.'' Şahin, Aziz Yıldırım'ın ''Devlet güvencesi istiyoruz'' şeklindeki açıklamasının hatırlatılması üzerine, bir aksaklık görmeleri ve bu konuda talepte bulunmaları halinde konuyu inceleyebileceklerini, ancak Yıldırım'ın bu ziyarette bu türlü bir talepte bulunmadığını söyledi. 
     
     TEŞVİK PRİMİ İDDİALARI 
     Bakan Şahin, futbol dünyasında gündem oluşturmaya başlayan teşvik primi iddialarıyla ilgili olarak, ''Onay vermemiz mümkün değil. Deliller tespit edilirse şiddetle üstüne gidilir'' dedi. 
     Teşvik primi söyleminin sevimli bir tabir olduğunu vurgulayan Şahin, ''Bunun esas adı dolaylı şikedir ve kabul edilemez. Ayrıca bu tür değerlendirmelerin gündeme gelmesi, futbola gölge düşürür'' diye konuştu. 
     
     YILDIRIM ''TANSİYON YÜKSELTİLMESİN'' 
     Fenerbahçe Kulübü Başkanı Aziz Yıldırım, hafta sonu oynayacakları derbi maç ile ilgili olarak, ''Kimse tansiyonu yükseltmesin'' dedi. 
     Derbilerin neticelerinin belli olamayacağını vurgulayan Yıldırım, ''Hak eden kazansın. Herşey futbolun içinde olsun. Kazasız ve belasız bir maç diliyorum. Fenerbahçe olarak iyi oynayıp kazanmak istiyoruz. Bakan Şahin, takımın iyi gittiğini belirterek, İnşallah şampiyon olursunuz dedi. Teşekkür ediyorum'' diye konuştu. 
     Bakan Şahin'e nezaket ziyaretinde bulunduğunu, stat çalışmaları hakkında bilgi verdiğini belirten Yıldırım, teşvik primi iddiaları ile ilgili olarak, iddiayı ortaya koyanların, bunların sahibini de açıklamak zorunda olduklarını sözlerine ekledi. 
     Yıldırım, hafta sonu oynayacakları derbi maçına bakan Şahin'i de davet etti. 
     
     GSGM PERSONELİNE KONUT MÜJDESİ 
     Gençlik Spor Vakfı ile Başbakanlık Toplu Konut İdaresi arasında, Gençlik ve Spor Genel Müdürlüğü personeli ile vakıf üyelerinin konut ihtiyacının karşılanması için başlatılacak projenin protokolü imzalandı. 
     Başbakanlıktaki imza törenine Bakan Mehmet Ali Şahin'in yanı sıra Gençlik ve Spor Genel Müdürü Mehmet Atalay ile Toplu Konut İdaresi Başkanı Erdoğan Bayraktar katıldı. 
     Protokol gereği, Ankara-Eryaman'da 7. Etap kapsamında 440 konut, anahtar teslim inşa edilecek. 61 milyara teslim edilecek konutların ödemesi ise 15 milyarı peşin, ayda 384 milyon lira taksitle 10 yılda tamamlanacak. 
     Bakan Şahin, törende yaptığı konuşmada, protokolün spor teşkilatı personeli için önemli bir imkan olduğunu belirterek, ''İnsanlar, kira öder gibi ev sahibi olacak. Vaad edilen tarihte teslimini diliyoruz'' dedi. 
     
     ATALAY'DAN FEDAKARLIK TALEBİ 
     Gençlik ve Spor Genel Müdürü Mehmet Atalay, basketbolda yaşanan hakem krizi ile ilgili olarak, ''Türk basketbolu için herkes fedakarlık yapmak zorunda'' dedi. 
     A Klasmanı hakemlerin maçlara çıkmama kararı ile ilgili olarak federasyon başkanı Turgay Demirel ile görüştüğünü ifade eden Atalay, ''28 Nisan'da basketbolun özerkliği için Merkez Danışma Kurulu son kez toplanacak. Herkesin yapması gereken birşeyler var. Fedakarlık dönemi. Sıkıntının çözümü için elden gelen herşeyin yapılması gerektiğini Demirel'e aktardım'' diye konuştu. 
     
</TEXT>
</DOC>
