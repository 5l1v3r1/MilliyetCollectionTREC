<DOC>
<DOCNO> 211497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sonspo10.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsun'da 15 kişinin 19 Mayıs Stadı'na girişi yasaklandı 
</HEADLINE>
<TEXT>

     Samsun'da çeşitli karşılaşmalarda olay çıkardıkları belirlenen 15 kişiden birinin 4, diğerlerinin ise 3 ay süreyle 19 Mayıs Stadı'na girişleri yasaklandı. 
     Edinilen bilgiye göre, güvenlik güçlerinin yaptıkları çalışmalar sonucu çeşitli karşılaşmalarda kavga çıkardıkları, sahaya yabancı madde attıkları, otobüs taşladıkları ve huzur bozucu hareketlerde bulundukları anlaşılan 15 kişi belirlendi. 
     Bu kişilerden birinin 4 ay, diğerlerinin ise 3 ay süreyle ''Spor Müsabakalarının Düzen İçinde Yapılması ve Olay Çıkmasının Önlenmesi Amacıyla Alınan Yasaklama Kararı'' gereği 19 Mayıs Stadı'nda karşılaşma izlemelerine izin verilmeyecek. 
     Yetkililer, karşılaşmalarda gerek stat içinde gerekse dışında huzur bozucu hareketlere karşı İl Spor Güvenlik Kurulu tarafından alınan önlemlerin yerine getirileceğini söylediler. 
     
</TEXT>
</DOC>
