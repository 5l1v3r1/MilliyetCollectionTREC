<DOC>
<DOCNO> 217272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sontur53.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şükrü Sina Gürel Denktaş,Türkiye'nin desteğini görmeyince... 
</HEADLINE>
<TEXT>

     Eski Dışişleri Bakanı ve Başbakan Yardımcısı Şükrü Sina Gürel, ''Denktaş, arkasında Türkiye'nin desteğini göremeyince görüşmeleri kabul etmiştir'' dedi. 
     Gürel, DSP Eskişehir İl Teşkilatı'nın düzenlediği ''Dış Politika ve Kıbrıs'' konulu konferansta, ülkenin içerden ve dışardan kuşatma altına alındığını kaydederek, bu planın 2002 yılından itibaren uygulandığını söyledi. 
     Ülkenin, batının da etkisiyle ulusal duyarlılıktan yoksun siyasi bir manzarayla karşı karşıya kaldığını ifade eden Gürel, şöyle konuştu 
     ''Türkiye bugün, ulusal duyarlılığı bulunmayan bir iktidar ve muhalefete mahkum edilmiştir. En ufak ulusal duyarlılığı bulunan zihniyet, vatan toprağı Kıbrıs'ın bir hiç uğruna başkalarına verilmesine izin vermezdi. Ancak, emperyalist güçlere karşı ilk başarılı mücadeleyi veren Türk halkı, buna izin vermeyecektir.'' Gürel, Başbakan Recep Tayyip Erdoğan'ın Milli Güvenlik Kurulu'nda MGK alınan kararlara rağmen, yurtdışı temaslarında aksi yönde hareket ettiğini öne sürerek, Kıbrıs sorununun çözümü için toplu ve örgütlü bir mücadele verilmesi gerektiğini savundu. 
     Kıbrıs görüşmelerinde temel alınan Annan Planı'nın amacının, Kıbrıs Türkü'nü AB içinde eritmek ve Kıbrıs'ın Türkiye ile bağını koparmak olduğunu öne süren Gürel, şöyle devam etti 
     ''Türkiye, Kıbrıs konusunda razı olmaması gereken bir sürece razı edilmiştir. KKTC Cumhurbaşkanı Rauf Denktaş, arkasında Türkiye'nin desteğini göremeyince görüşmeleri kabul etmiştir. Annan Planı, BM Genel Sekreteri Kofi Annan tarafından değil, İngiliz ve Rumlar tarafından hazırlanmıştır. Hükümet, görüşmelerden sonra yapılacak referandumla sorumluluğu Kıbrıs halkına yüklemek istiyor.'' 
     
</TEXT>
</DOC>
