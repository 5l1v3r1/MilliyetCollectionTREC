<DOC>
<DOCNO> 231964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sondun37.html </URL>
<DATE> 2004/04/16/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Bin Ladin'in ateşkes önerisine AB'den yanıt geldi... 
</HEADLINE>
<TEXT>

     Avrupa Birliği AB dönem başkanlığını yürüten İrlanda'nın Dışişleri Bakanı Brian Cowen, El Kaide lideri Usame Bin Ladin'in barış önerisini, ''Demokrasiler teröristlerle görüşmez'' diyerek reddetti. 
     İrlanda'nın orta kesimlerindeki Tullamore'da AB üyesi ve aday ülkeler dışişleri bakanları gayrı resmi toplantısından önce düzenlediği kısa basın toplantısında Cowen, ''Demokratik hükümetler, temelini bazı ilkelerden alır ve teröristlerle bu biçimde görüşmez'' dedi. 
     Cowen, ''Avrupalı hükümetlerin Bin Ladin'in açıklamalarıyla ilgili cevabı zaten yeterince açık'' diye konuştu. 
     Bin Ladin, dün yayımlanan ses kaydında, Avrupa ülkelerine ''Müslümanlara saldırmamaları'' kaydıyla ateşkes önermiş, ABD'nin bu önerinin muhatapları arasına dahil edilmediğini söylemişti. 
     ABD ile ateşkes yapmayacaklarını belirten Bin Ladin, İsrail saldırısında ölen Hamas lideri Şeyh Ahmed Yasin'in intikamını alma sözü vermişti. Ses kaydında, Madrid'deki patlamalara da değinen Bin Ladin, ''İspanya'nın bedel ödediğini'' belirtmişti. 
     
     İSRAİL 
     Açıklamasında İsrail konusuna da değinen Cowen, bu ülkenin sadece dostlarıyla değil, düşmanlarıyla da barış yapması gerektiğini söyledi. 
     Cowen, ''İsrail ile ABD arasında çatışma yoktur. İsrail Başbakanı Ariel Şaron'un, ABD Başkanı George Bush ile nihai statünün bazı unsurları hakkında anlaşmaya varmış olması, İsrail'in çatışma halinde olduklarıyla anlaşmaya varmasının gerekliliğinin yerini tutamaz'' ifadesini kullandı. 
     İsrail'in Gazze'den çekilmesine ilişkin, Şaron'un tek taraflı planına Bush'un destek vermesi konusunda değerlendirmelerde bulunan Cowen, ''Herkes, tek taraflı olarak anlaşmazlığın çözümü girişimlerinin kalıcı barış getirmediğini bilmektedir'' dedi. 
     Cowen, AB'nin yol haritasına bağlı olduğunun altını çizerek, ''Eminim ki AB, Rusya, ABD ve BM, Dörtler bünyesinde yol haritası temelinde tarafların tam bir anlaşma sağlaması için birlikte çalışmaya devam edecektir'' diye konuştu. 
     
</TEXT>
</DOC>
