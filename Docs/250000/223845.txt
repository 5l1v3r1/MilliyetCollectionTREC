<DOC>
<DOCNO> 223845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sontur11.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'nin Socrates ve Da Vinci eğitim programlarına katılacağız 
</HEADLINE>
<TEXT>

     Türkiye, Avrupa Birliği'nin AB ''eğitimde fırsat eşitliği, ortak bir mesleki eğitim politikası, meslek standardı ve kalite birliği'' sağlamak amacıyla yürüttüğü eğitim programlarına gelecek ay resmen katılacak. 
     AB'nin Socrates, Leonardo da Vinci ve Youth isimli programlarının Türkiye'de yürütülmesinden sorumlu Ulusal Ajans, hazırlık çalışmalarını tamamladı. 
     Ulusal Ajans yetkililerinden alınan bilgiye göre, tam katılımının kabul edilmesi halinde AB ülkeleri ve AB'ye aday diğer ülkelerinin yanı sıra Türkiye bu programları katılan 31. ülke olacak. 
     Yetkililer, AB Komisyonu'nun Türkiye'nin gelecek aydan itibaren resmen katılmasına ilişkin kararının bugünlerde açıklanmasını beklediklerini bildirdiler. 
     
     SOCRATES PROGRAMI 
     Socrates Programı, ''Comenius-Okul Eğitimi'' ve ''Yükseköğretim-Erasmus'' olmak üzere iki bölümden oluşuyor. 
     Okul öncesinden lise son sınıfa kadar olan genel eğitimi kapsayan Comenius Programı kapsamında okul ortaklıkları kuruluyor, öğretmen ve öğrenci değişimi yapılıyor. Program, ortak müfredat, dil öğrenimi, uzaktan eğitim, yetişkin eğitimi ve hizmet içi eğitim alanlarını kapsayan projelerin gerçekleştirilmesine fırsat tanıyor. 
     Yükseköğretimin tüm seviyelerini kapsayan Erasmus Programı çerçevesinde üniversiteler arasında ortaklıklar kuruluyor, öğrenci ve öğretim üyesi değişikliği yapılabiliyor. Üniversiteler ortak projeler hazırlayabiliyor. Avrupalı öğrencilerin ve akademisyenlerin Türkiye'yi tanımaları açısından önem verilen programa katılmaları için üniversitelerin kendi programlarına uygun üniversitelerle anlaşma imzalamaları teşvik ediliyor. 
     
     LEONARDO DA VINCI 
     Leonardo da Vinci Programı da mesleki eğitimin kalitesinin artırılmasını ve güçlendirilmesini amaçlıyor. Mesleki eğitim almış kişiler, öğrenciler, genç işçiler, eğiticiler ve yeni mezunlar için üye aday ülkelere ziyaret fırsatı tanıyan programda, uzmanlarının eğitimi için uluslararası değişim, uzmanların eğitim ziyaretleri ve iletişim teknolojilerinin mesleki eğitimde kullanılması ile mesleki eğitimde yenilik ve kaliteyi geliştirmeye yönelik projeler hazırlanması öngörülüyor. 
     Youth Gençlik Programı da 15-25 yaş arası gençlerin değişim ve gönüllülük esasını baz alıyor. Program, Avrupalı gençlerin birbirlerini tanımalarını ve toplumsal faaliyetlere gönüllü olarak katılmalarını amaçlıyor. 
     
     YARARLANMAK İÇİN PROJE ŞART 
     Programlardan yararlanabilmek için öncelikle internet bağlantısı bulunan bir bilgisayara sahip olmak gerekiyor. Bu doğrultuda programlar hakkında bilgi edinilebiliyor ve proje için başvuru çağrıları takip edilebiliyor. Ayrıca, çeşitli sitelerden projeye ortak olacak okul bulunabiliyor. 
     Programlardan yararlanabilmek için, proje başvuru çağrısı çerçevesinde okulda, İngilizce, Fransızca veya Almanca bilen bir öğretmenin de yer alacağı bir proje ekibi oluşturulması gerekiyor. 
     Programdan yararlanmanın en önemli şartı, bir veya birkaç proje ortağının olması veya bir projenin ortağı olunması. Proje ortağı bulmak için Ulusal Ajans'ın www.ua.gov.tr internet adresinden yararlanılabiliyor. 
     Proje başvurusundan sonra yapılacak değerlendirme sonucunda seçilecek projelere finansal destek sağlanıyor. 
     
</TEXT>
</DOC>
