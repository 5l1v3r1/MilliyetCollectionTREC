<DOC>
<DOCNO> 234363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sondun16.html </URL>
<DATE> 2004/04/24/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
"AB Komisyonu, Türkiye'nin AB üyeliğini gerçekleştirmek istiyor" 
</HEADLINE>
<TEXT>

     AB Komisyonu'nun, gerektiği takdirde AB ülkeleri hükümet ve devlet başkanlarına karşı çıkarak Türkiye'nin üyeliğini gerçekleştirmek istediği öne sürüldü. 
     Almanya'nın önde gelen haftalık siyasi dergilerinden Der Spiegel, AB ülkelerindeki üst düzey yetkililerin, Türkiye'nin Birlik üyeliğinin AB anayasasıyla ilgili halkoylamalarını olumsuz yönde etkilemesinden endişe ettiklerini, ancak ''Brüksel'deki uzmanların'', Türkiye ile üyelik müzakerelerine başlanmasının ertelenmesi konusunda hükümet ve devlet başkanlarına hiçbir gerekçe vermemeye kararlı olduklarını yazdı. 
     AB'nin genişlemeden sorumlu komisyon üyesi Günter Verheugen'in, Türkiye ile üyelik müzakerelerine başlanması konusunda olumlu bir karar alınması durumunda müzakereler için bir tarih vereceğini de açıkladığı ifade edilen haberde, komisyonun olumlu bir rapor sunması durumunda hükümet ve devlet başkanlarının bu raporu dikkate almadan AB kurumları arasında bir çatışmaya girmeyi göze alamayacakları görüşüne yer verildi. 
     Bir üst düzey AB yetkilisinin, ''Komisyon, üye ülkelerdeki tartışmalardan etkilenmeyecektir'' şeklinde konuştuğu da kaydedildi. 
     Haberde ayrıca, Almanya'da Başbakan Gerhard Schröder'in Türkiye'nin AB üyeliğini desteklediği, muhalefetteki Hıristiyan Demokrat Birlik Partisi CDU Genel Başkanı Angela Merkel'inse Türkiye'ye ''imtiyazlı ortaklık'' önerdiği, Fransa'da da Cumhurbaşkanı Jacques Chirac'ın, Türkiye ile üyelik müzakerelerine başlanmasından yana tavır koyduğu, ancak ''parti arkadaşlarının'' Merkel'in önerisini desteklediği hatırlatıldı. 
     
</TEXT>
</DOC>
