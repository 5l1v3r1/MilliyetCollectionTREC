<DOC>
<DOCNO> 207574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sonspo27.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana'da beklenen gelişme Futbolcular antrenmana çıkmayacak 
</HEADLINE>
<TEXT>

     Adanaspor'da futbolcular, kulüp başkanı Çağdaş Ergin'den olumlu haber alıncaya dek antrenmanlara çıkmama kararı aldı. 
     Adanaspor Futbol Takımı Kaptanı Timur Yanyalı, 5 Ocak Stadı'nda takım arkadaşlarıyla birlikte düzenlediği toplantıda, belirsizlikten dolayı uzun zamandır huzursuzluk yaşadıklarını, kulüp başkanı Çağdaş Ergin ile bugün yapılan görüşmelerin ardından antrenmana çıkmama kararı aldıklarını söyledi. 
     Spor kamuoyunun bunu bir tavır olarak görmemesi gerektiğini belirten Timur Yanyalı, şunları kaydetti 
     ''Uzun zamandır büyük bir sabır ve özveriyle Adanaspor'daki sıkıntıların giderilmesini bekledik. Ne varki şimdiye kadar hiçbir olumlu hareket ve gelişme olmadı. Bugün de başkanımız Çağdaş Ergin ile görüştük. O da bizlere Size karşı mahçubuz. Ne istiyorsanız yapabilirsiniz. Arayışlarımız sürüyor. Pazartesi gününe kadar bekleyin dedi. Biz de hem ailelerimizle görüşmek hem de önümüzü görmek için 12 Ocak Pazartesi gününe kadar antrenmanlara çıkmama kararı aldık. Çok üzüntülüyüz. Ne yapacağımızı ve geleceğimizi bilmiyoruz. Bunu kimsenin tavır olarak görmesini istemiyoruz.'' 
     
     VURAL ''KİMSENİN DAYANACAK GÜCÜ KALMADI'' 
     Adanaspor Teknik Direktörü Yılmaz Vural da futbolcu ve kulüp çalışanlarının sabrının kalmadığını bildirdi. 
     Futbolcuların aldığı kararı desteklediğini ifade eden Vural, konuşmasını şöyle sürdürdü 
     ''Başkanımız Çağdaş Ergin ile telefonla görüştük. Yeni bir gelişme olmadığını söyledi. Ancak arayışların da sürdüğünü, yeni çözüm önerileri içinde olduğunu belirtti. Ayrıca, antrenmana çıkıp çıkmama konusunu da futbolcuların tercihine bıraktı. 
     Futbolcular toplantı yaparak, pazartesi gününe kadar antrenmana çıkmayacaklarını açıkladılar. Ben de kararı destekliyorum. Kimsenin dayanacak gücü kalmadı. Böylece belki önümüzü görerek, ne yapacağımıza karar veririz.'' Bu arada futbolcular kısa süren ter antrenmanı yaptı. Antrenmana, izinli olan Necati Ateş ile Genç Milli Takım kampında bulunan Umut ile Tolga katılmadı. 
     
</TEXT>
</DOC>
