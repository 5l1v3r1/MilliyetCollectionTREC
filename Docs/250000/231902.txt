<DOC>
<DOCNO> 231902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/yasam/yas02.html </URL>
<DATE> 2004/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalp krizine en iyi ilaç, 'sevgi' 
</HEADLINE>
<TEXT>

   Yalnız insanların ikinci bir kalp krizi geçirme riski, sevdikleriyle bir arada olanlara göre iki kat fazla 
      DIŞ HABERLER 
   
   Samimiyet ve sevgi dolu bir ilişkinin, kalp krizi geçiren insanların en iyi ilacı olduğu ifade edildi. 
   İngiltere'deki Manchester Kraliyet Hastanesi tarafından, kalp krizi geçirmiş 600 kişinin 12 ay boyunca izlenmesiyle yapılan araştırmaya göre, arkadaş, sevgili veya bir akrabayla yakın bir ilişkiye sahip olmak, yeniden kalp krizi geçirme riskini yarıya indiriyor. 
   Samimi bir ilişkinin sosyal destek sağladığını ve stresi yenmeye yardımcı olduğunu belirten araştırmacılar, güvenebileceği bir kişiyle yakın bir ilişkisi olmayan insanların stresli olmaya daha yatkın olduğunu söyledi. Daha önce de Chicago Üniversitesi tarafından yapılan bir araştırmada, yalnız insanların kardiyovasküler sistemlerinin yalnız olmayanlarınkinden farklı çalıştığı ve bu insanların kalp hastalıklarına yakalanma ihtimalinin daha fazla olduğu saptanmıştı. 
   
   Sabahlar tehlikeli    En çok kalp krizi ve felç geçirilen zaman diliminin, sabah uyandıktan hemen sonraki saatler olduğu belirlendi. İngiltere'deki Kalp Hastaları Birliği tarafından ambulans kayıtları incelenerek yapılan araştırmaya göre, hayati tehlike oluşturan kalp krizi ve felç geçirme olayları, sabah 8 ile 11 saatleri arasında yoğunlaşıyor. Sabah uyandıktan sonraki saatlerin en riskli saatler olduğunu söyleyen uzmanlar, uyanıldığı zaman göğüste hissedilen ağrı ve uyuşukluk hissinin ihmal edilmemesi gerektiğini belirtiyor. Uyurken kan basıncının en düşük seviyeye geldiğini ve uyanmayla da bir anda yükseldiğini belirten araştırmacılar, kan basıncındaki bu ani yükselmenin riskin artmasına yol açtığını vurguladılar. Yataktan kalkıp işe gitme, trafiğe takılma gibi düşüncelerin de strese yol açarak kalp krizi ve felç riskini artırabileceği belirtildi. 
   
   
</TEXT>
</DOC>
