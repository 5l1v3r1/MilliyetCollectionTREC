<DOC>
<DOCNO> 212896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/soneko03.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Tüzmen, Ukrayna ve Suriye yolcusu... 
</HEADLINE>
<TEXT>

     Devlet Bakanı Kürşad Tüzmen, bu ay içinde Türk işadamlarıyla birlikte Ukrayna ve Suriye'ye gideceklerini belirterek, ''Ukrayna ile Karma Ekonomik Komisyon KEK toplantısı, Suriye ile Serbest Ticaret Anlaşması STA yapmayı planlıyoruz'' dedi. 
     Devlet Bakanı Tüzmen, ilk olarak 24-27 Şubat tarihleri arasında yaklaşık 150 ihracatçı ve müteahhit ile birlikte Ukrayna'ya gideceklerini belirterek, şunları kaydetti 
     ''Ukrayna, Türk ihracatçıları ve yurtdışı müteahhitlik firmalarımız açısından önemli bir ülkedir. Ziyaretimiz sırasında Türkiye-Ukrayna KEK toplantısını gerçekleştireceğiz. Ukraynalı yetkililerle iki ülke arasında çözülmesi gereken sorunları ele alacağız. Ayrıca özel sektörün bu ülkede yaşadığı sıkıntıları çözüme kavuşturmayı amaçlıyoruz. Ziyaretimiz sırasında Türk işadamları ile Ukraynalı işadamlarını bir araya getirerek iki ülke ticaret hacmini artırmayı planlıyoruz.'' Ukrayna'dan döndükten hemen sonra Şubat ayı sonunda yine işadamları ile birlikte Suriye'ye gideceklerini belirten Tüzmen, Suriye Devlet Başkanı Beşşar Esad'ın 6-8 Ocak 2004 tarihlerinde gerçekleştirdiği Türkiye ziyaretini hatırlatarak söz konusu ziyaret sırasında Suriye heyeti ile yapılan görüşmelerde ele alınan projelerin iki ülke ticari ve ekonomik ilişkilerinin gelişmesine büyük katkılar sağlayacağını bildirdi. 
     Tüzmen, Suriye ile ticari ve ekonomik ilişkilerin son yıllarda önemli mesafeler kaydettiğine işaret ederek, Suriye Devlet Başkanı Esad'ın gerçekleştirdiği ziyaret sırasında yapılan görüşmelerde Türkiye ile Suriye arasında başta bir Serbest Ticaret Anlaşması imzalanması olmak üzere önemli projelerin ele alındığını, ayrıca iki ülke sınır illerinin birbirleriyle daha rahat ticaret yapmalarını sağlayacak sınır ticaret merkezleri projesinin de kısa sürede sonuçlandırılmasının kararlaştırıldığını bildirdi. 
     
     TÜRKİYE-SURİYE TİCARET HACMİ 
     Bakan Tüzmen, Türkiye-Suriye ticaret hacminin ilk etapta 2 milyar dolar seviyesine çıkarılmasının hedeflendiğini belirterek, şunları kaydetti 
     ''Bu hedefe ancak özel ticaret düzenlemelerini hayata geçirerek ulaşabiliriz. Alınacak önlemlerin en başında ise iki ülke arasında bir STA imzalanması geliyor. Suriye'nin AB ile sonuçlandırdığı ortaklık anlaşması Türkiye ile Suriye arasındaki STA'ya zemin hazırladı. Türkiye olarak STA'nın taslak metnini Suriye tarafına ilettik. Artık bundan sonraki çalışmalarımızı bu taslak üzerinde yürüterek en kısa sürede sonuçlandırmayı hedefliyoruz.'' Tüzmen, Türkiye-Suriye sınırında verimli tarım arazilerinin bulunduğunu, bu bölgenin mayınlardan arındırılarak organize tarıma hazır hale getirilebileceğini, üretilen ürünlerin ise dünya pazarlarına ihraç edilebileceğini bildirdi. Suriye tarafının görüşmeler sırasında sınırda bir serbest bölge kurulmasını teklif ettiğini, burada iki ülkenin ortak üretim projeleri geliştirebileceğini belirten Tüzmen Meksika-ABD sınırındaki ''Maquzladora''lar gibi çalışacak bu modellerin Türk ürünlerinin gerek Suriye, gerek diğer Arap ülkeleri pazarlarına girişini kolaylaştırabileceğini söyledi. 
     
     TÜRKİYE-SURİYE-IRAK DEMİRYOLU 
     Türkiye-Suriye-Irak Haydarpaşa-Bağdat demiryolunun gerek Irak, gerek Suriye ile ticarette daha etkin bir biçimde kullanılması gerektiğine işaret eden Tüzmen, söz konusu hattın yüksek ücret nedeniyle tam olarak kullanılamadığını, yapacakları görüşmelerde bu konuyu da ele alacaklarını bildirdi. 
     Tüzmen, Suriye tarafının kısa süre içinde tarife indirimine gideceğine inandığını belirterek, ''Suriye tarafını karayolu taşımacılığında tahsil edilen ücretlerin düşürülmesi konusunda ikna ettik. Şimdi sırada demiryolu hattının Suriye ve Irak ile ticarette daha etkin kullanımı var. Bu her iki ülkenin de lehine bir durumdur. Bunu değerlendirmemiz lazım'' diye konuştu. 
     
</TEXT>
</DOC>
