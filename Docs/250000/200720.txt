<DOC>
<DOCNO> 200720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur64.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçek "En önce yapılması gereken, terör konusunda işbirliğidir" 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, Türkiye'ye Gelmeyin tarzındaki beyanların teröre pasif destek olduğunu belirterek, ''Bunun için herkesin en önce yapması gereken şey, 'falanca yere gitmeyin, filan ülkeye ziyaretlerinizi kesin' tarzında bildiri yayınlamak, ikazda bulunmak değil, terör konusunda işbirliği yapmaktır'' dedi. 
     Çiçek, Bakanlar Kurulu Toplantısı'na ilişkin açıklamasının ardından gazetecilerin sorularını yanıtladı. 
     Başbakan Recep Tayyip Erdoğan'ın ABD'ye ziyaretinin sorulması üzerine Çiçek, ziyaretin 2004 yılının ilk ayında gerçekleşmesinin uygun olacağı kanaatini taşıdıklarını söyledi. Tarihin resmi kanaldan ulaştırılması gerektiğini ifade eden Çiçek, ziyaretin Ocak ayında gerçekleşebileceğini kaydetti. 
     İstanbul'daki bombalı saldırılara ilişkin bazı Avrupa ülkelerinin Türkiye'ye karşı olumsuz yaklaşımlarda bulunduğunu belirterek, ABD'ye yaptığı ziyarette bu ülkenin İstanbul'daki bombalı terör eylemleri konusunda nasıl bir yaklaşımda bulunduğunu soran gazeteciye Çiçek, şu yanıtı verdi 
     ''Benim edindiğim genel intiba böyle bir yaklaşımın tasvip edilmediğidir. Ben orada bir kısım sivil toplum kuruluşlarıyla görüştüm. Biz, hep açık olarak ifade ettik. Türkiye'ye gelmeyin tarzındaki beyanlar, teröre pasif destek olur. Çünkü, bu çok doğru da değildir. Terör karşısında kararlı olmak gerekmektedir. Eğer terör, birilerine zarar vermeye karar veriyorsa bunu Türkiye'de yapacağına başka bir yerde de yapabilir. Bunun için herkesin en önce yapması gereken şey, 'falanca yere gitmeyin, filan ülkeye ziyaretlerinizi kesin' tarzında bildiri yayınlamak, ikazda bulunmak değil, terör konusunda işbirliği yapmaktır. 
     Bunun şartlarını hep söylemeye çalıştık. Evvela, terör konusunda maalesef devletlerin zafiyet içerisinde bulunmasının birkaç sebebi var bunlardan bir tanesi ülkelerin terörün tanımında anlaşamamış olmalarıdır. Bizim terörist dediğimizi bir başkaları siyasi mülteci veya özgürlük savaşçısı olarak kabul edebilmektedir. Terörün tanımında anlaşamayınca, teröristin kim olduğunu tanımakta da zorluk çekilmektedir. Terörün tanımında ve teröristin kim olduğu konusunda bir mutabakat hasıl olmayınca, terörün kaynağını kurutmak da özellikle finansmanının denetiminde bir kısım zorluklarla karşılaşılmaktadır.'' Çiçek, birçok organize suçun arkasında da terör örgütlerinin bulunduğuna dikkati çekerek, açıklamasını şöyle sürdürdü 
     ''Uyuşturucu kaçakçılığının, insan ticaretinin arkasında zaman zaman bazı terör örgütleri çıkmaktadır. Finansmanını buradan sağlamaktadır. Böyle olunca yapılması gereken iş, bu söylediğim çerçevede uluslararası işbirliğini gerçekleştirmektir. NATO, BM bünyesinde böyle bir tartışma yapılabilir. Bunlar için en uygun şemsiyedir. Avrupa Konseyi bünyesinde çalışmalar var. Bunlara hız vermek gerekir. Yoksa, 'falanca yerde terör olayı oldu' deyip, oradan tası tarağı toplayıp gitmek terörün istediği hedeftir. 
     AB'nin taziye mesajlarını saygıyla karşılıyoruz ama, pasif tutumlarını doğru bulmuyoruz.'' 
     
     KEMAL VE YAVUZ UZAN'IN İADESİ 
     Bakan Çiçek, ''Kemal ve Yavuz Uzan'ın ABD'de göz hapsinde tutulduğu ve bu ülkeden istendiği söyleniyor. Bu kişiler yakalandılar mı İadeleri söz konusu mu '' sorusunu yanıtlarken, bu kişiler hakkında Şişli Sulh Ceza Mahkemesi'nin gıyabi tutuklama kararı olduğunu anımsattı. 
     Bu karardan sonra Adalet Bakanlığı olarak ilgili kuruluşlarla işbirliği içerisinde kırmızı bülten çıkardıklarını belirten Çiçek, ''Bize önceki gün bu kişilerin ABD'de olabileceği tarzında Kaçakçılık ve Organize Suçlar Dairesi'nden, İnterpol'den bilgi ulaşmıştır, ABD'de oldukları yönünde. Orada bir adres de verilmiştir. Bunun üzerine biz bunların geçici olarak tutuklanmaları ve iadeleri konusundaki resmi müracaatımızı yeni baştan yapmış olduk'' dedi. 
     Çiçek, bu işi sonuna kadar takip edeceklerini belirterek, hukuk devletinin gereğinin bu olduğunu söyledi. 
     Söz konusu kişilerinin iadelerinin ne kadar süreceğinin sorulması üzerine Çiçek, bu sürenin tahmin edilmesinin mümkün olmadığını ifade ederek, kısa sürede olmasını temenni ettiklerini kaydetti. Çiçek, ulusal programda vaat edilenlerden ne kadarının gerçekleştirildiğine ilişkin sayısal bilgiler vermesini isteyen bir gazeteciye, rakam olarak böyle bir değerlendirmenin olmadığını söyledi. 
     
     ''ÇIKARILMASI GEREKEN YASALAR VAR'' 
     Siyasi kriterler açısından ve özellikle geçtiğimiz ay yayınlanan ilerleme raporuna mesnet teşkil edebilmesi bakımından öncelikle çıkarılması gereken yasalar bulunduğunu belirten Çiçek, bunların kendilerinden önceki hükümetle birlikte 7 paket halinde çıkarıldığını anımsattı. 
     Çıkarılması gereken başka yasalar da bulunduğunu söyleyen Çiçek, ''93 yeni yasa, 52 kanunda da değişiklik gerektiren bir yasa bilançosu var önümüzde. Bunların hepsinin hemen bugün, yarın, bu yıl içinde çıkarılması gerekmiyor'' dedi. 
     Yasaların bir kısmının müzakere tarihi başladıktan sonra da çıkabileceğini ifade eden Çiçek, siyasi kriterlerle ilgili yasalara öncelik verdiklerini anlattı. 
     Bunların önemli bir kısmının çıkarıldığını, çıkarılması gereken yasaların başında Ceza Kanunu ve Ceza Usul Kanunu'nun geldiğini belirten Çiçek, bu kanunları TBMM'ye sevk ettiklerini bildirdi. 
     Buna benzer bazı yasaların bulunduğunu kaydeden Çiçek, bu yasaları çıkarmak için gayret ettiklerini, bu konuda AB'nin teşvik unsuru olduğunu, AB hedef olmasa bile bu düzenlemelerin yapılması gerektiğini kaydetti. 
     Çiçek, şu anda çıkarılacak yasalardan ziyade uygulamanın önem taşıdığını ve uygulamayı da yakından takip ettiklerini belirtti. 
     Çiçek, ''AB konusunu, eskisinden daha yakın, daha sıkı takibe almış oluyoruz'' dedi. 
     Hükümet Sözcüsü Çiçek, bir başka soru üzerine de YÖK Başkanlığı'na atanan Galatasaray Üniversitesi Rektörü Prof. Dr. Erdoğan Teziç'in çok değerli bir hukukçu olduğunu belirterek, başarı dileğinde bulundu. 
     
     İCRA İFLAS KANUNU 
     İcra İflas Kanunu'nun yakın bir geçmişte çıktığı, yeni bir düzenlemeye neden ihtiyaç duyulduğu ve bu düzenlemenin getireceği kolaylığın ne olduğu yolundaki soruya Çiçek, şu karşılığı verdi 
     ''Bizim bugün sevk ettiğimiz tasarı, daha önce TBMM'ye gönderdiğimiz tasarının bir bölümünde vardı. Fakat, bu konuda bazı talepler geldi, itirazlar oldu. Ayrı bir kanun olsa daha mı iyi olur tarzında Adalet Komisyonu'nda bu tür tartışmalar olmuştu. Tasarının öbür kısmını bu düzenleme sebebiyle geciktirmemek için çıkarmıştık. Dolayısıyla, şimdi değişik kuruluşlardan değerlendirmeleri de almak suretiyle bunu önemli buluyoruz. 
     İcra İflas Kanunu'nun mantığında şu vardır alacaklının alacağı, borçlunun borcu vardır. Alacaklı alacağını almak için belli istisnalar dışında, borçlunun nesi varsa alır. İşin sosyal boyutu bu kanunun genel mantığı içinde yoktur. Bu getirdiğimiz tasarıyla alacaklı ve borçlunun belli bir plan üzerinde anlaşmak suretiyle bir taraftan alacaklının alacağını alması, bir taraftan da borçlunun belli bir plan dahilinde anlaşarak, uzlaşarak işin sosyal boyutunu da gündeme getiren, bunu düzenleyen bir yasadır.'' Çiçek, Türkiye'de arka arkaya iki büyük kriz yaşandığını hatırlatarak, şunları söyledi 
     ''Birçok firma kendisinden kaynaklanmayan sebeplerden dolayı zora düştü. Pek çok kişiyi de işinden çıkarmak zorunda kaldı. İşçilerin fabrikaların batmasında, işletmelerin zarara girmesinde bir dahli yoktu. Şimdi tarafların belli bir kriter çerçevesinde ve bu yasada öngörülen hükümlere göre mahkemeyi de devreye sokmak suretiyle bir taraftan alacağın tahsili, borçların ödenmesi, işletmelerin devamı ve işçileri de hesaba katarak böyle bir düzenleme yapıyoruz.'' 
     
</TEXT>
</DOC>
