<DOC>
<DOCNO> 226794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sondun10.html </URL>
<DATE> 2004/03/30/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Gandi ailesinin yeni mirasçısı Rahul, siyasete adım attı 
</HEADLINE>
<TEXT>

     Hindistan'da, ülkenin bağımsızlığından beri en etkili siyasi güçlerden olan Kongre Partisi'nin yönetimini elinde tutan Gandi ailesinin son mirasçısı Rahul, siyaset sahnesine adım attı. 
     Sonya ile 1991'de suikasta kurban giden Rajiv Gandi'nin oğlu olan Rahul, Uttar Pradeş eyaletinde milletvekilliği için kampanyasına başladı. 
     Rahul Gandi, ''Indian Express'' gazetesinde bugün yayımlanan mülakatında, ''Gencim, eğitimliyim, planlarım var, ülkem için çalışmayı temel hakkım olarak görüyorum'' dedi. Rahul, Yeni Delhi televizyonuna da, babası Rajiv'in ölümünün ardından ülkesi için bir şeyler yapmaya karar verdiğini anlatırken, ''Büyük bir kayıp hissettim. Yas tutanlara baktım ve sorumluluk hissettim'' diye konuştu. 
     33 yaşındaki Rahul'un siyasete atılacağına dair aylardır söylentiler vardı. Rahul'un şu andaki Kongre Partisi lideri olan annesi Sonya, İtalyan asıllı olduğu için eleştiriliyordu. Rahul, annesine ilişkin eleştirileri yanıtlarken de, ''Hintli olmayı annesinden öğrendiğini'' söyledi. 
     Hindistan'ın İngiltere'den bağımsızlığını almasından sonra modern Hindistan'ın kurucusu ve ilk başbakanı Jawaharlal Nehru olmuştu. Nehru'nun ardından yerine kızı İndira Gandi geçmiş ve uzun yıllar ülkeyi yönettikten sonra bir suikasta kurban gitmişti. İndira Gandi'nin ardından siyasete atılan oğul Rajiv Gandi de 16 yıl başbakanlık yapmış ve öldürülmüştü. 
     Bağımsızlıktan sonra 52 yıl ülkeyi yöneten Kongre Partisi ile özdeşleşen aileden son olarak Rajiv Gandi'nin dul karısı Sonya Gandi, Kongre Partisi'nin lideri olmuştu. Rajiv Gandi ile 1968'de evlenen Sonya, 1983 yılında Hindistan vatandaşı olmuştu. 
     Kongre Partisi, Rahul Gandi'nin siyasete atılmasının 28 Nisan-8 Mayıs'ta yapılacak genel seçimlerde, uzun zamandır zayıflamış olan partinin gücünü artıracağını düşünüyor. 
     
</TEXT>
</DOC>
