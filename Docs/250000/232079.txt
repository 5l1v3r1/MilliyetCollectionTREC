<DOC>
<DOCNO> 232079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sonspo25.html </URL>
<DATE> 2004/04/16/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Yanal Gittiğim yerde ekibimle çalışacağım... 
</HEADLINE>
<TEXT>

     Gençlerbirliği Teknik Direktörü Ersun Yanal, A Milli Futbol Takımı'nda kendi ekibiyle çalışacağını söyledi. 
     Yanal, Futbol Federasyonu Başkanı Haluk Ulusoy ile 12 saat görüştüklerini ve her konuda anlaştıklarını belirterek, ''Her konu görüşüldü ve anlaşma sağlandı. Yapacağım basın toplantısından önce konuşmayacağım'' dedi. 
     A Milli Takım'da kendi ekibiyle çalışacağını ifade eden Yanal, ''Ben gittiğim yerde ekibimle çalışırım. 8 yıldır beraber çalışıyoruz. Birbirimizi tanıyoruz ve birbirimizin dilinden anlıyoruz. Ünal Karaman ve Mehmet Kulaksızoğlu'nun milli takımlarda kalmak istemesi durumunda, kendilerine uygun bir görev verilir. Ancak nerede ve ne şekilde çalışacaklarını bilemem'' diye konuştu. 
     Yanal, Belçika ile 28 Nisan Çarşamba günü Brüksel'de yapılacak özel maçta A Milli Takım'ın başında bulunacağını ve imzayı da bu karşılaşmadan önce atacağını kaydetti. 
     
     ANKARAGÜCÜ MAÇI HAZIRLIKLARI 
     Gençlerbirliği, yarın yapacağı Ankaragücü maçının hazırlıklarını bugün tamamladı. 
     Beştepe İlhan Cavcav Tesisleri'nde, Teknik Direktör Ersun Yanal yönetiminde yapılan çalışmada kırmızı-siyahlı futbolcular, kondisyon idmanının ardından pas çalışması yaptı. Kadro dışı bırakılan Bülent Akın ise takımdan ayrı alt sahada koştu. 
     Hafif sakatlıkları bulunan Deniz, Ali Tandoğan, Ümit Bozkurt'a Teknik Direktör Yanal antrenmanda fazla yüklenmezken, bu futbolcuların yarınki maçta oynayıp oynamayacakları maç saatinde belli olacak. 
     Ersun Yanal antrenman öncesi yaptığı açıklamada, ''Ankaragücü-Gençlerbirliği maçları izleyenlere her zaman zevk vermiştir. İki takım da rahat. Üst ve alt sıraları ilgilendirmeyen bir maç olacak'' dedi. 
     Öte yandan Gençlerbirliği'nin Gineli futbolcusu Youla antrenmana geç kalınca, takım arkadaşlarını idman sonrasında tatlı yemeye götürdü. 
     
</TEXT>
</DOC>
