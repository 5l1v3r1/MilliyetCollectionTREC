<DOC>
<DOCNO> 216411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/spor/spo15.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Talihsiz Güven    AKÇAABAT Sebatspor maçında ayağına darbe alan İstanbulsporlu Güven'in yine sol diz ön çapraz bağlarında kopma olduğu belirlendi. Bıçak altına yatacak olan Güven sezonu kapadı. Genç oyuncunun, daha önce bir kez ayağı kırıldı, geçen sezon da yine sol diz ön çapraz bağları koptuğu için 7 ay sahalardan uzak kaldı. 
   
   Prim dopingi    KONYASPOR, kesenin ağzını açarak, Galatasaray maçının kazanılması halinde oyunculara 3'er milyar lira dağıtma kararı aldı. Başkan Mehmet Köseoğlu, hedeflediklerinin ilk on takım arasına girmek olduğunu belirtip, "Galatasaray'a rövanşı da vermeyeceğiz" dedi. 
   
   Seçim 1 Mart'ta    ESKİ başkan İbrahim Öztek'in bir yıl hak mahrumiyeti cezasına çarptırılmasının ardından görevden alınması ile boşalan Judo Federasyonu'nun yeni patronu 1 Mart tarihinde yapılacak seçimle belli olacak. 25 Şubat tarihine kadar adaylar dosyalarını seçim kuruluna sunacak. 
   
   UEFA Kupası'nda saat değişikliği    UEFA Kupası'nda mücadele eden Türk takımlarından 2'sinin 3. turda yapacağı maçların saatlerinde değişikliğe gidildi. Futbol Federasyonu'ndan yapılan açıklamaya göre, daha önce 26 Şubat Perşembe günü saat 20.45'de başlayacağı açıklanan Galatasaray - Villarreal maçı 20.30'a, 3 Mart'ta 22.00'de başlayacağı açıklanan Roma - Gaziantepspor maçı da 18.30'a alındı. 
   
   Jaziri korkusu    AFRİKA Kupası'nın ardından bugün Gaziantep'e dönmesi beklenen Jaziri'nin dizinden sakatlığının bulunması endişe yarattı. MR çektiren bu oyuncunun Fenerbahçe maçına yetişip, yetişmeyeceğine beraberinde getireceği raporlar doğrultusunda karar verilecek. 
   
   Trilyonluk beklenti    SPONSORLUK ve federasyonlara özerklik tanıyan yasa tasarısı, TBMM Bütçe Plan Komisyonu'nda görüşülmeye başlandı. Yapılan eleştirilere cevap veren Devlet Bakanı ve Başbakan Yardımcısı Mehmet Ali Şahin, "Bu yasa Türk sporuna sıçrama yaptıracaktır" dedi. GSGM Müdürü Mehmet Atalay da tasarının yasallaşması ile 254 trilyon liralık bütçeyi daha verimli kullanabileceklerini söyledi. 
   
   Sebat fark attı    ELAZIĞSPOR'U gözüne kestiren Akçaabat Sebatspor, Ofspor ile oynadığı hazırlık maçında rakibini 7 - 2 mağlup etti. Kırmızı - Beyazlı ekibin gollerini Sumiala 3 , Erman Özgür, İbrahim, Bayram ve Sedat kaydederken, Ofspor'un sayıları Çetin'den geldi. 
   
   İmza krizi    SAMSUNSPOR'DA sezon sonunda sözleşmeleri bitecek olan Müslim Can ve Mehmet Nas ile yapılan görüşmelerden sonuç çıkmadı. Genel Menajer Süleyman Hurma, yaklaşık iki saat süren pazarlıklar sonunda iki oyuncudan da kesin bir yanıt alamadı. 
   
   
</TEXT>
</DOC>
