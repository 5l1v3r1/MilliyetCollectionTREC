<DOC>
<DOCNO> 218172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/yasam/yas01.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Adıyaman'da 5 şiddetinde DEPREM 
</HEADLINE>
<TEXT>
   Hasar yine devlette 
   Depremde yine en büyük zararı kamu binaları gördü. Kaymakamlık binasının ikinci katı harap oldu, emniyet binasının camları kırıldı... 
      ADIYAMAN DHA 
   
   Adıyaman'da dün meydana gelen 5 büyüklüğündeki depremde 3 katlı kaymakamlık binasının 2. katı kullanılamaz hale geldi, emniyet amirliği binasının camları kırıldı ve duvarlarında çatlaklar oluştu. 
   Boğaziçi Üniversitesi Kandilli Rasathanesi Deprem Araştırma Enstitüsü'nün merkez üssünü Adıyaman'ın Çelikhan ilçesi olarak saptadığı deprem dün 06.15'te meydana geldi. Richter ölçeğine göre 5 büyüklüğündeki deprem, Adıyaman'ın merkez ve tüm ilçeleriyle Malatya ve Sivas'ta da hissedildi. Halk panik halinde sokaklara dökülürken, depremde can kaybı ve yaralanan olmadı. Vatandaşlar geceyi sokakta geçirirken, Çelikhan Kaymakamı Mustafa Sarıkaya, ilçede 102 konutun hafif, aralarında Hükümet Konağı'nın da bulunduğu 12 binanın da orta derecede hasar gördüğünü kaydetti. 
   
   
</TEXT>
</DOC>
