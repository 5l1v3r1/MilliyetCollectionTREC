<DOC>
<DOCNO> 209248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/yazar/dundar.html </URL>
<DATE> 2004/01/17/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
İşgal, "insani bir amaç" mıdır 
</HEADLINE>
<TEXT>

   
   Öyle ilişkiler vardır ya kadın marazi bir düşkünlükle tutkundur adama... Adam sövse de dövse de vazgeçmez. Zavallı adeta tutkudan körleşmiştir. Gece dayağını yediği adamı, sabah mükellef kahvaltıyla karşılar. Ve adam, akşam bir posta fazla dayak atar. 
   Türkiye'nin Irak'tan dönen Amerikan askerleri için İncirlik üssünde ne kadar konforlu bir hangar hazırladığına dair haberler, bu örneği çağrıştırdı. 
   Amerikan Hava Kuvvetleri'nin internet sitesinde yer alan bilgilere göre, Türk askerinin eline kelepçe vurup başına çuval geçirenler, İncirlik'ten Türk misafirperverliğine yaraşır bir ağırlamayla uğurlanmış. İstirahat odaları, internet bağlantıları, türlü çeşit yiyecekler, hediyelik eşyalar... daha neler neler... 
   Irak'ta onların yerini almak üzere İncirlik'e gelecek 110 bin yeni işgal askerinin de aynı izzet - ikramla karşılanacağına kuşku yok. 
   Türkiye, maşası olmaktan kılpayı kurtulduğu bir uluslararası suça yataklık ediyor. Hem de Meclis'inden ve kamuoyundan gizlenen bir gizli kararnamenin verdiği yetki ile... 
   Türk Başbakanı Washington'a cebinde bir jestle gitsin diye... 
   
   O kadar çok soru işareti var ki bu nakliyede... 
   Niye "yeni komşumuz", hiçbir hukuki dayanağı olmayan bu haksız işgali sürdürmek için asker naklini, geldiği yerden, yani Katar'dan, Ürdün'den yapmıyor da İncirlik'i seçiyor 
   Niye tam Suriye ve İran'la ilişkilerin düzeldiği bir dönemde Türkiye'yi yeniden haksız işgalinin ortağı haline sokuyor 
   Ya Hükümet 
   Niye Meclis izni olmaksızın topraklarımızdan on binlerce Amerikan askerinin geçmesine izin veren, hepimizin geleceğini ipotek altına alan bir kararı biz Amerikan basınından öğreniyoruz 
   Neden Meclis Başkanı'nı da isyan ettiren, Yüce Divan'lık bir Anayasa ihlaliyle bu ülkenin parlamentosu devre dışı bırakılıyor .. 
   Neden "insani amaçlı geçiş izni verdik" diye kamuoyu yanıltılıyor 
   Hukuk, kamuoyu, BM tanımadan bir ülkeyi işgal edip, halkın üzerine ateş açmak ne zamandır "insani amaç" sayılıyor 
   
   Aşağılanıyoruz. 
   Hükümet sıkışınca topu askere atıyor. Başına çuval geçirilen asker, komşudaki işgale ortaklık kararına kılıf hazırlamak zorunda bırakılıyor. 
   Türkiye, Meclis'in reddettiği bir tezkereyi yeniden çıkarıp hava sahasını ve üslerini işgalciye açarak, kendi "kırmızı çizgi"lerinin çizilmesine aracılık ediyor. 
   Büyük kentlerde Amerikan temsilciliklerinin bulunduğu sokaklar trafiğe kapatılıyor. 
   Amerika'ya gitmek isteyen Türklerin parmak izleri alınıyor. 
   Utanıyoruz. 
   Geçen hafta Brezilya "Madem ki sen girişte benim yurttaşımı fişliyorsun, ben de seninkilere aynı muameleyi yapacağım" dedi ve gelen Amerikalıları havaalanında 9 saat bekletip, fotoğraflarını çekerek fişledikten sonra ülkeye alma uygulaması başlattı. 
   Gelen Amerikan askerlerine biz de aynı şeyi yapamaz mıyız 
   Bakarsınız aralarında şu çuvalcıları da yakalarız - ki sabah mükellef bir kahvaltı sunabilelim -. 
   
      
   
</TEXT>
</DOC>
