<DOC>
<DOCNO> 208597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/soneko26.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF Başkanlığı'na Abdullah Soydaş getiriliyor... 
</HEADLINE>
<TEXT>

     Başbakan Yardımcısı ve Devlet Bakanı Abdüllatif Şener, son yasal değişikliklerle Tasarruf Mevduatı Sigorta Fonu TMSF yönetiminin, Bankacılık Düzenleme ve Denetleme Kurulu'ndan BDDK ayrıldığını ve yeni bir fon kurulunun belirlenmesi gerektiğini vurgularken, ''Fon'a yapılacak atamalar belli oldu. Bugün Köşk'e çıkıyor'' dedi. 
     Jale Tezer İlköğretim Okulu'nda öğrencilerle söyleşisinin ardından gazetecilerin sorularını yanıtlayan Şener, Fon Kurulu'nun başkan, ikinci başkan ve 5 üyeden oluştuğunu, bu konudaki Bakanlar Kurulu imzasının tamamlandığını ve atamaların onay için bugün Köşk'e gönderileceğini bildirdi. 
     Şener, Fon Kurulu başkanlığı için Abdullah Soydaş'ın isminin belirlendiğini, Soydaş'ın 17 yıl bankalar yenminli murakıplığı yaptığını, halen mali müşavir olarak çalıştığını söyledi. 
     Şener, ikinci başkan olarak Şakir Ercan Gül'ün isminin belirlendiğini, Gül'ün maliye müfettişliğinden geldiğini ve İstanbul Defterdar Yardımcısı olarak çalıştığını vurguladı. Şener, ataması yapılacak diğer üyelerin isimlerini ise şöyle sıraladı 
     ''Ahmet Battal Hukuk doçenti, bankalar hukukunda ihtisas , Ahmet Karaca SBF mezunu, 12 yıl bankalar yeminli murakıplığı , Ahmet Ragıp Çelebi İşletme alanında master, banka müfettişliği , Mehmet Çalışkan SBF mezunu, 14 yıl bankalar yeminli murakıplığı, TMSF'de Gayrimenkul ve İştirak Dairesi Başkanlığı, halen Tasfiye Dairesi Başkanı Ahmet Yarız Bankacılık alanında master, Vakıflar Bankası Risk Yönetimi ve İş Denetiminin Sürdürülmesinden Sorumlu Yönetim Kurulu Üyesi .'' 
     
</TEXT>
</DOC>
