<DOC>
<DOCNO> 230781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/ekonomi/aeko.html </URL>
<DATE> 2004/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı, Kıbrıs'a turizm ve havayolu için gelecek 
</HEADLINE>
<TEXT>

   Son siyasi gelişmelerden sonra KKTC'ye ilk olarak Merrill Lynch ve Barclay's Bank ilgi gösterdi. Başbakan Talat'la konuşan Merrill Lynch, havayolu şirketi kurmak istiyor 
      Tarık Yılmaz Girne 
   
   Kuzey Kıbrıs Türk Cumhuriyeti'nde 24 Nisan'da yapılacak referandum öncesi yabancı yatırımcılar bilgi almak için yarışıyor. Uluslararası yatırım bankası Merrill Lynch, 150'den fazla yabancı yatırımcıyı KKTC Başbakanı Mehmet Ali Talat'la bir telekonferansta buluştururken, Barclay's Bank'ın bir temsilcisinin de adaya gelip Başbakan'dan adanın geleceği hakkında bilgi aldığı öğrenildi. Merrill Lynch, özel havayolu kurmak için harekete geçerken her iki bankanın da, bankacılık ve turizmle ilgilendiklerini hükümete bildirdiği belirtildi. 
   Annan Planı'nın 24 Nisan'da iki tarafta referanduma sunulması üzerine olasılıklar tartışılırken, 30 yıldır dünyadan izole olarak yaşayan ve Türkiye'den gönderilen yardımlarla ayakta duran KKTC'de hareketli günler yaşanıyor. 9 - 11 Nisan tarihleri arasında Başbakan Talat'ın davetlisi olarak Kıbrıs'a götürülen gazeteciler dışında Kuzey Kıbrıs'ta yabancı yatırımcıların da görüşmeler yapmak için sıraya girdiği öğrenildi. KKTC Başbakanı Talat, Merrill Lynch'in telekonferans yoluyla adadaki siyasi durum ve yatırım iklimi konusunda bilgi aldığını, Barclay's Bank'ın temsilcisiyle de bir görüşme yaptıklarını söyledi. İki yabancı yatırımcının da siyasi olarak adadaki olasılıklar üzerinde durduğunu dile getiren Talat, "Çözüm olacak mı Evet çıkar mı Hayır çıkarsa ne olur gibi soruların yanıtlarını bulmaya çalışıyorlar. Sanırım çözümden umutlular" diye konuştu. Talat, telekonferansa katılımın çok yüksek olduğunu belirtirken bir yetkili, katılan yatırımcı sayısının 150'den fazla olduğunu dile getirdi. 
   
   'Dezavantajlıyız ama...' 
   Talat, Rumlara karşı rekabet dezavantajları olduğunu, rekabetin eşitlenmesi için fon paylarının kaldırılacağını ve KDV oranlarının Rum kesimiyle uyumlu hale getirileceğini belirtti. Talat, Kuzey'in üstünlüklerini ise şöyle anlattı "Büyük bir yatırım açlığımız var. Özellikle turizm bakımından elverişli iklime sahibiz. İşçilik maliyetlerimiz de Rum kesiminden daha uygun olduğundan gelen yatırımcı imalat sanayinde de avantaj sağlayabilir. Eğitimin ekonomik boyutu da önemli ve bundan yararlanmak zorundayız." 
   
   1 Mayıs'ta gelmek istiyorlar 
   Başbakanlık Müsteşarı Eşref Vaiz ise görüşmeler konusunda ilginç bilgiler verdi. Her iki grupla yapılan görüşmede yabancıların, yasaların yatırım için müsait olup olmadığını, ne gibi yatırımlar yapılabileceğini, 1 Mayıs'tan itibaren Kıbrıs'a yatırım yapıp yapamayacaklarını sorduklarını söyledi. 
   Merrill Lynch'in Türk kesiminde özel bir havayolu şirketi kurmak istediğini kendilerine bildirdiğini belirten Vaiz, iki görüşmede de yatırımcıların bankacılık ve turizm yatırımına nasıl girebileceklerini sorduğunu kaydetti. 
   Vaiz, Türk yatırımcıların da Kıbrıs'a gelmek için çalışmalar yaptıklarını belirterek şöyle konuştu "Bu kadar yıldır Türk sermayesi istikrar sağlanamadığı için gelmedi. Ama artık dünyaya açılacağımız ve Türkiye'nin yeri ada halkı için çok önemli olduğu için sadece Türk sermayesine yönelik özel bir proje üzerinde çalışıyoruz." 
   
   'Para gelmezse felaket olur'    AB müktesebatına uyuma ilişkin çalışmaların gece gündüz sürdüğü KKTC'de yakın zaman içinde referandum dışında en önemli konu 15 Nisan'da toplanacak Uluslararası Bağış Konferansı... Konferansla 3.8 milyar dolar olarak açıklanan yer değiştirme ve konut dönüştürme maliyetinin köylerin boşaltılıp evsiz kalanların yeni yerleşim bölgelerine yerleştirilmesi katılacak ülke ve sivil toplum örgütleri tarafından karşılanması umut ediliyor. Kıbrıs'ta görüştüğümüz AB Uyum Koordinatörü Erhan Erçin, "3.8 milyar doların 1 milyar doları toplansa ne olur" sorumuza yanıtı tek kelimeyle özetliyor "Felaket." 
   
   'H l ordunun kara listesindeyiz'    Kıbrıs İşadamları Derneği Başkanı İŞAD Ünsal Özbilenler, adada birçok işadamının hem askeriye hem de kamu ihalelerine giremeyerek kara listeye alındığını belirtti. 
   Özbilenler, KKTC'nin resmi televizyonu BRT'de cumartesi günkü canlı yayında Türkiye'den gelen gazetecilerin sorularının yanıtlandığı toplantıda, ağır ithamlarda bulundu. Üç ay öncesine kadar hükümetin açtığı ihalelere giremediklerinden yakınan Özbilenler, askeriyenin h l hiçbir ihalesine giremediklerini kaydetti. Özbilenler şöyle devam etti 
   "Adada barıştan yana olan, çözüm isteyenler hem iş alamıyor hem de kara listeye alınıyor. Yurtdışından getirdiği mallar haftalarca limanlarda bekletiliyor. Askerler tehdit ediyor. Geçenlerde bir asker 'bu kafayla gidersen daha çok kara listede kalırsın' diyerek uyardı." Talat da, geçmişte kamu ihalelerine bazı işadamlarının alınmadığının doğru olduğunu ancak askeri ihalelerde kara liste uygulanıp uygulanmadığını bilmediğini söyledi. 
   
   İngiliz, İskoç ev kapma peşinde    İngiliz, İskoç ve İrlandalılar ev almak için adanın Türk kesimine akın akın geliyor. Ev ve arsa fiyatları özellikle sahil bölgelerinde yüzde 50 artarken Girne'de birkaç ay önce 28 - 30 bin sterline 68 - 72.8 milyar Türk Lirası satılan bir apartman dairesinin fiyatının 45 - 50 bin sterline 110 - 120 milyar Türk Lirası çıktığı belirtiliyor. Ancak bir dönüm arazi ya da bir konut alınabileceğine dair yasal kısıt ve alınacak konut için Bakanlar Kurulu'ndan izin zorunluluğu yabancıları zorluyor. Bu sınırlamaların bile yabancıları durdurmadığını belirten emlakçılar, bir Kıbrıslı'ya şirket ya da vakıf kurdurup onun üzerinden alım yaparak sorunu aştıklarını dile getiriyor. 
   
   
</TEXT>
</DOC>
