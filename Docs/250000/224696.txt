<DOC>
<DOCNO> 224696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/yasam/yas08.html </URL>
<DATE> 2004/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da sağlıkta bomba transfer 
</HEADLINE>
<TEXT>

   Karaciğer nakillerindeki başarısıyla tanınan Ege Üniversitesi organ nakli ekibi, İstanbul'a transfer oluyor 
      NESRİN COŞKUN İzmir DHA 
   
   İstanbul'daki Kadir Has Üniversitesi, Prof. Dr. Yaman Tokat başkanlığındaki Ege Üniversitesi Organ Nakli Merkezi ekibine göz koydu. Florance Nightingale Hastanesi'nde organ nakli merkezi kurma çalışmaları son aşamaya gelirken, teklifi değerlendiren Prof. Tokat, 'konuk öğretim üyesi' olarak üniversitede ders vermeye başladı. Tokat ve ekibinin transferinin kısa sürede gerçekleşeceği kaydedildi. 
   Daha önce yurtdışından gelen teklifleri Türkiye'de hizmet vermeyi istedikleri için reddettiklerini söyleyen Prof. Tokat, şunları söyledi "İstanbul, Marmara Bölgesi'yle birlikte Türkiye nüfusunun neredeyse yüzde 25'i. İstanbul'da kadavra oranının yüksek olabileceğini, insanlarımıza çok daha fazla hizmet vererek yurtdışına döviz gitmesini engelleyeceğimizi düşünüyoruz." 
   Ege Üniversitesi Hastanesi'ndeki karaciğer nakli programını kapatmak istemediklerini ancak bunun için düzenleme gerektiğini belirten Prof. Tokat, şunları söyledi "Sağlık Bakanlığı'ndan bazı izinler gerekiyor. Böyle bir kadroyu orada kurmak zaman alacak. 1 - 1.5 yıllık bir süreç bu. Buradaki insanları da hizmetsiz bırakmayız." 
   
   
</TEXT>
</DOC>
