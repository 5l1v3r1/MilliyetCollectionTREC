<DOC>
<DOCNO> 237549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonsiy27.html </URL>
<DATE> 2004/05/05/ </DATE>
<TIME> 20.22 </TIME>
<AUTHOR>  </AUTHOR>
<HEADLINE>
Yök Yasa tasarısına tepkiler... Hacettepe Üniversitesi Senatosu 
</HEADLINE>
<TEXT>

     Hacettepe Üniversitesi Senatosu, YÖK Yasa Tasarı ile ilgili olarak, ''yapılması planlanan düzenlemelerin, üniversitelerin akademik özgürlük ve özerkliğini zedelediği'' değerlendirmesini yaptı. 
     Hacettepe Üniversitesi Senatosu'nun YÖK Yasa Tasarısı ile toplantısının ardından yapılan yazılı açıklamada, ''Öncelikle üniversitelerle ilgili bir yasanın, üniversitelerin görüşü alınmaksızın TBMM'ye sunulmasını kamuoyunun takdirlerine bırakıyoruz'' denildi. 
     Tasarıdaki YÖK'ün yapısı ile ilgili düzenlemelerin üniversitelerin akademik özgürlük ve özerkliğini zedelediğine dikkat çekilen açıklamada, şöyle denildi 
     ''Yapılması planlanan düzenlemeler, üniversiteleri uluslararası kabul görmüş ölçütlerden uzaklaştırmakla kalmayıp, bugün ve gelecekte varolacak siyasal yapılaşmanın etkisi altına almakta ve mevcut üniversite yasasında taraflar açısından varolan problemlere çözüm getirmemektedir.'' Açıklamada, ''Üniversiteye girişte kullanılacak yöntem ve katsayılarla ilgili yapılması düşünülen değişikliklerin mevcut problemlerin kaynaklandığı noktaların bilimsel verilerle tespiti ve akılcı çözümlerin üniversite üst kurumlarınca toplumsal uzlaşmaya katkı sağlayacak biçimde uygulanmasının daha doğru olacağı'' görüşüne yer verildi. 
     
     Kocatepe Üniversitesi 

     Afyon Kocatepe Üniversitesi AKÜ Rektörü Prof. Dr. Halim Sözbilir de yaptığı açıklamada, YÖK Yasa Tasarısı'nın kamuoyunu bir yıldır meşgul ederek, üniversiteleri ve kişileri yıprattığını söyledi. 
     YÖK Başkanı Prof. Dr. Erdoğan Teziç'in uzlaşmacı tutumuna rağmen hükümetin diyalogdan kaçtığını savunan Sözbilir, tasarının ülke geleceğini tehlikeye attığını belirtti. Sözbilir, tasarının oldu-bittiye getirilmeden dünya standartlarına uygun, Atatürk ilke ve inkılaplarına bağlı ve çağdaş bir görüşle ele alınmasının şart olduğunu kaydetti. 
     Uzlaşmacı çalışmaların devamının sağlanmasının zorunlu olduğunu ifade eden Sözbilir, YÖK Başkanı Teziç'in üniversiteler kanadında böyle bir işlevi yerine getirecek hem kişilik hem de bilgi üstünlüklerine sahip, uzlaşmacı bir kişilik olduğuna inandıklarını bildirdi. 
     
</TEXT>
</DOC>
