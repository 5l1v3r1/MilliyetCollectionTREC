<DOC>
<DOCNO> 246845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/soneko46.html </URL>
<DATE> 2004/06/10/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Coşkun IMF, ekonominin geldiği noktadan fevkalade memnun... 
</HEADLINE>
<TEXT>

     Sanayi ve Ticaret Bakanı Ali Coşkun, Uluslararası Para Fonu'nun IMF , Türk ekonomisinin geldiği noktadan fevkalede memnun olduğunu bildirdi. 
     Coşkun, İstanbul Dünya Ticaret Merkezi yeni fuar kompleksinin hizmete girmesi dolayısıyla gerçekleştirilen Beton-Agrega Teknolojileri Ekipmanları Fuarı'nın açılışında basın mensuplarının sorularını yanıtladı. 
     Bakan Coşkun, IMF ile görüşmelerine ilişkin olarak, ''Özellikle Stand-by anlaşmasının sona ereceği bir yıl yaşıyoruz. 2005 yılında süresi bitecek, ondan sonra IMF ile olan ilişkilerimize bir yön verilecek'' dedi. 
     Bununla ilgili olarak 8. Gözden Geçirme Programı çerçevesinde IMF heyetinin ilgili bakanlıkları ziyaret ettiğini bildiren Coşkun, ''Ekonominin geldiği noktadan fevkalade memnunlar. Türkiye'nin gerçeklerini herhalde daha iyi ortaya koyduk ki hükümet olarak uygulanan ekonomik model de olumlu sonuçlar verdi'' diye konuştu. 
     Sanayide Nisan ayında yüzde 16.5'lik bir büyüme gerçekleştiğine ve 4 ayın ortalamasının da yüzde 15.7 olduğuna dikkati çeken Coşkun, şunları kaydetti 
     ''Sanayideki bu büyüme, yıl sonunda hedef alınan yüzde 5'lik büyümenin üzerinde bir büyümeyi gerçekleştireceğimizin habercisi. Maden sektöründe de son aylarda büyüme var. Enerji sektöründe büyüme var. Dolayısıyla reel sektördeki bu hareketlenme, IMF heyetini memnun etmiş durumda. Biz ağırlıklı olarak reel sektör üzerinde konuştuk. Çünkü para politikaları Merkez Bankası ve Hazine, mali disiplin de Maliye Bakanlığı tarafından dile getiriliyor. Çok olumlu bir görüşme geçti.'' 
     
     ''ÇOK BÜYÜK İNŞAAT MAKİNALARI YATIRIMIN İŞARETİ'' 
     Bir basın mensubunun büyümenin istihdama yansıyıp yansımayacağını sorması üzerine de Coşkun, büyümenin adım adım yansıdığını, burada en önemli hususun kayıtdışı ekonomiyi kayıt altına almak olduğunu söyledi. 
     Geçen dönemlerde uygulanan yanlış politikalar yüzünden kayıtdışı istihdamın geliştiğini belirten Coşkun, şöyle devam etti 
     ''Yeni teşviklerle kayıtdışı ekonomiyi kontrol altına aldığımız zaman Türkiye'nin çok borçlu olmadığı da anlaşılacak. Şu anda kamunun GSMH'daki borçlanma oranı yüzde 67.7'ye düştü. Maastricht kriterlerine göre yüzde 60'ın altında olması lazım ama kayıtdışı ekonomiyi hesaba kattığımızda bizim borçluluk oranımız yüzde 40'lı rakamlarda çıkıyor. Onun için kayıtdışı ekonomiyle mücadele en önemli unsurlardan birisi.'' İşsizliğin sorun olduğunu, işsizlikle ancak yatırım ve üretimle başa çıkılabileceğini ifade eden Coşkun, kapasite kullanım oranları da yüzde 80'lere ulaştığından artık taleplerin yatırıma doğru döndüğünü kaydetti. Coşkun, ''Bugün açtığımız fuardaki hareketlilik de, bu yatırımın işaretidir. Çok büyük inşaat makinaları ancak büyük yatırımlar için gelir. Bu, bir habercidir'' diye konuştu. 
     
</TEXT>
</DOC>
