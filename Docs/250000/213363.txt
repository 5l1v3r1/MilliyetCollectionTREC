<DOC>
<DOCNO> 213363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sonspo35.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Ankara'ya gitti... 
</HEADLINE>
<TEXT>

     Beşiktaş, ligde yarın Ankaragücü ile yapacağı maç için bugün Ankara'ya gitti. 
     Siyah-beyazlı takımın Ankara kafilesinde sakatlığı bulunan Giunti, milli takım kampından henüz dönmeyen Ahmed Hassan'ın yanı sıra Japon kulübü Vissel Kobe'ye transfer olması beklenen İlhan yer almadı. 
     Beşiktaş'ın Ankara'ya hareketinden önce Atatürk Havalimanı'nda basın mensuplarının sorularını yanıtlayan menajer Sinan Engin, İlhan'ın Vissel Kobe ile yüzde 99 anlaştığını belirterek, ''Ancak sözleşmenin mürekkebi kurumadan bu transferin kesin olarak gerçekleştiğini söylemek yanlış. İlhan, sabah yapılan antrenmanda yer aldı. Daha sonra arkadaşlarına veda etti. Kendisi de Ankara'ya gelmek istemedi'' diye konuştu. 
     Engin, Bursaspor maçında aldıkları galibiyetle kötü gidişe son verdiklerini, Ankaragücü'nü de yenerek galibiyet serisini sürdürmek istediklerini sözlerine ekledi. 

     
</TEXT>
</DOC>
