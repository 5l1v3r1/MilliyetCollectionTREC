<DOC>
<DOCNO> 247444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/dunya/dun02.html </URL>
<DATE> 2004/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus Bakan, İKÖ'de Talat'la görüşecek 
</HEADLINE>
<TEXT>


UTKU ÇAKIRÖZER Ankara 


Kıbrıs'ta yapılan referandumlar sonrasında KKTC'nin tecridini kaldırmaya yönelik adımlar atan ülkeler arasına geleneksel olarak Rum yanlısı politika izleyen Rusya da katılıyor. Rusya Dışişleri Bakanı Sergei Lavrov'un yarın İstanbul'da yapılacak İslam Konferansı Örgütü İKÖ Dışişleri Bakanları toplantısı sırasında KKTC Başbakanı Mehmet Ali Talat'la görüşeceği bildirildi. 
Rusya, KKTC'ye yönelik ilk açılımını İstanbul'da yapacak. İKÖ toplantısına gözlemci olarak katılacak Rusya'yı temsil eden Lavrov, temasları sırasında Talat ile ikili bir görüşme gerçekleştirecek. 
Rusya, 24 Nisan'daki referandum öncesinde, Rum tarafındaki "evet"lerin sayısını artırmayı amaçlayan bir BM Güvenlik Konseyi kararını veto etmişti. Referandum sonrasında tüm dünyanın Kıbrıs Türkleri üzerindeki izolasyonun kaldırılması yönünde adımlar atmaya başlamaları üzerine Moskova da pozisyon değişikliğine gitti. 


</TEXT>
</DOC>
