<DOC>
<DOCNO> 231410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sontur18.html </URL>
<DATE> 2004/04/14/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Bingöl'de öğrencilerin yol çilesi .. 
</HEADLINE>
<TEXT>

     Bingöl'ün Karlıova İlçesi'nde vatandaşlar tarafından yapılan asma köprü, öğrencilerin kabusu haline geldi. Her an yıkılma tehlikesi olan köprüyü mecburen kullanan öğrenciler, köprüden geçerken düşme tehlikesiyle de karşı karşıyalar. 
     AA muhabirinin aldığı bilgiye göre, Karlıova'ya bağlı 200 nüfuslu Yeniköy'ün çevre köy ve ilçelerle ulaşımı, yol olmadığı için sağlanamıyor. Köyün 600 metre aşağısından geçen Çevlik Deresi üzerine vatandaşlar tarafından taş ve ağaçlardan yapılan asma köprü, köyün tek ulaşımının sağlandığı yol oldu. 
     Kış mevsiminde kar yağışı nedeniyle kapanan köy yolu, yazın ise dere suyunun akıntısı nedeniyle kapanıyor. Köy yolu, sadece yılın 3 ayında kullanılabiliyor. 
     Okulu bulunmayan Yeniköy'de oturan 13 öğrenci, eğitimlerini sürdürdükleri Kalecik Pansiyonlu İlköğretim Okulu'na PİO asma köprüyü kullanmak zorunda kalıyorlar. 
     Pazartesi sabahı okula giden ve cuma günü akşamı okullarından evlerine dönen öğrenciler, her an yıkılma tehlikesiyle karşı karşıya olan Çevlik Deresi üzerindeki asma köprüyü kullanıyorlar. 
     Önceki yıllarda asma köprüden geçmeye çalışan bir vatandaşın dereye düşerek boğulduğunu anlatan köy sakinlerinden 65 yaşındaki Zülküf Ateş, dereye düşenlerin sayısının çok olduğunu, ancak bunlardan birinin kurtarılamadığını söyledi. 
     Köyün ihtiyar heyeti olarak yol yaptırılması için birçok kez girişimlerde bulunduklarını anlatan Ateş, girişimlerinden bir sonuç alınamadığını, öğrencilerin mağdur olmaması için 3 yıl önce asma köprü yaptıklarını kaydetti. 
     Çocuklarının suya düşmesinden korktuklarını anlatan Ateş, yol yapılmaması halinde bir sonraki dönemde köydeki öğrencileri okula göndermeyeceklerini söyledi. 
     
</TEXT>
</DOC>
