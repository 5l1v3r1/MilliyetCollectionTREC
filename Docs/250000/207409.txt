<DOC>
<DOCNO> 207409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/guncel/gun04.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Saat 05.00 
</HEADLINE>
<TEXT>
   Ah bir sabah olsa 
   Hava sıcaklığının eksi 6 dereceye düştüğü önceki gece her şeye rağmen dışarıda olmayı göze alan sokak çocuklarının 'HAYALLERİYLE ISINMASINA' tanık olduk 
      Bülent Özdemir 
   
   İstanbul'da bir kişinin donarak ölmesinin ardından, Sosyal Hizmetler İl Müdürlüğü'ne bağlı birimler sokak sokak gezerek, çocukları barınaklara yerleştirmeye başladı. Hava sıcaklığının eksi 6 dereceyi bulduğu önceki gece, her şeye rağmen dışarıda olmayı göze alan birkaç sokak çocuğuyla birlikte ateş çevresinde sabahlayıp sohbet ettik. 
   Onları Galata Köprüsü'nün Karaköy ayağında bir ateş etrafında bulduk. Üç kafadar İsmail, Kadir ve Ahmet. Aralarına girmemiz pek kolay olmadı. Zararsız olduğumuza ikna olduklarında, bir balık kasasını ters çevirip bize de yer açtılar ama bir şartla onlar için "tinerci" yazmayacağımız sözünü aldıktan sonra. 
   
   Babası altın bulmuş 
   Sokakta yaşayan çocuklardan en "kıdemlisi" İsmail. "Çok soğuk atlattık böyle. Çektirdi ama öldürmedi" diyor geçen dokuz yıl için. Ayvansaray Çocuk Koruma İstasyonu'na niçin sığınmadıklarını sorduğumuzda, "Eğer kapalı bir yer isteseydim evime giderdim" yanıtını veriyor. 
   Diyarbakırlı Ahmet evden kaçalı beş yıl olmuş. O gün bugündür, İstanbul sokaklarında yaşıyor. Okuma-yazması yok ama hayal dünyası oldukça geniş. Elindeki bir firmanın broşüründen spiker taklidi yaparak, hayali haberler okuyor bize. Hepsi zenginlik üzerine olan haberlerden biri şöyle başlıyor "Sayın seyirciler son aldığımız bir habere göre, Kadir'in babası tarlasını sürerken bir küp dolusu altın bulmuş." 
   Diğerleri gülüyor. Alışmışlar Ahmet'in hayallerine ve hayali haberlerine. Ateşi güçlendirmek için balıkçıların kasalarını kullanıyorlar. "Yarın yine dayak var" diyor Kadir. Kasaları yaktıkları için birkaç kez dayak yemişler, tanesi 500 bin liraymış. "Ama ne yapalım, dayak soğuktan iyidir" diye ekliyor. 
   
   Kardeşini arıyordu 
   Bu sırada bir genç geliyor yanımıza. Diğerleri hemen ayağa kalkıp sarılıyor. Gelenin adının Mehmet olduğunu öğreniyoruz. O da uzun zaman sokaklarda kalmış, daha sonra Zeytinburnu'nda bir ekmek fabrikasında işe başlamış. Kendisi kurtulmuş kurtulmasına ama kardeşi Hakan da düşmüş aynı yola. Diğer çocuklara, Hakan'ı görüp görmediklerini soruyor. Mecidiyeköy'e bakmış, ancak kimseyi bulamamış. "Son umut buraya geldim. İnşallah merkeze götürmüşlerdir. Soğuk gecelerde hep ailemin gelip beni almasını düşlerdim. Beni kimse eve götürmedi ama ben kardeşimi götüreceğim" diyor. 
   
   Sürekli saati soruyorlar...    Aslında hepsi hallerinden memnun gibi görünüyor ama işin aslı öyle değil. Sürekli saati soruyorlar. K bus gibi çöken gecenin ve soğuğun bir an önce bitmesini bekliyorlar. Ayrılırken son kez soruyor İsmail. Saatin 05.00 olduğunu söylediğimizde, "İyi, bugünü de atlattık" dediğini duyuyoruz. Daha sonra sabahın ayazında İstanbul sokaklarına vuruyoruz kendimizi. Hemen herkes kendine sığınacak bir yer bulmuş. 
   
   
   
   
</TEXT>
</DOC>
