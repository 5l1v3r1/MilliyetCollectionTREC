<DOC>
<DOCNO> 233309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/dunya/dun04.html </URL>
<DATE> 2004/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   İngiltere, AB Anayasası'nı oylayacak 
   İngiltere Başbakanı Tony Blair, "Avrupa Anayasası"nı referanduma götüreceğini açıkladı. Düne kadar bu konuda halkoyuna ihtiyaç bulunmadığını savunan Başbakan Blair, Parlamento'da yaptığı açıklamada, görüşünü değiştirdiğini resmen ilan etti. Blair, referandumun yapılacağı zamanıysa açıkça belirtmekten kaçındı. Başbakan bu zamanlamayı, sadece "Bu konudaki kampanyaların tamamlanmasından sonra" diye tarif etti. Referandumun en erken sonbahar aylarında yapılacağı tahmin ediliyor. 
   
   ABD HAMAS işlemez hale getirilsin 
   Amerikan yönetimi, terörist bir örgüt olarak nitelediği HAMAS'ın "işlemez duruma getirilmesini" istedi. ABD Dışişleri Bakanlığı Sözcüsü Richard Boucher, Filistin hükümetinin HAMAS'ı zaman içinde kapatması, örgütün Filistinlilere sağladığı sosyal hizmetleriyse hükümetin sağlaması gerektiğini belirterek, "HAMAS'ı işlemez duruma getirecek kişiler aradıklarını" söyledi. Boucher, "Amerikan yönetiminin hedeflenmiş suikastlara karşı olup olmadığına" ilişkin bir soru üzerine, Amerikan politikasının değişmediğini kaydetti. 
   
   Hindistan'da 'dev' seçimler dün başladı 
   Hindistan'da yapılan ve 3 hafta sürecek genel seçimlerde oy verme işlemi başladı. Ülkenin batısındaki Gucarat eyaletinden, kuzeybatıdaki Cammu - Keşmir ve kuzeydoğuda bulunan Assam'da dün Türkiye saatiyle 04.30'da oy verme işlemine başlandığı belirtildi. Seçimlerde 660 milyon seçmenin oy kullanması bekleniyor. Genel seçimlerde, Hintçesi "Baharat" olan Hindistan'ın iktidardaki koalisyon hükümetinin en büyük ortağı Hindistan Birleşik Parti'nin Bharatiya Janata Dal Genel Başkanı ve Başbakan Atal Bihari Vajpayii'nin Ulusal Demokratik İttifakı ile ülke tarihinde büyük maziye sahip Kongre Partisi'nin lideri Sonia Gandi önderliğindeki partiler ittifakı yarışıyor. 
   
   
   
</TEXT>
</DOC>
