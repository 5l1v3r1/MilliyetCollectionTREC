<DOC>
<DOCNO> 230114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/yasam/yas01.html </URL>
<DATE> 2004/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Organ mafyası böyle çalışıyor 
</HEADLINE>
<TEXT>

   Polisin 'organ ticareti şeması'na göre internet- doktor-hastane üçgeninde alıcı ile vericiyi mafya buluşturuyor ve 'lokmanın büyüğünü yutuyor' 
   Aslı Öktener 
   
   İstanbul İl Emniyet Müdürlüğü Mali Şube Müdürlüğü'nün çıkardığı Organ ve Doku Kaçakçılığı Suç Akış Şeması'na göre, mafya internet, doktorlar ve hastaneler aracılığıyla bulduğu hastaya, ikna ettiği sağlıklı kişilerin organlarını özel hastane ve laboratuvarda naklettiriyor. Organı veren kişi paranın küçük bir kısmını alabiliyor. Polisin şemasına göre organ kaçakçılığı şöyle işliyor 
   Organ ve doku kaçakçılığı şebekesinde aracı olarak adlandırılan kişiler, ihtiyaç sahiplerine doktorlar, internet ve hastaneler aracılığıyla ulaşıyor.Genellikle ekonomik geliri yüksek ihtiyaç sahipleri, suç organizasyonuna mensup aracılarla tanışıyor ve organ bulmaları için müracaat ediyor. 
   
   Yoksuldan zengine 
   Aracılar, bilgileri alıyor, yine ekonomik geliri düşük insanları Türk ya da yabancı böbreklerini satmak için ikna ediyor. Bu insanlar genellikle kahvelerden ve internetten bulunuyor. Vericilerin sağlıklı olması gerekiyor.Polis baskınlarına karşı en ince detaylar öğreniliyor. Şebekenin başındaki kişi onay verirse işlem gerçekleştiriliyor.Alıcı ve verici belirlenen gün ve saatte aynı anda özel hastane ve laboratuvarlarda ameliyata alınarak nakil işlemi yapılıyor.Nakilden elde edilen paranın küçük bir bölümü organı satana veriliyor. Kalan kısmını alıcı, doktor, hastane personeli ve şebekenin elebaşı paylaşıyor. 
   
   Kim bu doktor Y.E.S.    Mali Şube Müdürü Mustafa Aktaş, 1997'den bu yana organ mafyasıyla ilgili meydana gelen üç olayı da şöyle özetledi 
   1997'de organize bir şebekenin para karşılığı kandırdığı vatandaşlardan temin ettiği böbreklerin, zengin hastalara nakledildiği ihbarı üzerine harekete geçtik. Nakil, Özel M. Hastanesi'nde gerçekleşecekti. R.B., 8 bin dolar karşılığında böbreğinin alınması için hastaneye yatırılmıştı. Ameliyatı yapacak doktor Y.E.S. gözaltına alındı, mahkemece serbest bırakıldı.2001'de ekiplerimiz, Kadıköy'de Özel Y. Hastanesi'nde İsrail uyruklu üç alıcı ile yine yabancı uyruklu üç vericinin anlaşıp ameliyat olduğunu tespit etti. Ameliyatı yapan yine aynı doktordu. Hastanenin ruhsatı yoktu.Üçüncü olay 2002'de meydana geldi. Kadıköy'de yine Özel Y. Hastanesi'nde yapılan denetimde iki yabancı uyruklu kişi arasında nakil yapıldığı belirlendi. Heyet Başkanı yine doktor Y.E.S. idi. 
   
</TEXT>
</DOC>
