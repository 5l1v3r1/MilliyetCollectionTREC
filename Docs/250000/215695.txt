<DOC>
<DOCNO> 215695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sondun34.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye "imtiyazlı ortaklık" teklifine tepki 
</HEADLINE>
<TEXT>

     Almanya Türk Toplumu TGD Başkanı Hakkı Keskin, Birlik partili CDU CSU politikacıların, AB'ye tam üyelik yerine ''imtiyazlı ortaklık'' teklif ederek Türkiye'ye farklı davranmak istemelerinin ''öfkelendirici ve kırıcı olduğunu'' belirtti. 
     Keskin, yaptığı yazılı açıklamada, Birlik partilerinin zaman zaman dini ve kültürel farklılıkları, bazen coğrafi nedenleri ya da siyasi ve ekonomik farklılıkları Türkiye'nin AB üyeliğine karşı gerekçe gösterdiklerini kaydederek, ''Bu kişilerin gözünde Türkiye, bu kadar gülünç ve ayrımcılık yapan bir öneriyi kabul edecek kadar aptal ve yeteneksiz. Türkiye'nin bu kadar aşağılayıcı bir teklifi kabul edebileceğini ummak bile yeteri kadar aptalca'' ifadesine yer verdi. 
     Birlik partilerinin, yanlış ifadelerle Alman halkı arasındaki bazı korku ve endişeleri artırarak oy toplama peşinde olduğunu öne süren Keskin, bu partilerin bu konuda da yanıldığını, yapılan son araştırmalara göre, CDU taraftarlarının yüzde 54'ünün, Alman halkının da yüzde 58'inin Türkiye'nin orta ve uzun vadede AB üyeliğini desteklemeye başladığını kaydetti. 
     Keskin, Birlik partilerinin bu tutumuyla Almanya'da yaşayan Türkleri de karşılarına aldıklarına dikkat çekerek, Türklerin büyük bölümünün bu tutumun Alman toplumuna uyumlarını da zorlaştıracağına inandığını ifade etti. 
     Birlik partilerinin kendilerini aldatmaktan vazgeçmeleri ve Türkiye'ye diğer aday ülkeler gibi davranmaları çağrısında bulunan Keskin, aralık ayında alınacak kararın Türkiye'ye AB üyeliği konusunda önemli bir perspektif vereceğini, üyelik konusunda da daha sonraki yıllarda karar verileceğini hatırlattı. 
     
</TEXT>
</DOC>
