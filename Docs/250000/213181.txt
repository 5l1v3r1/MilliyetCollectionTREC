<DOC>
<DOCNO> 213181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/guncel/gun09.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapın artık şu barajı 
</HEADLINE>
<TEXT>

   Çine Çayı üzerindeki baraj inşaatı 38 yıldır sürüyor. Yılda üç kez taşan çayın tarım alanlarına verdiği zarar, barajın maliyetini geçti 
      YALÇIN ATA Aydın DHA 
   
   Aydın'da, Çine Çayı'nın taşkınlarla tarım alanlarına verdiği zararı önlemek için 38 yıl önce başlatılan baraj çalışmaları hala sürüyor. Bir yılda üç kez taşan çayın tarım alanlarına verdiği zarar, barajın tamamlanması için ayrılması gereken ödeneği de geçti. Koçarlı Ziraat Odası Başkanı Rıza Aslan, son taşkında üreticilerin zararının 75 trilyon lira olduğunu açıkladı. Aslan, geçen yıl meydana gelen taşkında da 300 bin dönüm ekili alanın sular altında kalması nedeniyle üreticinin 50 trilyon lira zarara uğradığını söyledi. 
   
   İhale üstüne ihale 
   Çine Çayı Barajı ve Hidro Elektrik Santrali için ilk çalışmalar 1966'da Aydın DSİ Müdürlüğü'nce başlatıldı. Ancak barajın projesi 1990'da hazırlanabildi. Aynı yıl da ihalesi yapıldı. İhaleyi kazanan firma uyarılara rağmen işe başlamayınca, devlet sözleşmeyi tek taraflı feshetti. İnşaat 1993'te ikinci kez ihale edildi. Bu kez ihaleyi kazanan şirket, zemin şartlarının olumsuzluğunu bahane ederek işin tasfiyesini istedi. 1995'de üçüncü kez açılan ihalede de barajın 2000 yılının ocak ayında bitirilmesi için sözleşme imzalanmıştı. Baraj için bugüne kadar 300 trilyon lira harcanmasına rağmen, işin ancak yüzde 36'sı bitirilebildi. 
   2003'te hazırlanan iş programına göre 2012'de bitirilmesi planlanan baraja, bu yıl sadece 14 trilyon lira ödenek ayrıldı. İnşaatın 2030'dan önce tamamlanmasının mümkün olmadığı öne sürüldü. 
   
   
   
</TEXT>
</DOC>
