<DOC>
<DOCNO> 219451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sondun18.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kabilliler, Bin Ladin'e müteşekkirler ama onu hiç özlemiyorlar .. 
</HEADLINE>
<TEXT>

     Kabilliler, El Kaide lideri Usame bin Ladin'e Taliban zulmünden kurtulmalarına vesile olduğu için teşekkür ediyor ve fakat onu hiç özlemiyorlar... 
     11 Eylül 2001 tarihinde ABD'yi canevinden vuran müthiş saldırıların bir numaralı şüphelisi ilan edilen bin Ladin ismi, Afganistan'da 7'den 70'e herkes tarafından biliniyor. Hemen herkes, bin Ladin'in, Amerikan müdahalesine yol açan ve 1996'dan beri iktidarda olan Taliban rejiminin yıkılmasıyla sonuçlanan süreci başlatan isim olduğunu da biliyor. 
     Taliban, ''misafir'' bin Ladin'i sınır dışı etmeyerek Amerikan saldırısını kaçınılmaz kıldı. Suudi kökenli milyarder bin Ladin Afganistan'a sığınmasaydı, Taliban muhtemelen hala ayakta olacak ve Afganlıları boyunduruğu altında inletmeye devam edecekti. 
     Kabil çarşısında döviz ticareti yapan Muhammet Tahir, AFP muhabiriyle konuşurken, kinayeli kinayeli ''Usame kurtardı ülkemizi...'' diyor. 
     Aşırı dinci despot Taliban rejiminden kurtulduklarına sevinen Afganlılar, memleketlerini terörist yatağı haline getiren bin Ladin'e hiç özlem duymuyor. 
     45 yaşındaki öğretmen Abdül Cemil Vefa, bunu anlatırken, ''Usame'nin yakalandığı gün, hem Afganistan hem de dünya barışı için çok önemli bir gün olacak'' diyor ve ekliyor ''Suçludan başka bir şey değil o...'' 
     Taliban rejiminin yıkılmasıyla işleri yoluna giren ve ''refaha eren'' Afganlıların sayısı hiç de az değil. Bu kimseler bugünkü zenginliklerini bin Ladin'e borçlu olduklarının farkındalar. 
     Bir lokantanın sahibi bu konuya değinirken şunu söylüyor 
     ''11 Eylül ABD'nin felaketi oldu. Bizim içinse büyük bir gün... Bin Ladin bize büyük iyilik yaptı '' Taliban rejiminin nice kadın gibi çalışmasını yasakladığı ilkokul öğretmeni Feride de Taliban'ın eski ''saygın konuğuna'' müteşekkir olduklarını belirtiyor ''Özgürlüğümüzü ona borçluyuz...'' 
     
</TEXT>
</DOC>
