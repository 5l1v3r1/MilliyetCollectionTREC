<DOC>
<DOCNO> 209706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sonspo35.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinan Engin Ahmet Dursun'un 1 yıl önce gönderecektik 
</HEADLINE>
<TEXT>

     Beşiktaş Futbol Takımı Menajeri Sinan Engin, Ahmet Dursun'un kendisi hakkında söylediklerine çok üzüldüğünü söyledi. 
     Engin, BJK Nevzat Demir Tesisleri'nde gerçekleştirilen antrenman öncesi basın mensuplarına yaptığı açıklamada, Ahmet Dursun'un, bazı televizyon kanalları ve gazetelerde kendisi hakkında yaptığı açıklamaların gerçeği yansıtmadığını ifade ederek, ''Beşiktaş'ın menfaatleri her şeyden önce gelir. Bu durum hakkında negatif bir şeyler söylemek istemiyorum. Ahmet aslında bir yıl önce gönderilmeliydi, biz ona ağabeylik yaptık. Şimdi söylediklerine üzülüyorum'' dedi. 
     Ahmet Dursun'un dilinin sürçtüğüne inandığı kaydeden Engin, ''Bir an önce kafasını düzeltip futbol oynamaya baksın. Ona ağabeylik yapmış biri olarak üzüldüm. Bu konuda başka bir şey söylemek istemiyorum'' diye konuştu. 
     
     SAMSUNSPOR MAÇI 
     Samsunspor ile hafta sonunda yapacakları lig maçına da değinen Engin, ''Zor geçecek. Sergen, Ronaldo ve Emre kart cezaları nedeniyle oynayamayacak. Ama onların yerine geçecek arkadaşların da iyi oynayacaklarına inanıyorum. İkinci yarıya galibiyetle başlamak istiyoruz'' dedi. 
     
     TRANSFERLER 
     Sinan Engin, basın mensuplarının transferlerle ilgili sorularını da şöyle yanıtladı 
     ''Altaylı İbrahim Akın önümüzdeki sezon bize katılacak. Genç ve geleceği olan bir futbolcu. Takıma yararlı olacağına inanıyorum. İstanbulsporlu Faruk ile ilgili herhangi bir görüşmemiz olmadı. Bu futbolcuyla ilgilenmiyoruz.'' Engin, Gaziantepsporlu İbrahim Toraman'ın alınıp alınmayacağıyla ilgili bir soruya da ''Şu an için ortada bir şey yok. Transfer çalışmalarımızı ikinci başkanımız Hüsnü Güreli yönetiyor. Her an, her şey olabilir'' yanıtını verdi. 
     
</TEXT>
</DOC>
