<DOC>
<DOCNO> 238446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sontur22.html </URL>
<DATE> 2004/05/08/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
"Vakitsiz öten" horozunu kesti ama... 
</HEADLINE>
<TEXT>

     Balıkesir'in Bandırma İlçesi'nde ''vakitsiz öten'' horozu yüzünden belediye tarafından para cezasına çarptırılan Kezban Kalfa, ''Şeyhmuz'' adlı horozunu kesti ama cezayı ödemekten kurtulamadı. 
     AA muhabirinin aldığı bilgiye göre, 17 Eylül Mahallesi Havuzlubahçe Sokak'ta bulunan Çalım Apartmanı'nın zemin katındaki dairesinde beslediği ''Şeyhmuz''un, ''vakitsiz ötmesi'' yüzünden apartman sakinlerince Bandırma Belediyesi'ne şikayet edilen, bu nedenle de encümence para cezasına çarptırılan Kalfa, Zabıta Müdürlüğü'nün ''horozunu uzaklaştırması için'' tanıdığı bir haftalık sürede Şeyhmuz'u kesti. 
     Horozuyla birlikte beslediği tavuklarını da yakınlarına dağıtan Kalfa, Bandırma Belediyesi'ne başvurarak 114 milyon 400 bin liralık para cezasının ödenmesi konusunda ''uzlaşma'' istedi. 
     Belediye yetkililerinin, encümen tarafından verilen cezaların iptal edilmesinin söz konusu olamayacağını, ancak ödeme konusunda kolaylık sağlanabileceğini bildirmeleri üzerine, Kalfa'nın borcunu 4 eşit taksitte ödemesine karar verildi. 
     
</TEXT>
</DOC>
