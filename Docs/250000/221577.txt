<DOC>
<DOCNO> 221577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sonspo30.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom'da Ergün ve Ümit Karan, Sebat maçında yok... 
</HEADLINE>
<TEXT>

     Galatasaray, ligde 13 Mart Cumartesi günü deplasmanda Akçaabat Sebatspor ile yapacağı maçın hazırlıklarını sürdürdü. 
     Florya Metin Oktay Tesisleri'nde basına kapalı olarak gerçekleştirilen antrenmana, kasığında sakatlığı bulunan Ergün ile sağ ayak bileğinde ezilme bulunan Ümit Karan'ın katılmadığı, üst adalesinde ağrıları bulunan ve kart cezası nedeniyle forma giyemeyecek olan Volkan'ın ise salonda çalıştığı açıklandı. 
     Kulüp doktoru Serhan Kurtulmuş, Ergün ve Ümit'in Akçaabat Sebatspor karşısında büyük bir olasılıkla oynayamayacaklarını dile getirerek, ''Biz, bir sonraki maçta hazır duruma gelebilmeleri için tedavilerini tüm hızıyla sürdürüyoruz'' diye konuştu. 
     Galatasaray, Akçaabat Sebatspor maçı için yarın öğle saatlerinde Trabzon'a gidecek. 
     
</TEXT>
</DOC>
