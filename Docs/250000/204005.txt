<DOC>
<DOCNO> 204005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sontur12.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'de Maliye Bakanlığı bütçesi görüşülmeye başlandı... 
</HEADLINE>
<TEXT>

     TBMM Genel Kurulu'nda Maliye Bakanlığı ile 2004 Gelir Bütçesi ve 2002 Kesin Hesap Kanunu tasarılarının görüşülmesine başlandı. 
     Bütçeler üzerinde CHP'nin görüşlerini açıklayan Mersin Milletvekili Mustafa Özyürek, ekonomik faaliyetlerin insanın mutluluğunu amaçlaması gerektiğini belirtti. DİE rakamlarına göre Türkiye'de 12 milyon insanın açlık sınırında yaşadığını kaydeden Özyürek, Hükümet'in, 3 ayda bu insanları tespit edip yardım yapacağını vaat etmesine karşın 13 ay geçmesine rağmen sadece ''sadaka niyetine'', kömür dağıtımı, ramazan çadırlarında yemek verme ve erzak torbası dağıtma gibi biraz da partizanca uygulamalarla yetindiğini savundu. 
     Bütçede memura ortalama 29 milyon lira artış öngörüldüğünü, bunun yeterlilikten çok uzak olduğunu belirten Özyürek, iş dünyasına, sermaye kesimine bir kolaylık getirildiğinde kimsenin sesinin çıkmadığını, ama çalışana, dar gelirliye en ufak bir şey sağlanmaya kalkışıldığında ''dengeler bozulur, popülist olunmasın'' diye bazı kesimlerin ayağa kalktığını anlattı. 
     Özyürek, Başbakan Recep Tayyip Erdoğan'ın asgari ücretle ilgili tutumunu desteklediklerini de bildirerek, ''Umarız AKP Hükümeti cesaretli davranır, asgari ücretliye net 350 milyon lira ödenir'' dedi. 
     
     ''TARIM ÜRÜNÜ İTHAL EDER HALE GELDİ'' 
     CHP İzmir Milletvekili Oğuz Oyan, Maliye Bakanı Kemal Unakıtan'ın ekonomiyle ilgili rakamları dile getirirken gerçekleri söylemediğini iddia etti. 
     Türkiye'nin hala yüksek reel faizle borçlandığını ve borç miktarının arttığını kaydeden Oyan, faizlerin son iki aydaki düşüşünü değil yıllık ortalamayı dikkate almak gerektiğini ifade etti. 
     Oyan, 2004 bütçesinin bir faiz bütçesi olduğunu, tüketim üzerinden en fazla verginin ödendiği ülkenin Türkiye olduğunu belirtti. 
     ''Popülist olmayacağız'' söylemiyle milyonlarca insanı yoksulluğa iten politikaların sürdürüldüğünü, devletin vermesi gereken kamu hizmetlerinin vatandaşın sırtına yüklendiğini anlatan Oyan, tarım kesimine yeterli destek verilmediğini ileri sürerek, bu nedenle 2003 yılında Türkiye'nin, ''net tarım ürünü ithal eder ülke durumuna düştüğünü'' kaydetti. 
     
     ''ZENGİNDEN DİLENEREK, FAKİRE SADAKA GİBİ..." 
     CHP Ankara Milletvekili Yakup Kepenek de vergiler konusunda Hükümet'i eleştirdi. 
     Dolaylı vergilerin oranının yüzde 69'dan 71'e çıktığını bildiren Kepenek, dolaylı vergilerin zengin fakir ayırımı dikkate almayan vergi türü olduğuna dikkati çekerek hiçbir demokratik ülkelerde böylesi haksız vergi düzeni olamayacağını söyledi. 
     Kepenek, iktidarın, kamu hizmeti kavramının içeriğini değiştirerek, ''tehlikeli bir uygulamaya'' gittiğini de bildirdi. 
     Zengin ve hayırsever kişilerin okul yaptırmaları halinde buna ilişkin masrafların vergiden düşürülmesi uygulamasına değinen Kepenek, hayırsever kişilerin okul yaptırmalarının doğru, ancak Hükümet'in bunu, ''gönlünüzden ne koparsa'' anlayışıyla kamu hizmeti vermeye dönüştürmesinin yanlış olduğunu söyledi. 
     Hükümet'in bağışa dayalı kamu hizmetinden uzaklaşması gerektiğini kaydeden Kepenek, ''zenginden dilenerek para toplamak, fakire sadaka dağıtır gibi para vermek'' anlayışındaki iktidarın sermaye gelirlerinden vergi almazken, asgari ücreti vergiye tabi tuttuğunu da kaydetti. 
     Kepenek, ''zenginden vergi almazsak yatırıma yönelir'' beklentisinin yıllardır gerçekleşmediğine de işaret etti. Milli Eğitim Bakanı Hüseyin Çelik'in, milletvekillerine ''Koç, Sabancı vergi vermezse sizler maaşlarınızı alamazsınız'' dediğini de bildiren Kepenek, bu tavrın, vergi veren milyonlarca işçi, memur, esnaf ve vergisini ödeyen kesimlere yapılmış büyük bir hakaret olduğunu söyledi. 
     Bütçede maaşlara ayrılan payın iki katı tutarındaki 71.6 katrilyon liranın banka batıran hortumcularda kaldığını belirten Kepenek, toplumun bir kesimine yönelik ayrıcalıklar sağlandığı takdirde halkın, ''politika onlar için yapılıyor'' inancının doğacağını dile getirdi. 
     Kepenek, ekonomistlerin, haksız alınan vergileri ''Timur vergileri'' diye adlandırdığını da anımsattı konuşmasında ''Hükümet'in vergi anlayışı da Timur'un vergi anlayışına tam olarak uyuyor. Bu anlayış, gelire göre hakça vergi alınması anlayışına taban tabana zıt'' diye konuştu. 
     Yakup Kepenek, Maliye Bakanı Unakıtan'ı kastederek, ''Sayın Bakan'a Timur Kemal denilmesini istemediğimi belirtmek istiyorum. Halk hakça vergi alınmasını istiyor'' dedi. 
     Genel Kurul'da, Maliye Bakanlığı ve Gelir Bütçesi üzerindeki görüşmeler sürüyor. 
     
</TEXT>
</DOC>
