<DOC>
<DOCNO> 219267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sonspo25.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Parma umutlu geliyor Türkiye'de turu geçebiliriz... 
</HEADLINE>
<TEXT>

     İtalyan basını UEFA Kupası üçüncü tur rövanş maçında Türkiye'de Gençlerbirliği ile mücadele edecek AC Parma'nın işinin kolay olmadığı görüşünde. 
     İtalyan gazeteleri muhtemelen bu sebeple AC Parma'nın UEFA Kupası maçına fazla yer ayırmasa da, sarı-lacivertlilerin 21 yaşındaki forvet oyuncusu Alberto Gilardino, maç öncesinde arkadaşlarına moral vermeyi yeğledi. Gilardino'nun açıklamaları, sadece Tuttosport gazetesinde yer aldı. 
     ''Gilardino bozguna uğramış sarı-lacivertlilere moral verdi Türkiye'de turu geçebiliriz'' başlıkla haberde, AC Parma'nın her şeye rağmen UEFA Kupası'nda turu geçme umudunu korumayı başardığı vurgulandı. Gilardino, ''Biz durumu kendi lehimize çevirmeyi hedefliyoruz. Gol yememeliyiz. Bir gol atmayı başarmalıyız. Bunu yaptığımızda onlar korkacak ve karşı ataklarla ikinci golü atmamız da zor olmayacak'' dedi. 
     İlk maçta kar yağışı nedeniyle rahat oynayamadıklarını belirten Gilardino, ''Gençlerbirliği iyi bir takım. Özellikle 11 numaralı Youla, son derece hareketli bir oyuncu. Ama turu geçecek tarafın onlar olacağını söylemek de abartılı bir yaklaşım. Bence her şey mümkün. Hedefimiz sonucu kendi lehimize çevirmek'' dedi. 
     
</TEXT>
</DOC>
