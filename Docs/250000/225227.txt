<DOC>
<DOCNO> 225227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonspo11.html </URL>
<DATE> 2004/03/24/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
NBA... Hidayet'in 19 sayısına rağmen Spurs, Minnesota'ya yenildi... 
</HEADLINE>
<TEXT>

     ABD Profesyonel Basketbol Ligi'nde NBA 22. hafta mücadelesine, bu sabaha karşı yapılan 7 maçla devam edildi. 
     Geçen sezonun şampiyonu, Ortabatı Grubu ikincisi San Antonio Spurs, deplasmanda, takipçisi olduğu Minnesota Timberwolves'a 86-81 yenildi ve 71. maçında 25. yenilgisini aldı. 
     Spurs'da, sahaya ilk 5'te çıkarak 36 dakika forma giyen Hidayet Türkoğlu, bu süre içinde 19 sayı, 8'i savunma 1'i hücum olmak üzere 9 ribaunt, 3 top çalma ve 3 asistlik başarılı performansıyla dikkati çekti. 
     2 sayılık atışlarda 9'da 6, 3 sayılık atışlarda 4'de 2 ve serbest atışlarda 1'de 1 isabet bulan Türkoğlu, Tim Duncan'dan sonra Spurs'un en skorer 2. oyuncusu oldu, ancak bu galibiyete yetmedi. 
     Spurs'da Tim Duncan 26 sayı, 8 ribaunt ve 5 asistle, Malik Rose da 15 sayı ve 8 ribauntla oynadı. 
     Ortabatı Grubu lideri Minnesota'da ise Kevin Garnett 27 sayı, 10 ribaunt ve 4 asist, Latrell Sprewell 20 sayı, 2 ribaunt ve 3 asist, Sam Cassell 14 sayı, 10 ribaunt ve 11 asistlik oyunları ile galibiyeti getiren isimler oldular. 
     Minnesota böylece 71. maçında 49. galibiyetini aldı ve NBA Ligi'nde play-off'lara katılmayı garantileyen 4. takım oldu. 
     
     MEHMET OKUR'DAN SAYI KAYDEDEMEDİ 
     Merkez Grubu ikincisi Detroit Pistons, deplasmanda, takipçisi olan New Orleans Hornets'a 82-81 gibi talihsiz bir skorla yenildi. 
     Pistons'da 16 dakika forma giyen Mehmet Okur, rakip potaya sayı gönderemedi, ancak 2'si savunma, 1'i hücum olmak üzere 3 ribaunt aldı ve 1 de asist yaptı. 
     Pistons'da ayrıca Richard Hamilton'ın 17 sayı, 2 ribaunt ve 3 asist, Tayshaun Prince'in 13 sayı, 4 ribaunt ve 3 asist, Ben Wallace'ın da 13 sayı ve 15 ribauntluk performansları, takımlarını yenilgiden kurtaramadı. 
     New Orleans'da galibiyeti getiren, David Wesley'nin 19 sayı ve 2 asisti, Jamaal Magloire'nin 17 sayı, 13 ribaunt ve 2 asisti ile Darrel Armstrong'un 14 sayı, 2 ribaunt ve 2 asisti oldu. 
     Bu maçla birlikte Pistons, 72. maçında 26. yenilgisini, New Orleans ise 71. maçında 37. galibiyetini aldı. 
     Ligde 22. hafta mücadelesine, yarın sabaha karşı yapılacak 10 maçla devam edilecek. 
     NBA'de günün maçlarında alınan sonuçlar şöyle 
     Cleveland Cavaliers-Phoenix Suns 86-103. 
     Minnesota Timberwolves-San Antonio Spurs 86-81. 
     Memphis Grizzlies-Toronto Raptors 95-86. 
     New Orleans Hornets-Detroit Pistons 82-81. 
     Chicago Bulls-New Jersey Nets 81-84. 
     Utah Jazz-Washington Wizards 85-77. 
     Sacramento Kings-Milwaukee Bucks 101-112. 
     
</TEXT>
</DOC>
