<DOC>
<DOCNO> 218234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sondun36.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Cumhurbaşkanı "Türkiye'nin üyeliğine karşı değilim" 
</HEADLINE>
<TEXT>

     Almanya Cumhurbaşkanı Johannes Rau, Türkiye'nin AB üyeliğine karşı olduğu şeklindeki yorumları yalanladı. 
     Cumhurbaşkanı Rau, televizyon kanalı WDR5'e verdiği demeçte, Türkiye'nin AB üyeliğine ilişkin son olarak yaptığı açıklamanın yanlış yorumlandığını, bu konudaki görüşlerinin değişmediğini belirtti. 
     Rau, ''Türkiye'nin AB üyeliği konusunda bu yıl içinde karar verilecekmiş gibi seçim mücadelesinde Türkiye'ye şimdiden 'evet' ya da 'hayır' denilmesi beni rahatsız etti. Bu nedenle bu konuda bir şey söyleme ihtiyacı hissettim'' dedi. 
     Almanya Cumhurbaşkanı Rau, daha önce yaptığı bir açıklamada, Türkiye'nin AB üyeliği için henüz erken olduğunu, önce din özgürlüğünün sağlanması gerektiğini belirterek, ''Türkiye'nin Avrupa'ya ait olduğu konusunda her zaman başkalarından daha şüpheci olmuşumdur'' şeklinde konuşmuştu. 
     
</TEXT>
</DOC>
