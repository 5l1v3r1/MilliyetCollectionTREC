<DOC>
<DOCNO> 247406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sontur12.html </URL>
<DATE> 2004/06/12/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
İmza atmayı bilmiyoruz... 
</HEADLINE>
<TEXT>

     Kriminal polis laboratuar uzmanları, Türkiye'deki imzaların genelde imza karakteristiği taşımadığını belirterek, imzada önad ve soyadın el yazısı ile yazılması gerekirken Türkiye'de atılan imzaların genellikle şekilden ibaret olduğunu, bunun da imzanın güvencesini ortadan kaldırdığını belirtti. 
     Kriminal Polis Laboratuarı'nın internetteki resmi sitesinde "İmza Nasıl Atılır " başlığı altında Türkiye'de imzanın nasıl atıldığı ve nasıl atılması gerektiği konusunda uzman görüşlerine yer verildi. Sitede yer alan bilgilere göre, imza "Bir kimsenin, bir yazının altına bu yazıyı yazdığını veya onayladığını belirtmek için, her zaman, aynı biçimde yazdığı ad ve işaret" olarak tanımlanıyor. 
     İmzanın yazıdan yani yan yana gelmiş harflerden oluşması gerekiyor ve önad ile soyadın bulunması gerekiyor. 
     Özel mektuplara atılan imzalar ile resmi belgeye atılan imzaların aynı biçimde olması gerekiyor. 
     
     TÜRKİYE'DE ŞEKİLLİ İMZA ATIYOR 
     Kriminal Polis Laboratuar uzmanları, dünya ülkelerinin büyük çoğunluğunda imzanın önad ve soyadın birlikte veya bunlardan birisinin yazılması suretiyle atıldığının kabul gördüğüne dikkat çekiyor. Uzmanlar, ancak Türkiye'de kullanılan imzaların daha ziyade bir şekilden ibaret olup, bu imzaların el yazısı karakteri taşımadığını vurguluyor. 
     
     İMZALAR DİSİPLİNE EDİLMELİ 
     Uzmanlar, Türkiye'deki imza yapısı ile ilgili de "Belgeler altına atılan imza o belgenin tasdikini ve belge içeriğinin imza sahibi tarafından kabul edildiği anlamına gelir. Bu nedenlerden dolayı ülkemizde imzanın disipline edilmesi gerekmektedir" değerlendirmesinde bulunuyor. İmzada ne kadar karakteristik, kişisel özellikler olursa imza o kadar "güvenceli" oluyor. İmzaların zeminlerden etkileneceği göz önünde bulundurularak belge altına birkaç kağıt veya yumuşak karton konulması, ayrıca, imza kolayca silinemeyen, uzun süre kalan, sabit mürekkepler ile atılması da doğru imza atılması için gereken unsurlar arasında yer alıyor. 
     
</TEXT>
</DOC>
