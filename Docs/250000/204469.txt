<DOC>
<DOCNO> 204469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/guncel/gun03.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ruslar 'öldürdük' dedi, ama yaşıyor 
</HEADLINE>
<TEXT>

   Rus yetkilinin, Çeçenistan'daki çatışmada öldürüldüğünü açıkladığı üç Türk'ten biri olan Naim Dağ'ın yaşadığı ortaya çıktı. Dağ, "Ben hiçbir olaya karışmadım" dedi 
      Erdal Kılınç 
   
   Rusya Devlet Başkanı Vladimir Putin'in yardımcısı Sergey Yastrejemski'nin düzenlediği basın toplantısında, Çeçenistan'da güvenlik güçleriyle çatışmada öldürüldüğü belirtilen 17 kişi arasında gösterdiği üç Türk'ten biri olan Naim Dağ'ın yaşadığı ortaya çıktı. 
   Evli, iki çocuk babası olan ve ticaretle uğraşan Naim Dağ'ı 32 , Milliyet buldu. Dağ, 1992 - 1999 yılları arasında Mısır'da hukuk eğitimi gördükten sonra Türkiye'ye gelerek makine parçaları üreten bir şirket kurdu. Önceki gün gazeteleri okuduğunda "şoke" olduğunu belirten Dağ, hiçbir olaya karışmadığını söyledi. 
   
   'Pasaportum kayboldu' 
   Dağ, "Ekonomik durgunluk sebebiyle yurtdışına açılmaya karar verdik. Bu anlamda Temmuz - Ağustos 2003'te pasaport çıkarttım. Kısa bir süre sonra pasaportumun kaybolduğunu fark ederek, 24 Eylül'de gazeteye kayıp ilanı verdim. Rus yetkilinin açıklamasından haberim, beni arayan tanıdıklarım sayesinde oldu. İçişleri Bakanlığı'na bir dilekçe yazarak, hiçbir örgütle bağlantım olmadığını, yaşadığımı ifade ettim. Eğitim ve öğretim dışında hiç yurtdışına çıkmadım. Rusya, Türkiye'yi terörle irtibatlandırmak için yanlış deliller ortaya sürüyor" dedi. 
   Yurtdışına savaşmaya gittiği öne sürülen kardeşi Müslüm Dağ'ın ağabeyi olduğunu belirten Dağ, "Müslüm 1995 yılında İstanbul Hukuk Fakültesi'ni kazandıktan sonra İstanbul'a geldi. Ancak, kendisinden bir daha haber alamadık. Nerede olduğunu bilmiyoruz. Pasaportum 2003'te kayboldu. Kardeşimin götürmesi mümkün değil. Kardeşimin, İstanbul'a geldiği yıllarda ben Mısır'da Hukuk Fakültesi'nde okuyordum" diye konuştu. 
   
   
   
</TEXT>
</DOC>
