<DOC>
<DOCNO> 243973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/soneko17.html </URL>
<DATE> 2004/05/30/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Maden kanunu yabancı yatırımcıyı sevindirdi... 
</HEADLINE>
<TEXT>

     Uzun yıllardan bu yana gündemde bulunan yeni Maden Kanunu'nun yasallaşması Türkiye'de özellikle altın konusunda yatırım yapan ve bu konudaki projelere sahip olan yabancı yatırımcıları memnun etti. 
     Türkiye'de ilk olarak Bergama Ovacık'ta altın üretimini başlatan ve diğer bazı bölgeler için de proje geliştiren ABD'li Normandy Madencilik Şirketi Genel Müdürü Sabri Karahan, A.A muhabirine yaptığı açıklamada, yeni maden yasasının çıkmasından duydukları memnuniyeti dile getirirken, bu konuda gerekli olan yönetmeliklerin de çıkarılması gerektiğini ifade etti. 
     İhtisas mahkemelerinin oluşturulmasının da sektöre yapılacak yatırım projelerini olumlu yönde etkileyeceğini belirten Karahan, yeni yasanın iyi niyetli bir yaklaşım olduğunu söyledi. 
     Karahan, Türkiye'nin madencilik alanında yapılacak yatırım potansiyelinin de büyük ölçüde artırabileceğini söyledi. 
     
     TÜPRAG YATIRIM ÇALIŞMALARINI HIZLANDIRDI 
     Yine Uşak ve İzmir bölgesinde iki önemli altın projesi için çalışmalarını son aşamaya getiren Kanada'nın El Dorado Gold Şirketi'ne bağlı TÜPRAG Şirketi Kamu ve Halkla İlişkiler Müdürü Mehmet Yılmaz da yeni yasanın çıkmasının yurtdışında da olumlu yansımalarının olduğunu söyledi. 
     Yılmaz, sektörün önünün açıldığını ve özellikle bürokrasi işlemlerinin azaltılarak yabancı sermayeli yatırımlara daha sağlıklı bir ortam sağlanacağını ifade etti. 
     Yeni yasa ile ilgili yönetmeliklerin hemen çıkarılması gerektiğine belirten Yılmaz, yeni Maden Kanunu'nun ardından gündemlerindeki öncelikli projenin hayata geçirilmesi konusunda üretim öncesi hazırlıklara başlayacaklarını söyledi. Yılmaz, Uşak'taki projeleri için ilk etap da 170 milyon dolarlık yatırım yapacaklarını bildirdi. 
     
</TEXT>
</DOC>
