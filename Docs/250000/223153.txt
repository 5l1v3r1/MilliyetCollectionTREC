<DOC>
<DOCNO> 223153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonsiy13.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gecekonduda yaşayanlar nasıl bir Ankara istiyor 
</HEADLINE>
<TEXT>

     Ankara'nın gecekondu mahallelerinde yaşayanlar, yaklaşan yerel seçimler öncesinde çeşitli sivil toplum örgütleri tarafından oluşturulan Ankaram Platformu kanalıyla belediye başkan adaylarına taleplerini ilettiler. 
     Ankaram Platformu'ndan yapılan açıklamaya göre, platformu oluşturan sivil toplum örgütlerinin üyeleri, taleplerini belediye başkan adaylarına iletmek amacıyla gecekonduda yaşayan Ankaralılarla görüştüler. 
     Açıklamada, gecekonduda yaşayanların kentin olanaklarından eşit ve ihtiyaçları ölçüsünde yararlanmak istediklerini belirttikleri vurgulanırken, ıslah planları yapılmış ancak hiçbir dönüşüm yaşanmayan alanlarda imar ıslah planlarına alternatif planlar hazırlanmasının talep edildiği ifade edildi. 
     Günün her saatinde ''rahatça'' kullanabilecekleri ulaşım araçları isteyen gecekondu mahallelerinde yaşayan vatandaşlar, taleplerini şöyle sıraladılar 
     ''Raylı ulaşımın Mamak'a, Altındağ'a kadar uzatılmasını istiyoruz. Mahallelerimizde çalışabileceğimiz iş yerlerinin açılmasını talep ediyoruz. Kötü hava koşullarında buzlanan yollarımızın açılması için belediyelerin mahallelerimize de hizmet getirmesini istiyoruz. Mahallelerimizin yaşanabilir olması için geceleri sokakların aydınlatılmasını, semtlerimize park alanları yapılmasını, belediyenin sokaklarımızı temizlemesini ve çöplerimizi düzenli olarak toplamasını istiyoruz. Mahallelerimizden geçen çöp arabalarından ve çöp kokusundan bıktık. Mamak çöplüğünün kaldırılmasını istiyoruz.'' 
     
</TEXT>
</DOC>
