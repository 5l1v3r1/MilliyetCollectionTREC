<DOC>
<DOCNO> 249067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sontur04.html </URL>
<DATE> 2004/06/18/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Hırsız, vatandaşların elinden zor kurtuldu 
</HEADLINE>
<TEXT>

     Antalya'da hırsızlık için girdiği marketten kaçamayınca yangın çıkaran kişi, dumandan zehirlenmemek için dışarı çıkınca, vatandaşların saldırısına uğradı. Zanlı, polisler tarafından kurtarıldı. 
     AA muhabirinin edindiği bilgiye göre, vatandaşlar polisi arayarak, bir kişinin, Sanayi Mahallesi 633 Sokak'taki Cengiz Market'in camını kırarak içeri girdiği ihbarında bulundular. Olay yerine gelen polis ekipleri, markette bulunan ve ismi belirlenemeyen zanlıyı, dışarı çıkması için uyardılar ancak zanlı dışarı çıkmak istemedi ve marketteki kartonları ateşe verdi. Bir süre sonra kartonların yanması sonucu oluşan dumandan etkilenen zanlı, dışarı çıktı. 
     Bu arada olay yerinde bulunan market sahibi Cengiz Kanat ve vatandaşlar, zanlıya saldırdı. Polis ekipleri, vatandaşları güçlükle sakinleştirerek, zanlıyı olay yerinden uzaklaştırdılar. Yaralanan zanlı, Antalya Devlet Hastanesi'nde ayakta tedavi edildikten sonra gözaltına alındı. 
     
</TEXT>
</DOC>
