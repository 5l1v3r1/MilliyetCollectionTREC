<DOC>
<DOCNO> 225387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/yasam/yas06.html </URL>
<DATE> 2004/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gübre bomba patladı 1 ölü 
</HEADLINE>
<TEXT>

   Elektrik direği çukuru için yaptıkları gübre bombayı patlatan 2 kişiden biri öldü, diğeri ise ağır yaralandı... 
      KONYA DHA 
   
   İstanbul'da 15 - 20 Kasım 2003'te düzenlenen ikiz intihar saldırılarında kullanılan patlayıcılarda olduğu gibi, suni gübreden evde hazırlanan küçük bir bomba, Konya'da can aldı. 
   Yunak ilçesine bağlı Turgut beldesinde oturan Fatih Öztaş ve Bilal Topbaş, tarlalarındaki sulama kuyusuna elektrik getirmek için önceki gün direk çukuru açmak istedi. Kazdıkları çukurdaki kayayı sökemeyen iki arkadaş, patlayıcı kullanmaya karar verdi. Kayada matkapla açtıkları deliğe gübre doldurup fitil takarak ateşleyen Öztaş ve Topbaş, patlama olmayınca 10 dakika bekledi. İki arkadaş, yine patlama olmayınca bombayı kontrol etmek için kayaya eğildiği anda bomba patladı. Yeni evli olduğu belirtilen Öztaş olay yerinde hayatını kaybederken, ağır yaralanan Topbaş tedavi altına alındı. 
   
   Denetim getirilmişti ama... 
   İstanbul saldırılarının ardından, amonyum nitratlı gübrelerin üretim ve satışına sıkı denetim getirilmişti. Tarım Bakanlığı, kısa süre önce yenilediği yönetmelikle, gübrelere 'patlamaya dayanıklılık testi' yapılmasını zorunlu kıldı. Üreticiler test sonuçlarını, gübreyi piyasaya sunmadan en az 5 gün önce yetkililere bildirmekle yükümlü tutuldu. Standartlara uygun olmayan gübrenin ithalatı yasaklandı. Birçok gübrede bulunan amonyum nitrat, aynı zamanda yüksek nitelikte bir patlayıcı. 
   
   Malzeme almak kolay    İstanbul'daki terör saldırılarının ardından Milliyet muhabiri Bülent Özdemir, internetten bulduğu bomba tarifiyle gittiği Eminönü'nde 8 farklı bomba yapılabilecek 35 madde satın almıştı. Özdemir'e kimliğini ya da bu maddeleri ne amaçla aldığını soran olmamıştı. 
   
   
</TEXT>
</DOC>
