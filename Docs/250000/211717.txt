<DOC>
<DOCNO> 211717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/soneko23.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersin Özince Bütün beklentimiz, işimizi rahat yapacak bir ortam 
</HEADLINE>
<TEXT>

     Türkiye Bankalar Birliği TBB Yönetim Kurulu Başkanı ve İş Bankası Genel Müdürü Ersin Özince, herhangi bir şekilde devletin veya bağımsız otoritenin hakemlik dışında, yönlendirici konum dışında bir desteğine ihtiyaç duymadıklarını belirterek, ''Bütün beklentimiz, işimizi daha rahat yapacak bir ortamın hazırlanması'' dedi. 
     Ersin Özince, Türkiye Bankalar Birliği Yönetim Kurulu üyesi bankaların genel müdürlerinin de katılımıyla düzenlediği sohbet toplantısında, gerek kamuoyu, gerekse basın açısından doğru anlaşılmayı çok istediklerini söyledi. 
     Banka sayısının 80 küsurlardan 50'lere indiğine işaret eden Özince, ''Bizim sektörümüz binlerce, onbinlerce işsiz verdi. Çok ciddi güç kaybına uğradık. Fakat görüyorsunuz ki bankacılık sektörü yine ayakta'' diye konuştu. 
     Bankalar olarak en önde gelen çabalarının, kaynak aktarmaktan ibaret olan fonksiyonlarını doğru, düzgün, istikrarlı, mümkün olduğunca ekonomik, fonsiyonel biçimde yapabilmek olduğunu dile getiren Özince, ''Kaynak aktarmayla ilgili maliyetlerin bir serbest piyasa ekonomisine yakışan bir şekil almasını arzu ediyoruz. Kamu-özel ayrımının her açıdan kalkmasını arzu ediyoruz'' dedi. 
     Özince açıklamaları sırasında, bankacılık sektörüyle ilgili bağımsız otoritenin olgunlaştığına işaret ederek, ''Biz otoritenin olgunlaşması yanında Bankalar Birliği'nin de mesleki örgüt olarak olgunlaşmasını, yine bağımsız bir sivil örgüt yaratmasının denge unsuru olacağına inanıyoruz'' ifadesini kullandı. 
     Türkiye Bankalar Birliği Başkanı Ersin Özince, ''Herhangi bir şekilde devletin veya bağımsız otoritenin hakemlik dışında yönlendirici konum dışında bir desteğine ihtiyaç duymuyoruz. Bütün beklentimiz, işimizi daha rahat yapacak bir ortamın hazırlanması'' dedi. 
     Özince, piyasaya ilişkin yapılması gereken düzenlemeleri de ısrarla takip ettiklerini bildirdi. 
     
     REEL SEKTÖRDE DE ÇOK CİDDİ YAPILANMAYA İHTİYAÇ VAR 
     Bankacılık sektörünün en önde reforme, restore olan sektör konumunda olduğuna dikkat çeken Özince, bankacılık sektörünün taşıdığı unsurların da aynı şekilde reforme olması gerektiğini vurguladı. 
     Ersin Özince, şunları söyledi 
     ''Yani reel sektörde de çok ciddi yapılanmaya ihtiyaç var. Bankacılık giderek daha hassas yapıda iş oldukça, bu hassas terazide tartılanların da boyuna, kilosuna, kolestrolüne, şekerine, şusuna, busuna daha özen göstermesi gerekecek. Bundan sonra bankacılık sektörü herkesin kredibilitesine göre değerlendirme yapmak durumunda olacağı için kredibilitelerin ülke başta olmak üzere artırılması lazım. 
     Basel prensiplerinin ikinci versiyonunun bunu yapan ülkelerin geçiş müddeti kadar geçiş idrak edemeden bize uygulanacağı söyleniyor. Bankacılık sektörünün kendi başına hazırlanmasının hiç önemi yok. Buna ülke ekonomisinin hazırlanması lazım. Yalnız bankacılık sektörü değil, reel sektör, bireyler, hepimiz ayağını yorganına göre uzatacak. Bu şekilde ya yorgana uzatması, ya ayağını çekmek suretiyle kredibilitesini iyi saptaması, değiştirmesi lazım.'' 
     
     AFLAR TİCARETİN KURALLARI DAHİLİNDE YAPILMALI 
     Kimi zaman bu gibi konularda geriye dönüş çabaları görüldüğüne işaret eden Özince, şöyle devam etti. 
     ''Oralarda biz siyaseti bazen yargılıyoruz ama bazen popülist dediğimiz şeylere kamuoyunun yönlendirmeleri sonucu kapılabiliyoruz'' dedi. Mesela bankacılık sektörüyle ilgili Bankacılık Kanunu'nda, İcra İflas Kanunu'nda, Çek Kanunu'nda, Tüketici Kanunu'nda çeşitli tereddütlerimiz oldu. Kredibilitesini yitirenlerin kredibilitesi daha yüksek olanlara konumunu bırakması lazım. Burada şu veya bu şekilde aflar, kurtarmalar ticaretin kuralları dahilinde yapılmalı. Bazı yasal düzenlemelerde geriye dönük uygulamalara siyaset değil, bazen biz, toplum ve onun sivil örgütleri talep edebiliyoruz.'' Türk bankacılık sektörünün çok ciddi sınavlardan geçtiğini, kendilerinin geçtiği sınavlardan geçmemiş Avrupa ülkeleri bulunduğunu belirten Ersin Özince, ''Bu sektörü koruduğumuz takdirde yörenin gücü olmaya çok adayız'' dedi. 
     
</TEXT>
</DOC>
