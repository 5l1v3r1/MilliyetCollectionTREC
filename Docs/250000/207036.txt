<DOC>
<DOCNO> 207036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/soneko20.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Teknosa'nın 41. mağazası Metrocity'de açıldı... 
</HEADLINE>
<TEXT>

     Teknosa, sahip olduğu bin metrekarelik satış alanı, dünya markalarının en yeni ürünleri, hizmet anlayışı ve yenilikleriyle Türkiye'nin en büyük elektronik mağazasını Metrocity'de açtı. 
     Teknosa mağazasının açılışı, Sabancı Holding Yönetim Kurulu Başkan Vekili Şevket Sabancı, CEO Dr. Celal Metin, Perakende Grubu Başkanı Demir Sabancı ve Teknosa Genel Müdürü Mustafa Altındağ'ın kurdeleyi kesmeleriyle gerçekleştirildi. 
     Demir Sabancı, yaptığı konuşmada, bugün açılışı yapılan mağazanın 2003 yılı sonu itibariyle Teknosa'nın 41. mağazası olduğunu belirterek, üç sene önce kurulan şirketin o tarihte perakendecilikten çok distrübütörlük kimliğine sahip olduğunu söyledi. 
     O dönemde bir markası ve 70 ürünü olan Teknosa'nın bugün 100'ü aşkın marka ve 2 bini aşkın ürün çeşidine sahip olduğunu vurgulayan Sabancı, çalışan sayısının da 600'e çıktığını kaydetti. 
     Demir Sabancı, mağaza sayılarını bu yıl içinde 60'a çıkarmayı hedeflediklerini ifade ederek, ''Teknosa 3 yıl içerisinde cirosunu katlayarak büyüten bir şirket idi. Dolayısıyla önümüzdeki sene de iki misli büyüme hedefi öngörmekteyiz'' dedi. 
     Sabancı, enflasyonun TÜFE'de yüzde 18.4 olarak belirlenmesini gerçekçi bulup bulmadığı yönündeki bir soruyu şöyle yanıtladı 
     ''Tabii ki enflasyon düşüş trendinde. Bu, artık hepimizin yıllar yılı yüksek enflasyon yaşadığımız ve bunun da sıkıntılarını çektiğimiz bir ortamın, bir yerde fiyatların artış hızındaki yavaşlamayla yansıdığını göstermekte. 
     Yalnız enflasyon düşüyor demek fiyatlar düşüyor demek anlamına gelmiyor. Fiyatın artış hızındaki sürat düşmekte. Yüzde 80 hızla artarken şimdi yüzde 18 hızla artıyor deniyor. Bu, ümit ediyoruz ki önümüzdeki sene daha da aşağıya inebilsin. Dünyada çok ender ülke, 30 yıl 25 yıl yüksek enflasyonla yaşamıştır. Türkiye bunun en ender örneklerinden bir tanesidir. Maalesef bu talihsiz ekonomik ortamda birçok krizlere yol açmıştır. Bu iniş trendi kesinlikle gerçekçidir ve iyi bir gelişmedir. Bunun devam etmesi 2004'de herkesin ortak hedefi olmalıdır.'' 
     
     PC KLİNİK 
     Teknosa Genel Müdürü Mustafa Altındağ da, 1000 metrekarelik yeni mağazalarında HP, Kodak, Microsoft, Nokia, Samsung, Toshiba gibi dünya markalarının en yeni ürünlerini Tekonosa güvencesiyle sunduklarını belirterek, Mağazada PC klinik diye adlandırılan bölümde IT ürünlerinde ''upgrade'' ve tamir imkanı sunduklarını söyledi. 
     Bu tarz servisin diğer ürün gamları için de yıl içerisinde geliştirileceğini ifade eden Altındağ, ''Mağazamızın bir diğer özelliği ise burada projektör odasında özel görüntü sunumları ve özel alanlardaki marka sunumları gibi ekstra hizmetlerle elektronik alanında hizmet anlayışına yeni bir boyut katmamızdır'' dedi. 
     Altındağ, mağazalarında ürün çözümleri konusunda değişik uygulamaları da tüketicilere sunduklarına işaret ederek, Türkiye'de bir ilk teşkil eden bu büyüklükteki mağaza sayılarını önümüzdeki dönem 5 yeni yer açarak büyüteceklerini söyledi. 
     Daha sonra, Demir Sabancı ve Mustafa Altındağ Teknosa'nın yeni mağazasını birlikte gezdiler. 
     
</TEXT>
</DOC>
