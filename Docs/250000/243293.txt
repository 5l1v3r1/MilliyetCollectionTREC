<DOC>
<DOCNO> 243293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonsiy09.html </URL>
<DATE> 2004/05/27/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Kuzu "CHP ile masaya otursak dokunulmazlıkta anlaşırız" 
</HEADLINE>
<TEXT>

     Anayasa-Adalet Karma Komisyonu Başkanı Burhan Kuzu, dün alınan erteleme kararlarının ''Yapanın yanına kar kaldığı anlamına gelmediğini, sadece yargılamayı ertelediklerini'' bildirdi. 
     Kuzu, Parlamento'da düzenlediği basın toplantısında, dün aldıkları kararlarla ilgili açıklamalar yaptı. Dün 138 olarak açıklanan dosya sayısının 5 dosyanın mahkemeler tarafından geri çekilmesi nedeniyle 133'e düştüğünü bildiren Kuzu, bu dosyalardaki 76 milletvekilinin dokunulmazlığının kaldırılmasının dönem sonuna ertelendiğini ifade etti. Kuzu'nun verdiği bilgiye göre, komisyona bugüne kadar toplam 80 milletvekili hakkında 145 dosya gönderildi. Dokunulmazlığı kaldırılması istenen milletvekillerinin partilere göre dağılımı şöyle 
     ''AK Parti'li 52 Milletvekili, CHP'li 26 Milletvekili, DYP'li 1 Milletvekili, Bağımsız 1 Milletvekili.'' Kuzu, bu dosyaların 70'inin AK Parti'li, 65'inin CHP'li Milletvekilleri, 8'inin DYP'li, 2'sinin de bağımsız Milletvekiline ait olduğunu söyledi. Komisyon Başkanı Kuzu, 4 milletvekili hakkındaki 7 dosyanın ise görüşülmeyi beklediğini kaydetti. 44 dosyada TCK'nın 240'ncı maddesinde düzenlenen ''Görevi kötüye kullanma'' suçundan, 27'sinde de ''Seçim Yasası'na muhalefet'' suçundan dolayı dokunulmazlığın kaldırılmasının istendiğini belirten Kuzu, 5 dosyada hakaret, 2 dosyada TCK'nın 312. maddesine muhalefet, 2 dosyada müessir fiil, 4 dosyada da taksirle ölüme sebebiyet verme suçlarının işlendiğinin iddia edildiğini anlattı. Kuzu, diğer dosyaların çoğunluğunun da meslek suçlarıyla ilgili olduğunu belirtti. 
     
     ''YASANIN VERDİĞİ HAKKI KULLANAMAZLAR'' 
     Milletvekillerinden yüzde 80'inin yazılı savunma gönderdiğini, 5-6'sının sözlü savunma yaptığını, bir kısmının da hiç savunma göndermediğini bildiren Kuzu, savunma yapanların tümünün dokunulmazlığının kaldırılmasını istediğini kaydetti. 
     Dokunulmazlığın ''Özerklik'' gibi kamu düzeni ile ilgili bir kurum olduğunu ifade eden Kuzu, bu nedenle sadece milletvekilinin istemesinin dokunulmazlığın kaldırılmasına yetmeyeceğini söyledi. Kuzu, milletvekillerinin bir kısmının çevreden gördüğü baskı, bir kısmının da ''Nasıl olsa erteleyecekler'' düşüncesiyle bunu isteyebileceğine işaret ederek, ''İsteyenlerin dokunulmazlığını kaldırırsak herkes baskı altında bunu istemek zorunda kalır. O zaman da yasanın verdiği dokunulmazlık hakkı kullanılamaz hale gelir. Ben bu yolu açmam'' diye konuştu. 
     Komisyonun aldığı erteleme kararının ''Yapanın yanına kar kaldığı'' anlamına gelmediğini vurgulayan Başkan Kuzu, bu yolla sadece yargılama sürecinin ertelendiğini kaydetti. 
     
     MUHALEFETE ÇAĞRI 
     Sorunun, dokunulmazlık konusunun Anayasa'da düzenlenmesi ile çözülebileceğini de bildiren Kuzu, ancak CHP'nin Uzlaşma Komisyonu'na üye vermemesi nedeniyle bu konuyu görüşemediklerini söyledi. ''Otursak anlaşırız, anlaşılmayacak bir şey yok'' diyen Kuzu, CHP'ye, Uzlaşma Komisyonu'nu çalıştırmak için bir kez daha çağrıda bulundu. Kuzu, Avrupa Birliği ülkelerinin bu konuda ortak bir düzenleme yapmak için çalıştıklarını da ifade ederek, ''Orada bir düzenleme yapılırsa biz de onu kendi Anayasa'mıza koyabiliriz'' dedi. 
     
</TEXT>
</DOC>
