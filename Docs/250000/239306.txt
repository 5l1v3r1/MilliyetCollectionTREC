<DOC>
<DOCNO> 239306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sondun41.html </URL>
<DATE> 2004/05/12/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Gürcistan'da Devlet Ajansı çalışanları açlık grevi başlattı 
</HEADLINE>
<TEXT>

     Gürcistan'da devlet ajansı Sakinform'un çalışanları açlık grevi başlattı. 
     Ajans yetkilisi Yuri Goltman, A.A muhabirine yaptığı açıklamada, 4 kişi tarafından başlatılan açlık grevinin 3 gündür sürdüğünü, çok sayıdaki ajans çalışanın da greve giden arkadaşlarına destek verdiğini kaydetti. 
     Çalışanların bir bölümünün hiçbir gerekçe gösterilmeden işten çıkarıldığını ifade eden Goltman, 6 ayı aşkın süredir maaş alamadıklarını, buna rağmen çalışmalarını özverili şekilde sürdürdüklerini söyledi. 
     Goltman, çalışma koşullarının iyileştirilmesini ve ellerinden alınan haklarının iadesini istediklerini, başlattıkları eyleme destek bulmak amacıyla birçok uluslararası basın kuruluşuna yazılı başvuru yaptıklarını söyledi. 
     Sorunlarını devlet yetkililerine de aktardıklarını, ancak henüz hiçbir yanıt alamadıklarını kaydeden Goltman, açlık grevinin doktor kontrolünde sürdüğünü ve bir kişinin şekerinin yükseldiğini kaydetti. Goltman, eylemlerine tüm haklarını geri alıncaya kadar devam edeceklerini ifade etti. 
     
</TEXT>
</DOC>
