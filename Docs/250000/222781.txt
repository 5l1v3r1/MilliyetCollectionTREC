<DOC>
<DOCNO> 222781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/soneko22.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası Başkanı İstanbul'da incelemelerde bulundu... 
</HEADLINE>
<TEXT>

     Dünya Bankası Başkanı James Wolfensohn, İstanbul Bilgi Üniversitesi'ni ziyaret etti. 
     Yatırım Danışma Konseyi'nin dün yapılan toplantısı için İstanbul'a gelen Wolfensohn, üniversitenin Dolapdere kampusünde önce kendisinin 21 makalesinin bulunduğu elektronik kütüphanede incelemelerde bulundu ve amfileri gezdi. 
     Üniversite Rektörü Prof. Dr. Lale Duruiz ve Mütevelli Heyeti Üyeleri ile yaklaşık bir saat görüşen Wolfensohn, daha sonra ekonomi bölümünde okuyan başarılı bir grup öğrenciyle sohbet etti. 
     Basına kapalı olarak gerçekleştirilen sohbetin sonunda üniversitenin cüppesini giyinmiş ve kepini takmış olarak gazetecilere poz veren Wolfensohn, üniversitenin yüzme havuzunun bulunduğu bölümü de gezdi. 
     James Wolfensohn, gazetecilerin sorusu üzerine, üniversiteyi çok modern bulduğunu söyledi. Bir gazetecinin, ''Ekonominin önünde riskler var mı '' şeklindeki sorusu üzerine Wolfensohn, ''Her ekonominin önünde riskler vardır'' ifadesini kullandı. 
     
     IFC KREDİSİ KULLANILDI 

     Bilgi Üniversitesi Rektörü Prof. Dr. Duruiz, gazetecilere yaptığı açıklamada, Dünya Bankası Başkanı Wolfensohn'un üniversite hakkında bilgi almak için ziyarette bulunduğunu söyledi. 
     Dünya Bankası'nın yan kuruluşu IFC'den bir kredi aldıklarını belirten Duruiz, ''Çeşitli akademik, teknolojik sistemlerin geliştirilmesiyle ilgili bir projeydi. Wolfensohn, bu proje çok başarılı olduğu için gelip yerinde görmek istedi'' diye konuştu. 
     Wolfensohn'un öğrencilerle sohbet ettiğini, yöneltilen sorular üzerine Dünya Bankası ve Türkiye'nin rolü üzerine açıklamalar yaptığını belirten Duruiz, öğrencilerin Wolfensohn'a üniversitenin cüppesini hediye ettiğini bildirdi. 
     Wolfensohn'un da öğrencileri Dünya Bankası'na davet ettiğini kaydeden Duruiz, ''Öğrencileri Dünya Bankası'nı daha iyi tanımaları için davet etti. Şimdi o projeyi başlatacağız. 5-6 öğrenciyi seçip, önümüzdeki aylarda Dünya Bankası'na göndereceğiz'' şeklinde konuştu. 
     
     VAKKO'DAN ALIŞVERİŞ YAPTI 

     Dünya Bankası Başkanı James Wolfensohn, Levent'te İş Kulesi-2'de bulunan Dünya Bankası'nın bir yan kuruluşu olan IFC Bürosu'nda 2 saat kaldıktan sonra ayrıldı. 
     Daha sonra eşi Elaine ve kızı Sara ile birlikte İş Kulesi'nde yer alan alışveriş merkezini gezen Wolfensohn, Vakko mağazasından 500 milyon liraya fular ve kravat satın aldı. 
     
</TEXT>
</DOC>
