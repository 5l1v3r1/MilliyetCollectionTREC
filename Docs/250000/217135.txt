<DOC>
<DOCNO> 217135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sondun30.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Schröder'in ziyareti Alman basınında "AB üyeliğine destek" 
</HEADLINE>
<TEXT>

     Almanya Başbakanı Gerhard Schröder'in Türkiye ziyaretine geniş yer veren Alman medyası, Schröder'in Türkiye'nin AB üyeliğine destek verdiğini bildirdi. 
     Haber ajansları, Schröder'in Türkiye'deki temasları hakkında verdikleri haberlerde, Almanya'nın Türkiye'nin en önemli ticaret ortağı olduğunu belirtti. 
     İnternet sayfasında, Schröder'in, Türkiye'nin, AB üyeliği konusunda Almanya'nın desteğine güvenebileceği sözlerine yer veren Der Spiegel dergisi, Başbakan Recep Tayyip Erdoğan'ın bundan büyük memnuniyet duyduğunu yazdı. 
     Sosyal Demokrat Partisi SPD federal meclis milletvekili Lale Akgün'ün de, Almanya'da yaşayan Türklerin dışlanmamaları için Türkiye ile üyelik müzakerelerine bir an önce başlanması gerektiğini söylediği kaydedildi. 
     Focus dergisinin internet sayfasında da, Schröder'in, Türkiye'nin AB üyeliğinin Avrupa'ya ''tahmin edilemeyecek kadar büyük bir güvenlik katkısı sağlayacağı'' ve Avrupa'ya büyük bir ekonomik dinamizm kazandıracağı görüşünü dile getirdiği hatırlatıldı. 
     Türkiye'nin AB üyeliğine karşı olanların, Schröder'in, Almanya'daki Türk asıllı vatandaşların oylarının peşinde olduğunu savunduklarına işaret edilen haberde, Türkiye'nin AB'ye üye olması durumunda Schröder'in bu oyları kazanmasının kesin olduğu kaydedildi. 
     
</TEXT>
</DOC>
