<DOC>
<DOCNO> 230332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/spor/spo03.html </URL>
<DATE> 2004/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi'den ultimatom 
</HEADLINE>
<TEXT>

   Ankaragücü mağlubiyeti sonrası "Bir çok şeyin değişmesi lazım" diyen Rumen hoca soyunma odasında futbolcuları ile toplantı yaptı," Kim kalmak, kim gitmek istiyorsa kararını bana bildirsin" dedi 
      
   'Kızgın ve üzgünüm' 
   GALATASARAY'DA göreve geldiğinden buyana puan yüzü göremeyen Hagi dünkü Ankaragücü mağlubiyeti sonrası yaptığı açıklamada, "Bir çok şeyin değişmesi lazım" dedi. Rumen hoca, "Oyuncular yüzde yüz kapasitede değil. Her oyuncu bu takımla devam edip etmeyeceğinin kararını verecek. Şu an bu dönemde takımın ve oyuncuların analizini yapıp, onların ileride neler verebileceğini görmek istiyorum. Kızgınım çünkü söylediğim şeyleri uygulayamadılar. Bu maçı mutlaka kazanacağımızı düşünüyordum olmadı, üzgünüm" diye konuştu. 
   
   'Riski göze aldım' 
   GENÇ teknik adam "Gelmeden önce takımın durumunu ve herşeyi biliyordum. Bu riski göze alarak geldim. Kimlerin gidip, kimlerin geleceği hakkında yorum yapmak istemiyorum. Daha beş hafta var, herşey kendilerine bağlı" ifadelerini de kullandı. Hagi, Mondragon'la ilgili olarak, "Çok hassas ve sıcak bir durum. İleride bakacağız" yorumunu yaptı. Rumen hocanın basın toplantısı öncesi soyunma odasında futbolcularına, "Herkes düşünsün. Kalmak mı istiyor, gitmek mi ve kararını bana bildirsin" dediği öğrenildi. 
   
   Gürsoy'un isyanı    'Bunları yazacak' 
   SARI - Kırmızılı kulübün İkinci Başkanı Ergun Gürsoy, maçtan sonra sert açıklamalarda bulundu. Gürsoy, "Artık beklentimiz yok. Takım bu. Oyuncular belli, oyun belli. Eksikleri gidereceğiz. Bu takım bizim, sahip çıkacağız. Ben de bu durumlara alışık değilim. Hayatımda ilk kez bu kadar kötü bir Galatasaray görüyorum. Tarih bu yanlışları yapanları yazacak. Önümüzdeki sezon biz de yaparsak, bizi de yazacak" dedi. 
   
   'Gereğini yapacağız' 
   MONDRAGON'UN agresif davranışlarının sorulması üzerine Gürsoy, "Bu bizim iç meselemiz ama, Mondragon'un disiplinli oynamadığı belli. Gereğini yapacağız" diye konuştu. Galatasaray yöneticisi, bir gazetecinin "Mondragon'un sezon sonunda opsiyonlu sözleşmesi var, ne düşünüyorsunuz" sorusu karşısında adeta küplere bindi. Ergun Gürsoy, "Sizi ne ilgilendirir Bekleyin, gereğini yapacağız" cevabını verdi. 
   
   Mongragon cezalı    GALATASARAY'IN Kolombiyalı file bekçisi Mondragon dün Ankaragücü karşısında gördüğü sarı kart nedeniyle cezalı duruma düştü. Dördüncü sarı kartını gören Mondragon takımının gelecek hafta Denizlispor ile oynayacağı karşılaşmada forma giyemeyecek. 
   
   Sahada gerginlik    Fotoğraf Selçuk Mumcu 

      Galatasaray - Ankaragücü maçının 75. dakikasında Mondragon ile Umut arasında kavga çıktı. Korner direğine yakın bir yerde Sarı - Kırmızılı oyuncularla tartışan Umut'a, Mondragon kalesinden fırlayıp müdahale etti. Mondragon, genç oyuncuyu yumrukla karışık sert bir darbeyle itince sinirler gerildi. Diğer futbolcuların araya girmesiyle olayın büyümesi önlendi. Hakem Hamza Mısır centilmenlik dışı bu görüntüleri sarı kartla cezalandırdı. Ancak Mısır, ilerleyen dakikalarda kendisine küfür eden Ayhan'ı oyundan attı. 
   
   Lav'ı unutmadılar    ANKARAGÜCÜ takımının taraftarları yaşamını yitiren eski teknik direktörleri Tevfik Lav'ı unutmadı. Başkent temsilcisi sahaya üzerinde Tevfik Lav'ın resmi olan, "Kalbimizdesin" yazılı pankartla çıktı. Lav için maç öncesinde 1 dakikalık saygı duruşu da yapıldı. Bu arada Galatasaraylı taraftarlar, hakemliği bırakmasına karşın Ali Aydın'ı uzun süre protesto etti. 
   
   Wiltord harek tı    100. Yıl kadrosunu oluşturmak için kolları sıvayan Galatasaray ilk bombayı patlatmaya hazırlanıyor. Sarı - Kırmızılılar'ın İngiltere'nin Arsenal takımında kadroya giremeyen Fransız golcü Wiltord ile görüştüğü ve prensip anlaşmasına vardığı ileri sürüldü. Cim-Bom'un Wiltord'u bonservis sorunu olmaması nedeniyle tercih ettiği, transferin sezon sonunda netlik kazanacağı öğrenildi. 
   
   
</TEXT>
</DOC>
