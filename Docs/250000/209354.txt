<DOC>
<DOCNO> 209354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/guncel/gun03.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutsal Bahçe Bahailer'e iade 
</HEADLINE>
<TEXT>

   Bahai toplumu için kutsal bir anlamı olan Edirne'deki Yusuf Hoca İlköğretim Okulu'nun yanındaki bahçenin istimlakinden vazgeçildi 
      Ayça Atay 
   
   Bahai toplumunun kutsal ziyaret yeri olan ve AB 2003 İlerleme Raporu'nda "Türkiye'de inanç özgürlüğünün engellenmesine örnek olay" olarak yer alan Edirne'deki Yusuf Hoca İlköğretim Okulu'nun yanındaki bahçenin istimlakinden vazgeçildi. 
   Edirne Valisi Fahrettin Yücel, 1999'da Edirne İl Özel İdaresi tarafından alınan istimlak kararının kaldırıldığını açıkladı. Yücel, konuyla ilgili olarak şu açıklamayı yaptı 
   
   Tapudan şerh kalktı 
   "Bahçe henüz kamu mülkiyetine geçmemişti. Bahçenin esas sahibi olan Eminler Emlak Ticaret AŞ'nin istimlak bedeli olarak bankada bloke edilmiş parası İl Özel İdaresi'ne geri döndü. Tapudan şerh kaldırıldı." 
   Türkiye Bahai Toplumu'nun Temsilcisi Dr. Susan Merter de, istimlak kararının kaldırılmasından memnuniyet duyduklarını ifade ederek şöyle konuştu 
   
   Bahçeyi düzenleyeceğiz 
   "Bu bahçenin Uluslararası Bahai Toplumu için büyük önemi var. Dünyanın 191 ülkesinde Bahailer bulunuyor. Afrika'daki bir Bahai, Ankara'nın, İstanbul'un adını duymamış olabilir ama Edirne'yi mutlaka bilir. Biz Türkiye Bahai Toplumu olarak Hz. Bahaullah'ın beş yıl yaşadığı bu kutsal bahçenin emanetçisiyiz. Bizler Türk vatandaşlarıyız ve Türkiye aleyhindeki her şey bizi üzer. İstimlak kararının ardından olayı büyütmemek için azami gayret gösterdik. Bahçe en kısa zamanda düzenlenecek." 
   
   Dünya Bahailerinin kutsal ziyaret yeri    Bahailiğin önderi Bahaullah ismini alan Mirza Hüseyin Ali, 1863 - 1868 yılları arasında yaşadığı Edirne'de İzzetağa Bahçesi ve Rıza Bey Evi adı verilen iki konakta kaldı. Bahailer, kutsal kabul ettikleri bu bahçeyi 1960'larda satın aldılar. Dünyanın değişik ülkelerinden gelen Bahailerin kutsal ziyaret yeri olan bu bahçe, bitişiğindeki Yusuf Hoca İlköğretim Okulu'na ek bina yapılması amacıyla 1999 yılında İl Özel İdaresi tarafından istimlak edilmiş bahçenin sahibi olan Eminler Emlak Ticaret İşletmesi AŞ de, Danıştay'a istimlak kararının iptali yönünde dava açmıştı. İl Özel İdaresi'nin istimlak kararından vazgeçmesiyle birlikte dava düştü. 
   
   
</TEXT>
</DOC>
