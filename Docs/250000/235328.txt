<DOC>
<DOCNO> 235328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sontur07.html </URL>
<DATE> 2004/04/27/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
İngilizler Didim'i sevdi... 
</HEADLINE>
<TEXT>

     Aydın'ın Didim İlçesi'ni seven İngilizler, burada ev ve işyeri edinmeye başladı. İlçedeki İngilizlere ait ev ve işyeri sayısı 2 bin 200'e ulaşırken ''İngiliz siteleri''nin sayısının hızla arttığı bildirildi. 
     Aydın Kültür ve Turizm Müdürü Halil İbrahim Aktemur, AA muhabirine yaptığı açıklamada, Didim'e son yıllarda gelen İngiliz sayısının hızla arttığını, artışın bu yıl da süreceğini tahmin ettiklerini kaydetti. 
     Yaptıkları belirlemeye göre ilçede 2 bin 200 İngilizin ev ya da işyeri sahibi olduğunu kaydeden Aktemur, ''Bu rakamın kısa sürede 3 bine ulaşması bekleniyor. Türklerin İngilizlerle evliliklerinin çoğalması talebin artmasını etkiliyor'' dedi. 
     İlçede seyahat acenteleri ile 250'ye ulaşan emlak ofisleri sayesinde İngiliz ailelerin toplu olarak kooperatiflere girdiğini, İngilizlerin oluşturduğu kooperatif sayılarının hızla arttığını belirten Aktemur, sözlerini şöyle sürdürdü 
     ''Böylesine önemli turizm bölgesi olan Aydın'a 1993 yılında gelen turist sayısı 268 bin kişi iken, bu rakam 2003 yılında 276 bine çıktı. Bu rakam çok düşük. Antalya tanıtımını paket programlarla yapıyor. Aydın'ın da denizi, kumu, güneşi, Afradisis ve Tralleis'ini paket program içine alıp markalaştırmamız gerekiyor. Markalaşmayı ne zaman başarırsak turizmden hak ettiğimiz payı o zaman alırız.'' 
     
</TEXT>
</DOC>
