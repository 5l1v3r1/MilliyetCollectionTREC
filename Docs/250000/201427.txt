<DOC>
<DOCNO> 201427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sontur05.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, AB Hükümetlerarası Konferans için Brüksel'e gitti... 
</HEADLINE>
<TEXT>

     Başbakan Recep Tayyip Erdoğan, AB Devlet ve Hükümet Başkanları Zirvesi çerçevesinde yapılacak Hükümetlerarası Konferansa katılmak üzere özel uçak ''Ata'' ile Brüksel'e gitti. 
     Başbakan Erdoğan'ı Esenboğa Havalimanı'nda Devlet Bakanı ve Başbakan Vekili Abdüllatif Şener, Ankara Valisi Yahya Gür ve öteki ilgililer uğurladı. 
     Başbakan Erdoğan ile birlikte Dışişleri Bakanı ve Başbakan Yardımcısı Abdullah Gül, TBMM AB Uyum Komisyonu Başkanı Yaşar Yakış, AK Parti Genel Başkan Yardımcısı Şaban Dişli, Dışilişkiler Danışmanı ve İstanbul Milletvekili Egemen Bağış, Adana Milletvekili Ömer Çelik de Brüksel'e gitti. 
     Başbakan Recep Tayyip Erdoğan, hedeflerinin, ''2004 Aralık ayında Avrupa Birliği AB tarafından katılım müzakerelerinin başlatılması yönünde bir karar alınması'' olduğunu bildirdi. 
     Erdoğan, AB Devlet ve Hükümet Başkanları Zirvesi çerçevesinde yapılacak Hükümetlerarası Konferans'a katılmak üzere Brüksel'e hareketinden önce, Esenboğa Havalimanı'nda kısa bir açıklama yaptı. 
     Başbakan Erdoğan, AB Devlet ve Hükümet Başkanları Zirvesi ile aynı zamanda toplanacak Hükümetlerarası Konferans'ın oturumlarına katılmak üzere Brüksel'e gittiğini ve kendisine Dışişleri Bakanı ve Başbakan Yardımcısı Abdullah Gül'ün de eşlik ettiğini anımsattı. 
     Hükümetlerarası Konferans'a giden sürecin, birliğin genişleme ile oluşan yeni şartlara uyumunu sağlama gayreti ile başlatıldığını ifade eden Erdoğan, şöyle konuştu 
     ''Önce gerekli reformlara ilişkin tavsiye kararı almak üzere Avrupa'nın geleceğine ilişkin kurultay toplanmıştır. Şubat 2002- Temmuz 2003 döneminde süren bu kurultay çalışmaları sonunda bir Anayasal Antlaşma Taslağı ortaya çıkarılmıştır. Hükümetlerarası Konferans'ta işte bu taslak ele alınmaktadır. Katılacağımız Brüksel Zirvesi'nde, taslağa son şeklinin verilmesi beklenmektedir. Ülkemiz bu tarihi sürece başından beri aktif olarak ve AB ailesinin ferdi olma sorumluluğu ile katkı ve katılım sağlamıştır. Brüksel'de, Hükümetlerarası Konferans'la birlikte düzenlenecek AB Zirvesi'nde ülkemizin üyelik sürecinde kaydettiği gelişmelerin AB tarafından siyasi düzeyde de desteklenmesini bekliyoruz. 
     Toplantılar vesilesiyle AB'li bazı muhataplarımla ikili çerçevede görüşmeyi öngörüyorum. Dışişleri Bakanımız da ikili temaslar yapacaktır. Bu çerçevede üyelik sürecimizin müteakip dönemine ilişkin konuları muhataplarımızla ayrıntılı biçimde ele alma imkanı bulacağıma inanıyorum. Esas hedefimiz, 2004 Aralık ayında AB tarafından katılım müzakerelerinin başlatılması yönünde bir karar alınmasıdır. Aralık 2004'e uzanan dönemde, ülkemizin bu yönde ilerlemekte olduğunun, zirve sonuçlarında teyidini bekliyorum. Ülkemizin hak ettiği desteği alacağından emimin.'' 
     
</TEXT>
</DOC>
