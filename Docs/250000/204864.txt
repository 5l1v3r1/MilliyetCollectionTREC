<DOC>
<DOCNO> 204864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/spor/aspo.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
DAUM'UN BEŞ DİLEĞİ 
</HEADLINE>
<TEXT>

   1- Başkan Aziz Yıldırım yeniden seçilsin... 2- Taraftarımızın sevgisi yine devam etsin... 3- Sakat oyuncularım artık sağlığına kavuşsun... 4- Futbolumuzla lige heyecan katalım, savaşalım... 5- Türkiye ve Dünya'da terörsüz bir hayat yaşayalım 
      ÖZEL RÖPORTAJ MEHMET DEMİRCAN 

   
   'Tecrübemiz eksik' 
   YILBAŞI tatili için sevgilisi Anjelica ve oğlu Jean - Paul ile Almanya - Avusturya sınırındaki Bio Hotel Stanglewirt'e giden Fenerbahçe Teknik Direktörü Christoph Daum, Milliyet'in sorularını yanıtladı, ikinci yarı için önemli mesajlar yolladı. Tecrübe eksikliği nedeniyle Beşiktaş'ın 11 puan gerisinde kaldıklarını söyleyen Alman hoca, "Düşünün deplasmanda bile attığımız iki gol bize yeterli olmuyor. Kritik dönemleri geçemiyoruz" dedi. 
   
   'Her şeyini veriyor' 
   2004 yılı için beş dileği bulunduğunu kaydeden Daum, "İlk olarak başkanımız Aziz Yıldırım'ın yeniden seçilmesini istiyorum. Çünkü, Fenerbahçe için herşeyini veriyor. İkincisi, taraftarların ilk yarıda gösterdiği sevgiyi, desteği ikinci yarıda da görmeyi bekliyorum. Üçüncüsü, sakat olan futbolcularımızın bir an önce sağlıklarına kavuşmaları. Dördüncü dileğim ise oyuncularımın daha iyi bir performans ortaya koyması" diye konuştu. 
   
   'Fener'e geç geldim' 
   ALMAN hoca, Türkiye ve Dünya'da terörsüz bir yıl geçirmek istediğini de sözlerine eklerken, iyi bir kadro kurmak için Fenerbahçe'ye geç geldiğini de belirtti. Tecrübeli teknik adam, "24 saatte istediğim oyuncuyu getiririm demiştiniz" hatırlatması üzerine ise "Evet bu açıklamayı yapmıştım. Ancak peşinde olduğum isimler maalesef Türkiye'ye gelmekten kaçındılar. Maddi olarak güçlüyüz ama politik olaylar transferde büyük engel yaratıyor" yorumunu yaptı. 
   
   'Olgun bir kaleci şart' 
   KALECİ sorununa da değinen Daum şu ifadelerini kullandı "Şimdi söylediklerime lütfen kulak verin. Bu konuda bizi sürekli eleştirenler bazı konuları bilmeden konuşuyor, bizleri boşuna yıpratıyor. Özellikle bu sezon çok tecrübeli bir kaleciye ihtiyacımız var. Nedeni, iki genç arkadaşıma güvenmemekten değil. Sadece onların daha iyi olmaları için fazla yıpranmamaları gerekiyor. Hatalı bir gol yedikten sonra iki, üç gün kendine gelemiyorlar. Bu yüzden olgun bir kaleci bize fayda sağlar." 
   
   'Ortega'ya güveniyorum' 
   "Benim Ortega'yı isteyip istememem önemli değil. Önemli olan Ortega'nın Fenerbahçe'ye ne kadar yararlı olacağı. Ben kendisiyle Madrid'de yüz yüze konuştum. Dönüşüne çok olumlu bakıyorum. Çünkü Ortega'nın futboldan kopmamak istediğini hissettim. Uzun bir süredir yeşil sahalardan uzak. Geldiğinde iyi çalışmalı. Yoksa forma giymesi zor. Ancak ona güveniyorum. Ortega şovunu sahada yapmalı." 
   
   'Van Hooijdonk gerçek bir lider' 
   "Açık söylemeliyim. Pierre van Hooijdonk müthiş bir futbolcu. Karakteri süper. İnsan olarak herkesle iyi ilişki kurabilen iyi bir kişilik. Şansı, Fenerbahçe'ye, Türkiye'ye ve Türk futbolcusuna kısa sürede uyum sağlaması. Bir de gollerini sürekli sıraladı. Kendisini kutluyorum. O takımın gerçek lideri. Her oyuncumla iyi geçiniyor ve onları çok iyi yönlendiriyor. Keşke bu karakterde bir kaç oyuncum olsa." 
   
   Sistem değişiyor    Üçlü tandem 
   TEKNİK Direktör Daum, ikinci yarıda sistem değişikliğine gidecek. Alman hoca, Brezilyalı Nobre'nin transferinden sonra Ortega ya da Alex'ten birinin alınmasıyla kurguyu yeniden düzenleyecek. Dörtlü defanstan üçlü tandeme geçecek olan Daum, Hooijdonk ile Nobre'yi çift santrfor kullanacak. 
   
   Kemer'de prova 
   FORVETİN hemen arkasında Ortega ya da Alex görev yapacak. Savunmanın önünde dört orta saha düşünen Daum, ilk yarıdaki 4-5-1 kurgusundan vazgeçip, 3-4-1-2 sistemini uygulayacak. Alman hocanın, Kemer'de yapılacak hazırlık kampında yeni sistemin oturması için yoğun taktik çalışması yaptıracağı öğrenildi. 
   
   
</TEXT>
</DOC>
