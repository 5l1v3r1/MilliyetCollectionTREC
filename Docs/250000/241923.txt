<DOC>
<DOCNO> 241923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sondun31.html </URL>
<DATE> 2004/05/22/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Arafat Filistinlilerin korunması için uluslararası güç gerekli... 
</HEADLINE>
<TEXT>

     Filistin lideri Yaser Arafat, Filistinlilerin korunması için uluslararası güç oluşturulması ve barış planlarının uygulanması için bir sistem kurulması çağrısında bulundu. 
     Tunus'un başkenti Tunus'ta başlayan Arap Birliği zirvesine uydu bağlantısıyla katılan Arafat, ''işgalin ve askeri çözümün İsraillilere barış getirmeyeceğini, sadece müzakereler, yol haritası ve Arapların barış planının, güvenlik, barış ve iyi komşuluk ilişkileri sağlayacağını'' söyledi. 
     ''Yol haritasının'' hayata geçirilmesi ve Filistin halkının korunması için Araplar tarafından bir sistem oluşturulması gerektiğini söyleyen Arafat, bu sistemin kontrol ve uygulamasını sağlamak için de uluslararası bir güç kurulması çağrısında bulundu. 
     Arafat, bu sayede Arapların, barış planının uygulanmasını ''İsrail hükümeti'' ile beraber denetleyebileceğini ifade etti. 
     İsrail'i ''yok edici ve ırkçı bir savaş'' yürütmekle suçlayan Arafat, Refah'ta olanların ''iğrenç suçların son örneği olduğunu'' söyledi. 
     İsrail'in Gazze Şeridi ve Batı Şeria'dan çekilmesinin gerekliliğini tekrar vurgulayan Arafat, zirveye katılan ülkeleri ''Irak'ı desteklemeye ve bu ülkenin özgürlük ve toprak bütünlüğünü korumaya'' çağırdı. 

     
</TEXT>
</DOC>
