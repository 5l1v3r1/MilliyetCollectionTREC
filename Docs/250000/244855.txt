<DOC>
<DOCNO> 244855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/ekonomi/eko05.html </URL>
<DATE> 2004/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Liderlik de, lideri geçmek de zor' 
</HEADLINE>
<TEXT>


WAN Kongresi'nde başarı stratejileri oturumuna başkanlık eden Hürriyet Gazetesi İcra Kurulu Başkanı Vuslat Doğan Sabancı, "Lider kalmak da güçtür" dedi 

DİLEK TAŞ 

WAN Kongresi'nde 'değişen iş dünyasında başarı stratejileri'nin tartışıldığı oturuma başkanlık yapan Hürriyet Gazetesi İcra Kurulu Başkanı Vuslat Doğan Sabancı, lideri geçmenin zor olduğunu belirterek, "Ama piyasada lider olarak kalmak da çok güçtür" dedi. 
Sabancı, daha sonra sözü dünyada en çok satan İngilizce gazete olan The Times of India'nın Başkanı Pradaeep Guha'ya verdi. 
Doğruluk kavramı üzerine konuşan Guha, 1 milyar nüfusun, 22 resmi dilin, 1800 lehçenin olduğu ülkede strateji belirlemenin güçlüğüne değinerek, "Nüfusun büyük çoğunluğunu oluşturan gençleri gazeteye büyük fotoğraflar, kendi geliştirdiğimiz Hinduca ve İngilizce karışımı Hinglishçe başlıklarla çekmeye çalışıyoruz" dedi. Almanya'nın en büyük gruplarından WAZ Media'nın Genel Müdürü Lutz Glandt da "Başarılı şirketler büyük balık yemek istediklerinde boğulurlar. Biz küçük küçük yiyoruz" diye konuştu. 
WAN Direktörlerinden Jim Chisholm da okurların eğitim düzeyi arttıkça reklam gelirlerinin yüzde 60'a varan oranlarda arttığına değindi. Chisholm, mizanpajın da satışlara önemli etkisi olduğunu söyledi. Chisholm, gazetelerde yüzde 2'nin üzerinde tiraj artışının k rlılığa etkisinin ortalama yüzde 5 olduğunu söyledi. 

Amatör başarı 
11. Dünya Editörler Forumu kapsamında World Press Photo Foundation İşbirliği ile gerçekleştirilen "Foto Muhabirliği ve Yeni Görsel Stratejiler" başlıklı oturumda da dijital medya ve foto muhabirliğinin geleceği konusunda tartışmalar yaşandı. 
New York üniversitesi Profesörü ve New York Times Magazine eski fotoğraf editörü Fred Ritchin, bu yıl dünyayı sarsan fotoğrafların büyük kısmının amatörler tarafından çekildiğini söyledi. Ritchin, "Bu, dijital devrimin sonucudur. Profesyoneller sahne fotoğrafları çekerken, amatörler olayın derinine kadar inebiliyorlar" dedi. 


</TEXT>
</DOC>
