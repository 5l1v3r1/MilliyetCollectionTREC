<DOC>
<DOCNO> 212226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sonspo17.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Yozgatlı ilk antrenmanına çıktı 
</HEADLINE>
<TEXT>

     Samsunspor galibiyetiyle Türkiye Kupası'nda çeyrek finale yükselen Fenerbahçe, hafta sonu Trabzonspor ile yapacağı zorlu lig maçının hazırlıklarına ara vermeden başladı. 
     Samandıra Tesisleri'nde gerçekleştirilen antrenmanda dün akşamki maçta ilk 11 kişilik kadroda forma giyen futbolcular dinlenmeye yönelik çalışmalar yaptı. 
     Tesislerin yanında yer alan ormanlık alanda antrenör Roland Koch yönetiminde bir süre koşu yapan diğer futbolcular, daha sonra kanat organizasyonları ve dayanıklılık çalışmalarıyla antrenmanı tamamladı. 
     Sakatlıkları nedeniyle tedavileri süren Aurelio ve Serhat antrenmana katılmazken, takımla birlikte koşu yapan Kemal çalışmasını ayrı sürdürdü. 
     
     İLK ANTRENMAN 
     İstanbulspor'dan transfer edilerek dün akşam 3,5 yıllık sözleşme imzalanan Mehmet Yozgatlı takımla ilk antrenmanına çıktı. 
     Antrenmandan sonra basın mensuplarının sorularını yanıtlayan Mehmet, kendisine Fenerbahçe'de oynama fırsatını verenlere teşekkür ettiğini belirterek, ''Üç büyüklerde değil, bütün arzum Fenerbahçe'de oynamaktı. Fenerbahçe'ye geldiğim için çok mutluyum'' dedi. 
     Fenerbahçe'nin şampiyonluğun en güçlü adayı olduğunu savunan Mehmet, Beşiktaş ile aralarındaki 5 puanlık farkın önemli olmadığını kaydetti. 
     
     DAUM EN BÜYÜK GÖREV TEKNİK ADAM VE FUTBOLCULARDA 
     Antrenmanın başında basın mensuplarının sorularını yanıtlayan Teknik Direktör Christoph Daum, Beşiktaş-Samsunspor lig maçının ardından tartışılan hakem kararlarıyla ilgili bir soru üzerine, bu konuda en büyük görevin teknik adam ve futbolculara düştüğünü söyledi. 
     Dünyanın hiçbir yerinde hakemlerin küçük veya büyük takım ayrımı yapmayacağını savunan Daum, hakemlerin herhangi bir takımın oyuncularına belli sayılarda kart göstermek üzere peşin hükümle sahaya çıkmayacağını anlatarak, ''Burada en büyük görev biz teknik adam ve oyunculara düşüyor. Hakemlere yardımcı olmamız gerekir'' dedi. 
     
     MEHMET YOZGATLI 
     Mehmet Yozgatlı'nın, ihtiyaç duyulan bir zamanda transfer edildiğini belirten Daum, bu konudaki çalışmalarından dolayı yöneticilere teşekkür etti. 
     Mehmet'in birçok mevkide görev yapabilecek kapasiteye sahip olduğunu ifade eden Daum, ''Çok yönlü bir oyuncu. İstanbulspor'daki performansını burada da sürdürürse takıma faydalı olur'' dedi. 
     Daum, Mehmet'in Trabzonspor maçının kadrosunda yer alıp almayacağı konusunda, ''Arkadan itici gücümüz olacak'' şeklinde konuşarak, bu futbolcuyu 18 kişilik kadroya alacağının sinyalini verdi. 
     Sakatlığı nedeniyle uzun süre takımdan ayrı kalan Kemal'in gelecek haftadan itibaren takımla çalışmalara başlayacağını kaydeden Daum, bu durumun kendisini sevindirdiğini söyledi. Sakat futbolcuların çokluğu nedeniyle kısıtlı bir kadrosu olduğunu anlatan Alman teknik adam, Kemal'in de takıma katılmasıyla alternatiflerin çoğalacağını belirtti. 
     
     ÖNÜMÜZDEKİ İKİ GÜN 
     Trabzonspor ile yapacakları zorlu lig maçının kendileri için çok önemli olduğuna değinen Daum, maç öncesi son iki günü iyi değerlendirmeleri gerektiğini kaydetti. 
     Daum, ''Trabzonspor maçı çok önemli. İyi dinlenip, önümüzdeki iki günü de iyi değerlendirerek, stadımızda seyircimizin de oluşturduğu atmosferde kazanmak istiyoruz'' diye konuştu. 
     
</TEXT>
</DOC>
