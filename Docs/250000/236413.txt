<DOC>
<DOCNO> 236413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sondun05.html </URL>
<DATE> 2004/05/01/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Verheugen Türkiye, reform sürecini sürdürmesi için cesaretlendirilmeli 
</HEADLINE>
<TEXT>

     AB Komisyonu'nun Genişlemeden Sorumlu Üyesi Günther Verheugen, Türkiye'nin, reform sürecini sürdürmesi için cesaretlendirilmesi gerektiğini söyledi. 
     Verheugen, Alman özel televizyonu Phoenix'e yaptığı açıklamada, Türkiye'nin Avrupa perspektifinin geri alınmaması uyarısında bulunarak, ''Bu perspektifin geri alınması, Türkiye'deki reform sürecinin sonu olabilir. Türkiye, reform sürecini sürdürmesi için cesaretlendirilmeli'' dedi. 
     Türkiye'nin modern, hukuk devleti kurallarına dayalı ve liberal bir demokrasi yolunda cesaretlendirilmesi gerektiğini kaydeden Verheugen, ''Türkiye şimdi bu yola girdi. Bu, Türkiye'den yıllardan bu yana istediğimiz bir şey. Türkiye'ye, iskemleyi kapının önüne koyma seçeneğimiz olduğunu sanmıyorum'' diye konuştu. 
     Türkiye'deki istikrarın her şart altında korunması gerektiğini vurgulayan Verheugen, ''Türkiye'nin istikrarsız hale gelmesi durumunda neler olabileceğini bir düşünün. Haritaya bir bakacak olursanız, böyle bir şeyin Avrupa'nın karşı karşıya kalabileceği en büyük tehdit olacağını görürsünüz'' dedi. 
     Günther Verheugen, Türkiye'ye yaklaşık 40 yıldan bu yana üyelik vaadi verildiğine dikkati çekerek, AB'nin 15 eski üye ülkesinin, komisyonun raporunun olumlu olması durumunda Türkiye ile bir an önce üyelik müzakerelerine başlamayı da taahhüt ettiklerini hatırlattı. 
     Verheugen, Kıbrıs sorunuyla ilgili olarak da ''Ada'da kısa süre içinde yeniden referandum yapılacağını sanmıyorum, çünkü Rumların 'hayır' demelerinin nedenleri henüz giderilmedi. Bu nedenler, ancak Türkiye'nin çok büyük tavizler vermesiyle giderebilir. Bu ülke de bunu yapacak durumda değil'' şeklinde görüş belirtti. 
     
</TEXT>
</DOC>
