<DOC>
<DOCNO> 246292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sontur08.html </URL>
<DATE> 2004/06/08/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Sağlıkta yeni atama ve nakil yönetmeliği... 
</HEADLINE>
<TEXT>

     Sağlık çalışanlarının atama ve nakillerinde, çalışılan yerin özellikleri ve mesleki yeterliliklerin göz önüne alındığı bir hizmet puanı hesaplanacak. Açık bulunan ve bakanlıkça ilan edilen kadrolara yapılacak atamalarda hizmet puanı esas alınacak. 
     Sağlık Bakanlığı'nca hazırlanan ''Atama ve Nakil Yönetmeliği'' Resmi Gazete'de yayımlanarak yürürlüğe girdi. Yönetmeliğin yürürlüğe girmesiyle 16 Kasım 1996 yılında yürürlüğe giren ''Sağlık Bakanlığı Atama ve Nakil Yönetmeliği'' ile ek ve değişiklikleri yürürlükten kaldırıldı. 
     Yönetmelik, Sağlık Bakanlığı'nda görev yapan sağlık hizmetleri sınıfına dahil personelle ilgili atama ve nakilleri, çağdaş insan kaynakları yönetimi, etkili ve verimli istihdam politikaları ile sağlık hizmetinin ülke genelinde dengeli dağılımı temel ilkeleri çerçevesinde kurallara bağlamayı amaçlıyor. 
     Yönetmeliğe göre, atama ve nakillerde, personel dağılım cetvelindeki sayıların aşılmaması kaydıyla idarenin hizmet ihtiyacı dikkate alınacak, bölgelerde dengeli dağılımın sağlanması esas olacak ve personel hareketlerinde hizmet puanı belirleyici olacak. 
     Yönetmelikle iller 6 hizmet bölgesine ayrılacak. Bütün unvan ve branşlarda hesaplanan personel dağılım cetveli karşılaştırma oranlarına göre iller, her unvan ve branşa göre en yüksekten en düşüğe doğru, ''A, B, C ve D'' olarak 4 grupta ele alınacak. 
     En fazla 200 personelin istihdam edildiği unvan ve branşlar hizmet bölgeleri ve grupları uygulamasının kapsamı dışında tutulacak. 
     
     HİZMET PUANI 
     Personelin atama ve nakil işlemlerinde kullanılmak üzere bu yönetmeliğe tabi her bakanlık çalışanı için her atama döneminden önce atama dönemine müracaatın başladığı tarih itibariyle çalışılan yerin özelliklerinin ve mesleki yeterliliklerin göz önüne alındığı bir hizmet puanı hesaplanacak. Açık bulunan ve bakanlıkça ilan edilen kadrolara yapılacak atamalarda hizmet puanı esas alınacak. 
     Hizmet puanının hesaplanmasında Devlet Planlama Teşkilatı'nca hazırlanan il ve ilçelerin sosyo-ekonomik gelişmişlik sıralaması tabloları esas alınacak. Sağlık hizmetleri sınıfından bir unvanda veya araştırma görevlisi, daire başkanı, il sağlık müdürü, her türlü müdür ve bunların yardımcısı unvanlarında fiilen çalışan her yer ve yıl için ilçelerin sosyo-ekonomik gelişmişlik sıralamasında bulunan sıra numarası bin rakamıyla toplanarak ilçe sıralaması puanına ulaşılacak. Hizmet puanına illerin sosyo ekonomik gelişmişlik sıralamasının hizmet puanına katkısı cetvelinin öngördüğü puan eklenerek hizmet puanı bulunacak. 
     
     KÖYDE ÇALIŞANA EK PUAN 
     Hizmet puanına köylerde fiilen çalışılan her yıl için 100 puan, beldelerde fiilen çalışılan her yıl için 50 puan eklenecek. 
     Personelin ceza alması durumunda ise cezaların niteliğine göre hizmet puanından 20, 30, 50, 100 puan düşülecek. 
     İlk defa yapılacak atamalarda, uzman tabip, tabip, diş tabibi ve eczacı kadrolarına atanacaklar kura ile diğerleri genel hükümlere göre sınavla atanacak. 
     İlk defa atamada, atama dönemi olmayacak, bakanlık ihtiyaç doğdukça açık bulunan kadrolar ile atama usul ve esaslarını ilan edecek. 
     Bakanlık veya diğer kamu kurumlarında, sağlık hizmetleri sınıfından bir unvanda çalışmış olup, bu görevlerinden çeşitli nedenler ile ayrılmış olanlar bakanlık kadrolarında tekrar göreve başlatılabilecek. 
     Kurum için naklen atamalarda ise atama dönemleri haziran ve eylül aylarında yapılacak. 
     Kurumlar arası naklen atama, şubat, mayıs, ağustos ve kasım aylarında olacak. 
     Personelin sağlık durumu veya eş durumu gibi mazerete dayanan durumlarda personel, farklı hizmet bölgelerinin mazeret kadrolarına naklen atanabilecek. 
     Genel hayatı etkileyen savaş, sıkı yönetim, olağanüstü hal ilanı, salgın hastalık ve doğal afetler gibi hallerde, nakil işlemleri herhangi bir şarta bağlı kalmaksızın yapılabilecek. 
     Bakanlık merkez teşkilatı kadroları ile il müdürlüğü ve başhekimlik kadrolarını, bu yönetmeliğin puan ve dönem tayini ile ilgili hükümlerine bağlı kalmaksızın atama ve görevlendirme yapılabilecek. Bu görevleri, en az iki yıl süreyle yürütenler, puan ve döneme bağlı kalmaksızın münhal bir kadroya atanabilecek. 
     Hizmete yeni açılan tesisin, personel ihtiyacının il içinden karşılanması esas olacak ancak hizmeti aksatacak ölçüde personel ihtiyacı olan C ve D grubu illerde il dışından atama dönemine bağlı kalmaksızın atama yapılabilecek. 
     Kapsam dışı branş ve unvanlarda, bakanlıkça belirlenen iller ile C ve D hizmet grubu illerin personel ihtiyacı, diğer atama ve nakil yöntemleriyle karşılanamadığı takdirde bakanlıkça resen karşılanabilecek. 
     
     İSTANBUL'DA ÇALIŞANA SIFIR, MUŞ'TA ÇALIŞANA 800 EK PUAN 
     Bakanlık istihdam politikalarını belirlemek üzere İstihdam Planlama Komisyonu kurulacak. Komisyon, atama ve nakil dönemlerinden önce toplanarak gerekli kararları alacak. 
     Yönetmeliğe göre, illerin sosyo-ekonomik gelişmişlik sıralamasının hizmet puanına katkısı şöyle olacak 
     ''İstanbul sıfır, Ankara 10, İzmir 20, Kocaeli 30, Bursa 40, Eskişehir 50, Tekirdağ 60, Adana 70, Yalova 80, Antalya 90, Kırklareli 100, Denizli 110, Muğla 120, Bolu 130, Balıkesir 140, Edirne 150, İçel 16, Bilecik 170, Kayseri 180, Gaziantep 190, Zonguldak 200, Aydın 210, Sakarya 220, Çanakkkale 230, Manisa 240, Konya 250, Karabük 260, Isparta 270, Hatay 280, Uşak 290, Burdur 300, Samsun 310, Kırıkkale 320, Nevşehir 330, Karaman 340, Elazığ 350, Rize 360, Trabzon 370, Amasya 380, Kütahya 390, Malatya 400, Kırşehir 410, Artvin 420, Afyon 430, Düzce 440, Çorum 450, Osmaniye 460, Kahramanmaraş 470, Niğde 480, Giresun 490, Kastamonu 500, Tunceli 510, Sivas 520, Kilis 0, Bartın 540, Aksaray 550, Sinop 560, Erzincan 570, Çankırı 580, Erzurum 590, Tokat 600, Ordu 610, Diyarbakır 620, Yozgat 630, Adıyaman 640, Bayburt 650, Kars 660, Şanlıurfa 670, Iğdır 680, Batman 690, Gümüşhane 700, Mardin 710, Siirt 720, Ardahan 730, Van 740, Bingöl 750, Hakkari 760, Şırnak 770, Bitlis 780, Ağrı 790, Muş 800.'' 
     
</TEXT>
</DOC>
