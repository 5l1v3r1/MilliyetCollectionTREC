<DOC>
<DOCNO> 216379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/guncel/gun90.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
gündeme karşı 
</HEADLINE>
<TEXT>
   Serin Duruş 
   Alper Mestçi - Hüseyin Özcan 
serindurus milliyet.com.tr Fax 0212 505 69 19 
   
   No 18 Otobüs Minibüs Sakini Tiplemeleri    1 Önemligiller Yanındaki arkadaşına veya herhangi bir yakınına bütün minibüsün duyacağı şekilde çok önemli saydığı fakat saçmalıktan ibaret olan dertlerini hararetli bir şekilde anlatırlar. Genelde ağlamaklıdırlar. Yaşlı minibüs sakinleri tarafından kınanır, diğerleri tarafından sessizce ayıplanırlar... 
   2 Ucuz kahramangiller Ağzına kadar dolu arabaya inatla müşteri almak isteyen şoförlere ve ablası yaşındaki kıza yer vermeyen çocuklara ilk önce onlar bağırırlar. Doğaları gereği kayıtsız kalamazlar. Hele ki ayakta kaldıklarında çok daha tehlikeli olurlar. Huzurlu bir yolculuk için bu tiplere yer vermekte fayda vardır... 
   3 Tekerlek üstücügiller Hiç hazzetmemelerine rağmen her otobüse binişlerinde muhakkak tekerlek üstündeki tekli koltuğa otururlar. Ve her seferinde hoplayıp zıplarken yer değiştirmiş organlarıyla inerken şoföre bol bol küfrederler. Pek anlaşılmayan bir yapıları, enteresan bir kimyaları vardır... 
   4 Numaracıgiller Genellikle okul üniformalı genç arkadaşlardır. İkili hatta mümkünse bulabildikleri yedili koltukların cam kenarında iki büklüm uyuma taklidi yaparlar. Tek istekleri ulaşılamayacak bir koltuğa oturup kaldırılmamaktır. O ulaşılmaz boş koltuğa oturabilmek için bütün otobüs modelleri üzerinde ihtisas yapmışlardır. Her tip otobüsü minibüsü avuçlarının içi gibi bilirler... 
   5 En arkacıgiller Biner binmez arkaya doğru uzamak isterler. Gidecek 2 santim yer olmasa bile "beyler, arkaya doğru sıkışır mısınız " diye bağırırlar. Diğer insanlar onlar için sadece birer engeldir. Onları çekiştirerek ve aşarak bir şekilde arkaya varıp rahatlarlar. Huzuru neden orada buldukları bilinmez... 
   
   Altın Ayı...    Sinema sanatında önemli bir ödül Altın Ayı... Gitti onu bu sene bir Türk yönetmenin filmi aldı. Sevindik, mutlu olduk. Daha Nobel alan bir Türk olmasa da, işte bizde müzik Eurovision , sinema Altın Ayı ve en çok da sporda Futbol, atletizm, biraz da halter aldığımız ödüllerle seviniyoruz... 
   Daha Ayşe Hatun Önal'ın "Ayı"sını çözememişken bir de başımıza bu Altın Ayı çıktı. Ve filmin oyuncularından Sibel Kekilli'nin porno yıldızı olduğu gündemi sarstı. Belediyede çalıştığını sanan ailesi de kendisini evlatlıktan reddedeceğini açıkladı. 
   Klasik söylemlerle bu konuda konuşanlar ikiye ayrıldı 1 Çok ayıp, rezalet .. 2 Bize ne, geçmişi O'nu ilgilendirir, siz filmdeki oyunculuğuna bakın .. 
   Bu da klasik olmayan söylem olsun Sibel bir eve kapanıp zorla bir adamla evlendirilmeye çalışılsaydı, şimdi tam bir stardı. Üstelik aile desteğini aldığı gibi 65'lik programın izlenme oranı bir halk desteğini de arkasına alırdı... Tuhaf bir çelişki var gibi geldi bize. Galiba yine sırf bize öyle geldi .. 
   
   Bu bir mafya dizisidir .. 
   Francis Ford Coppola "Baba"ya koymayı düşündüğü ifade, Mario Puzo ile etik bir tartışmaya girince vazgeçer 
   
   Zevkine 
   ''Sibel işini zevk alarak yapan biriydi...'' 
</TEXT>
</DOC>
