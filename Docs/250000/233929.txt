<DOC>
<DOCNO> 233929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sontur13.html </URL>
<DATE> 2004/04/22/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Kopya çekerken yakalandı, öğretmenini bıçakladı .. 
</HEADLINE>
<TEXT>

     Adana'da bir lise öğrencisi sınav sırasında tartıştığı öğretmenini bıçakla ağır yaraladı. 
     AA muhabirinin aldığı bilgiye göre, merkez Yüreğir ilçesindeki Cumhuriyet Lisesi, 11. sınıf öğrencisi Ömer A. 18 , ikinci saatte yapılan Coğrafya sınavında öğretmeni Bilal Karahan 27 ile tartışmaya başladı. 
     Tartışma sonrası Ömer A, üzerinde taşıdığı bıçakla öğretmen Bilal Karahan'ı sol omzundan yaraladı. 
     Lise Müdürü Rahmi Tatar, Ömer A'nın sınav ortamında ıslık çalarak, uygunsuz davranışlarda bulunduğunu, öğretmeninin uyarısı sonucu tartışmanın çıktığını belirtti. Tatar, zanlı öğrencinin daha önce de disiplin cezası aldığını ifade etti. Öğrenciler ise Ömer A'nın sınavda kopya çekerken öğretmen tarafından yakalandığını, bunun üzerine tartışma olduğunu belirttiler. 
     Olay sonrası kaçan Ömer A, polis tarafından Yamaçlı Mahallesi'nde suç aleti bıçakla birlikte yakalanarak, Köprübaşı Karakolu'na götürüldü. 
     Yaralı Öğretmen Bilal Karahan'ın üç yıldan beri aynı okulda öğretmenlik yaptığı öğrenildi. Devlet Hastanesi'nde tedavi altına alınan Karahan'ın sağlık durumunun ciddi olduğu bildirildi. 
     "Bu tür öğrenciler hasta" 
     Adana Milli Eğitim Müdür Vekili Atilla Gülsar, bu sabah sınav sırasında bir lise öğrencisinin öğretmenini bıçaklamasının üzüntüsünü yaşadıklarını belirterek, bu tür öğrencilerin gerçekte hasta olduğunu, uzun süreli seanslarla tedavi edilmeleri gerektiğini bildirdi. 
     Gülsar, AA muhabirine yaptığı açıklamada, havaların ısınmasıyla birlikte okullardaki olayların arttığını, üzücü olaylara fırsat vermemek için Emniyet Müdürlüğü ile ortak çalışma yaptıklarını kaydetti. 
     Rehber öğretmenlerin çabalarıyla öğrenci ve öğretmenlere yönelik eğitim çalışmalarının da bulunduğunu belirten Gülsar, olay çıkaran öğrencilerin belirlenerek, rehabilite edilmesi yoluna gittiklerini söyledi. 
     Gülsar, bu konuda Çukurova Üniversitesi, Devlet ve SSK hastanelerinden de yardım istediklerini ifade ederek, şöyle devam etti 
     ''Olay çıkaran öğrenciyi yapma demekle engelleyemezsiniz. Bu öğrencilerin saldırganlığı gerçekte bir hastalık. Hastalığın tedavisi için de uzun süreli seanslar gerekiyor. Yoksa hastanede kontrol edilip, bırakılmakla sorun çözülmüyor. Bu tür olaylara sadece Milli Eğitimin meselesi olarak da bakmak yanlış. Okullardaki olaylar tüm Adana'nın meselesi.'' Gülsar, öğrencilerin üzerlerindeki fazla enerjiyi atmaları için spora teşvik edileceğini, spor tesislerinden ücretsiz yararlanmaları konusunda da çalışmalarının olduğunu sözlerine ekledi. 
     

     
</TEXT>
</DOC>
