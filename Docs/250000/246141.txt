<DOC>
<DOCNO> 246141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/spor/aspo.html </URL>
<DATE> 2004/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Patlamaya hazır bomba 
</HEADLINE>
<TEXT>


Advocaat elindeki müthiş malzemeyi iyi şekilde harmanlamak zorunda. Eğer olumlu seçim sonunda takım olmayı başarabilirsek, favori olduğumuz Portekiz'de kupayı kaldırabiliriz 

16 FİNALİST ÜLKEDEN ANALİZ 


HOLLANDA 
Tiemen Van der Laan 
Voetbal Editorü 

HOLLANDA Milli Takımı'nın 2004 Portekiz'deki hedefi hiç kuşkusuz, 1988'de Almanya'da kaldırdığı kupayı yeniden sahiplenmek olacak. Teknik Direktör Dick Advocaat'ın, elindeki müthiş malzemeyi en iyi şekilde harmanlayıp, bu hedef doğrultusunda en iyi verim alacağı on biri sahaya sürmesi gerekiyor. Fakat bu ilk bakışta kolay gibi görünse de, aslında belki de turnuvaya katılan takımlar arasında en büyük handikap olarak Hollanda'nın önünde görülüyor. Çünkü 23 kişilik kadroya giren, hatta giremeyen bazı oyuncular bile bu şampiyonada her takımda rahatlıkla ilk on birde forma giyebilecek isimlerden oluşuyor. Dolayısıyla hepsi başlı başına birer yıldız olan Hollanda Milli Takımı oyuncularının, kulübede oturmaya kaçının evet diyeceğini tahmin etmek çok güç. 
Takımda Ruud Gullit ve Marco Van Basten gibi lider oyuncu olmasa da Hollanda takımı, kapasitesi itibarıyla patlamaya hazır bir bomba gibi. Eğer Portekiz 2004'te takım olmayı başarabilirsek, favori olarak gittiğimiz bu ülkede kupayı kaldırabiliriz. 

Vaart'a dikkat 
Takımda çok sayıda yıldız olmasına karşın bence şampiyonada herkes 21 yaşındaki orta saha oyuncusu Rafael Van der Vaart'tan bahsedecek. O gerçekten genç jenerasyonun şu anki büyük değeri. Takımın en büyük artısı, çok kolay gol bulabilmesi. Ancak takım içi dengesizlikler, kadroda birçok yıldız olması ve bunların uyum güçlüğü ise en büyük handikap olarak göze çarpıyor. Örneğin Van Nistelrooy, Makaay, Kluivert ve Van Hooijdonk gibi süper golcülerin arasından hangisini seçeceğine karar vermek gerçekten çok zor. Sadece savunmada Jaap Stam, yeri tek garanti oyuncu. 

Fransa aday 
2000 Avrupa Şampiyonası'nın şampiyonu, 1998 Dünya Kupası sahibi Fransa, geçen yıllara karşın aynı kaliteyi korumayı başardı. Bence 2004 Portekiz'de de şampiyonluğun en güçlü adayı Fransa kupayı kaldırır. 

Klası belli 
FRANSA Milli Takımı'nın ve Arsenal'in golcüsü Thierry Henry, Avrupa Şampiyonası'na katılan futbolcular arasında hem form düzeyi, hem de klası itibarıyla yıldız olması en muhtemel aday. 


RUSYA 
Bize mucize gerek 

Portekiz ve İspanya gibi iki favorinin olduğu grupta işimiz çok zor, hatta olanaksız dersek abartmış olmayız. Ama bazen mucizeler bu durumlarda gerçekleşir 


Boris Bogdanov 
Sport Express futbol yazarı 

AVRUPA şampiyonaları tarihinin ilk şampiyonu olan Rusya'nın başarılarının büyük çoğunluğu, bu dev turnuva sayesinde gerçekleşti. Turnuvada bir kez şampiyon olup, üç kez de finalde kaybeden Rusya, 12 kez aralık vermeden Avrupa Şampiyonası'nda yer alan birkaç ülkeden biri. Ancak son finali, 1988'de Hollanda'ya karşı oynadığımız gözönüne alındığında, uzun süredir başarıya hasret kaldığımızı söyleyebiliriz. 
Portekiz 2004'te bu kez farklı mı olacak derseniz ev sahibi Portekiz ve İspanya gibi iki favori ülkenin olduğu bir grupta işimiz yine çok zor, hatta olanaksız dersek yalan olmaz. Ancak yine de bazen, şansınızın az olması, aksi yönde motivasyon sağlar ve mucizeler bazen bu şekilde gerçekleşir. 

Zor görev 
Ne yazık ki Fransa'nın, Portekiz'in, Hollanda'nın teknik direktörleri, Dünya Kupası'nı kazanıp kazanamayacaklarını da tartışabilirlerken, Rusya'nın çalıştırıcısı Yartsev'in konuşabileceği tek şey Avrupa Şampiyonası'ndan öteye gidemiyor. Göreve geçtiğimiz yılın son aylarında gelen Yartsev'in, bırakın Dünya Kupası'nı, Avrupa Şampiyonası'nda bile çok zor bir göreve soyunduğunu söyleyebilirim. 
Rusya'nın kadrosunun en sağlam bölgesini orta sahası oluşturuyor. Porto ile Şampiyonlar Ligi şampiyonluğunu yaşayan Alenichev, Portsmouthlu Smertin, Lokomotiv Moskova'nın kaptanı Loskov, genç yetenekler Aldonin ve Bystrov'lu orta saha, gerçekleşmesi zor olan mucizeyi ateşleyebilecek yetenekler olarak göze çarpıyor. En zayıf bölgesi ise defansı. Onopko ve Ignashevich'in yokluğunda savunmanın zor bir sınavdan geçeceğini düşünüyorum. 

YARIN İSPANYA-ÇEK CUMHURİYETİ 



</TEXT>
</DOC>
