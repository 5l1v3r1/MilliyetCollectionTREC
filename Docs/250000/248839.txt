<DOC>
<DOCNO> 248839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonyas09.html </URL>
<DATE> 2004/06/17/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
New Yorklulara hamsiyi sevdiren Türk... 
</HEADLINE>
<TEXT>

     Burak Coşkun 

Değişik ve etnik yemeklere düşkün New Yorklular, şimdi de Karadeniz hamsisini keşfettiler. 
     On binlerce lokantanın bulunduğu New York'ta hamsiyi Karadeniz usulüyle pişiren yegane yer Rizeli Yusuf Başusta'nın Liman Lokantası. 
     New Yorklular artık hamsi yemek için özellikle akşam saatlerinde lokantanın önünde uzun kuyruklar oluşturuyorlar. Amerikalıların hormonlu ve yapay soslarla hazırlanmış yemeklerden bıktıklarını ve yeni tatlara yöneldiklerini anlatan lokantanın sahibi Başusta, yemeklerinin ve özellikle hamsinin böylesine beğenilmesini doğal şekilde hazırlanması ve servis edilmesine bağlıyor. Hamsinin dondurulmuş şekilde Türkiye'den Türk Hava Yolları THY ile geldiğini söyleyen Rizeli başarılı girişimci, hamsinin ve diğer balıkların buzlarının çözülmesini sağlarken, tatlarının bozulmaması için mikrodalga fırın dahi kullanmadıklarını belirtiyor. 
     Başusta, yemeklerin hazırlanmasında doğallığa verdiği önemin zamanla Amerikalı müşterilerce taktir edilmeye başlandığını belirterek, reklam kampanyası yürütmemesine karşın lokantasının sürekli dolduğunu anlatıyor. 
     Hamsinin ve Karadeniz yöresinin yemeklerinin yanı sıra Türk mutfağının birçok yemeğine mönülerinde yer verdiklerini kaydeden Yusuf Başusta, New York'un önde gelen yemek eleştirmenlerinden Arthur Schwartz'ın düzenli olarak lokantasında yemek yediğini ve radyo programlarında lokantasından ''kentin en iyi balık lokantası'' olarak söz ettiğini söylüyor. 
     Başusta, 1999'da açtığı lokantanın her yıl geliştiğini ve büyüdüğünü belirterek, lokantaya Amerikalıların yanı sıra Rus kökenli müşterilerin büyük ilgi gösterdiğini anlatıyor. 
     New York'un pek çok ünlü ve varlıklı simasının da müşterileri arasında olduğunu ifade eden Başusta'nın Amerika macerası 1988'de ''Aşk Gemileri''nde çalışmaya geldiğinde başlamış. 
     Komi ve garson olarak uzun menzilli yolcu gemilerinde 3 yıldan fazla çalışan Yusuf Başusta, bir süre Suudi Arabistan'da da çalıştıktan sonra yeniden ABD'ye dönmüş. 
     New York'ta aralarında Turkish Kitchen adlı lokantanın da bulunduğu bazı Türk lokantalarında çalışan Rizeli girişimci, tüm zorluklara karşın 1999'da açtığı lokantasıyla Amerikan hayalini yakalamış görünüyor. 
     
</TEXT>
</DOC>
