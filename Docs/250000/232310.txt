<DOC>
<DOCNO> 232310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/soneko22.html </URL>
<DATE> 2004/04/17/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Kabil'de Türk ortaklı 5 yıldızlı otelin temeli atıldı... 
</HEADLINE>
<TEXT>

     Afganistan'ın başkenti Kabil'de bugün temeli atılan Türk ortaklı otelin, 18 ayda bitirilerek hizmete gireceği bildirildi. 
     Başkent Kabil'de yapılan temel atma töreninde konuşan Afganistan Devlet Başkanı Hamid Karzai, şimdiye kadar misafirlerini ağırlayamayacakları bir yer olmadığı için üzgün olduklarını ve gelen misafirlerin öğleden sonra Kabil'i terk etmek zorunda kaldıklarına işaret ederken, ''Uluslararası toplumda yerini almak için büyük çaba harcayan Afganistan'a, Türklerin katkısının büyük olduğunu herkes görüyor. Afganistan turizmine katkıda bulunacak bu yatırım yapan Türkler ve Amerika'ya minnettarız'' dedi. 
     Karzai, Afganistan'ın yeniden onarımı için ülkede böyle bir yatırımın olmasını arzu ettiklerini, bundan sonra da yatırım yapmak isteyen tüm müteşebbislere yardımcı olacaklarını belirtti. 
     Amerika'nın Afganistan Büyükelçisi Halilzad'ın, Hayat Regency'in Genel Müdürü Tom Prizker'inde birer konuşma yaptığı temel atma törenine, Afganistan Dışişleri Bakanı Abdullah Abdullah, Sanayi ve Ticaret Bakanı, NATO'nun Afganistan üst düzey kıdemli sivil temsilcisi Hikmet Çetin, Kabil Büyükelçisi Bülent Tulun, Uluslararası Güvenlik ve Destek Gücü'nün ISAF Türk Görev Komutanı Kurmay Albay İbrahim Şahinol, BM Afganistan Temsilcisi Ercan Murat, Türk şirketi Yüksel'in yönetim kurulu başkan yardımcısı Süleyman Servet Sazak, Afganistan'da iş yapan Türk şirketi temsilcileri ile diğer yetkililer katıldı. 
     Başkent Kabil'in en stratejik yerlerinden biri olan Mikro Reyon bölgesinde yapımına başlanan otelin işletmeciliğini, uluslararası oteller zinciri Hyatt Regency üstlendi. 
     Afganistan hükümetinden 49 yıllığına kiralanan 24 bin metrekarelik arsa üzerine inşa edilecek 5 yıldızlı otelin kredi finansmanının yarısı olan 20 milyon doların, Amerikan hükümetine bağlı olan OPİC tarafından karşılanacağı belirtildi. 
     Otelin sahiplerinin, kısa adı TAYL olan Türk ortaklığı Tepe, Yüksel, Limak ile Afgan- Amerikan şirketi ARC'den oluşan konsorsiyum olduğu bildirildi. 
     TAYL adlı kuruluşun yönetim kurulu başkanı Ali Kantur, otel arsasının, Afganistan hükümetinde görev yapan 7 bakanlığın oluşturduğu üst kurul olan HAYKUM tarafından kendilerine 49 yıllığına kiralandığını söyledi. 
     Ali Kantur, 2005 Eylül'ünde hizmete gireceğini belirttiği otelin, 212 single odadan oluşacağını ifade etti. 
     Tamamı 34 bin metrekare olan otel arsasının 22 bin metrekaresine personel kompleksi yapılacağını bildiren TAYL şirketi başkanı Kantur, ''Afganistan'ın başkenti Kabil'de büyük ihtiyaç olduğu görülen böyle bir otelin yapılması gerekiyordu. Nisan itibariyle otelimizin inşaatına başlıyoruz'' diye konuştu. 
     Türk müteşebbis gücünün olduğu her yerde Türk insanının çalışkan yüzünün işlerine yansıdığını kaydeden Kantur, Afganistan'daki güvenlikle ilgili sözlere de atıfta bulunarak, ''güvenlik açısından tehlike ve fırsat denilen bir Çin atasözü var. Riskin olduğu yerde de fırsat vardır. Afganistan, Türkiye için çok önemli olduğu gibi Afganistan için de Türkiye önemlidir'' dedi. 
     
</TEXT>
</DOC>
