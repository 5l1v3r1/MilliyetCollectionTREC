<DOC>
<DOCNO> 222495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/soneko54.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Hükümetimiz, sanayi ve sanayiciye destek olma gayreti içinde 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, hükümetin ''sanayi ve sanayiciye destek olma gayreti içinde olduğunu'' bildirdi. 
     İzmir gezisini sürdüren Gül, İzmir Atatürk Organize Sanayi Bölgesi Meclis Salonu'nda düzenlenen toplantıda yaptığı konuşmada, ''Sanayi bölgelerinde laf değil, iş üretildiğini'' belirtti. 
     Sanayi bölgelerinin işsizliğe çare olduğunu, kazanç kapısı ve ihracat işleri olduğunu kaydeden Gül, hükümetin organize sanayi bölgelerindeki üretime çok önem verdiğini söyledi. 
     Devletin bundan sonra üretim yapmayacağını, fabrikaları olmayacağını, temel hizmetleri yürüteceğini anlatan Bakan Gül, şöyle dedi 
     ''Üretim ve istihdamı, bundan sonra özel sektör ve işadamları, sanayiciler eliyle yapacağız. Hükümet, sanayi ve sanayiciye destek olma gayreti içindedir. Hükümetimiz, bankacılık ve finans sektörünün sorunlarıyla boğuştu. Bundan sonra üretimde, enerjide, ana girdilerin rekabet edilebilir fiyatlara indirilmesi için çalışacak. Bir ev aldık. Ev kokuşmuş. Evin her tarafı dağınık. Biz bir senedir ancak evin içini temizleyip düzeltmeye başladık. Badana, boya bile yapamadık. Hanginiz bir senede batmış fabrikanızı düzlüğe çıkarırsınız Biz, Türkiye'nin evinin ve düzeninin sağlanması için bir yıldır uğraşıyoruz. İki yıl önce Organize Sanayi bölgelerinde ne fabrikalar kapandı. Çift vardiya çalışan işyerleri haftada bir kaç gün çalışır durumdaydı. Çok şükür bir yılda Cumhuriyet tarihinin en yüksek kapasite kullanım oranına ulaştık.'' 
     
     SANAYİ ELEKTRİĞİ UCUZLAYACAK 
     Bir yıllık sürede doğalgaza ve elektriğe de zam yapmadıklarını anlatan Bakan Gül, şöyle devam etti 
     ''TEDAŞ da, sanayiye sattığı elektriği yüzde 10-15 ucuzlatacak. Bunun hazırlıkları yapılıyor. Bu büyük projeleri bitirmek için her zaman Ankara'ya gelmenize gerek yok. Büyükşehir Belediye Başkanı'na da düşen görevler vardır. İzmir'e vizyon sahibi, sanayinin iş dünyasının sorunlarını bilen, büyük sorunları çözüm üretecek bir arkadaşımızı aday gösterdik. Ümit ediyoruz, seçimleri kazanacağız. Ankara'da AK Parti hükümeti, belediyede de AK Parti. Uyum içinde bir sinerji oluşturacağız.'' Gül, Türkiye'nin tekrar, ''özgüvenine ve inancına'' kavuştuğunu ifade ederek, sözlerini şöyle sürdürdü 
     ''Türkiye yeniden take off sürecine girdi. Türkiye, Adnan Menderes, Turgut Özal ve Demirel döneminde de bir kaç kez take off sürecine girmiştir. Uçak irtifa alıp göklere tırmanıp uzun süreli maviliklerde uzun süre uçamamıştı. Bu sefer, Türkiye yenileşiyor, köklü değişiklikler var. Sanayi rasyonelleşiyor. Bu sefer ki take off ile göklere tırmanmamız çok uzun sürmeyecek, daha uzun süreli kalıp tırmanışa devam edeceğiz. Kalkınmanın yolu, işsizliğe çare olmanın yolu, devlet kapılarında 100 kişiyi daha işe sokmak değildir. İşsizliğe çözüm, üretimden, ihracattan, sanayicinin önünü açmaktan geçiyor. Biz sanayicinin önünü açacağız. Türkiye kalkınacak. İşsizliği çözecek sizlersiniz.'' 
     
     İZMİR'E DESTEK 
     Dışişleri Bakanı ve Başbakan Yardımcısı Abdullah Gül, sanayicilerin ''İzmir yeterince destek alamıyor'' sözleri üzerine, Türkiye'nin her yerinin geçmiş iktidarlar döneminde ihmal edildiğini savundu. 
     Türkiye'nin her tarafındaki fabrikaların, işyerlerinin geçmişte bankaların eline geçtiğini belirterek şunları söyledi 
     ''İzmir, son yıllarda çok fazla göç aldı. Şu anda iki farklı İzmir var. Biri iyi, biri çok kötü şartlarda. Bunun ikisinin birarada yaşaması mümkün görünmüyor. Yatırımlara yeterli kaynağı bulamadık. Ama bu sürede 1600 kilometre duble yol yaptık. Devletin kurumları arasındaki iş makinalarını birleştirdik. Seferberlik ilan ettik. Bir tane yeni dozer almadan Cumhuriyet tarihinde yapılan kadar duble yol yaptık. Bütçeyi kontrol altına aldık. Yeni hedefler ortaya koyduk. Döviz ve euroyu kontrol altına aldık. Ancak karşımıza bir batık bankanın 8 katrilyonluk faturası geldi. O gün Türkiye'yi yönetenler, hepsine göz yummuşlar. Hepsi battı. Bankacılık tarihinde böyle bir şey görülmedi. İstanbul'a ne yaptınız İzmir'e şunu yapmadınız diyebilir misiniz Büyük projeler, büyük vizyon ve yürek ister.'' 
     
     KIBRIS KONUSU 
     Gazetecilerin sorusu üzerine, Dışişleri Bakanı Gül, Kıbrıs'taki konuların ''dörtlü toplantı'' ile çözülebileceğini belirterek, şöyle dedi 
     ''Kıbrıs konusu önce Dışişleri Bakanları, sonra başbakanlar seviyesinde neticelendirilmeli. BM de öyle istiyor. Yunanistan, başbakanlar seviyesi katılımında biraz tereddüt ediyor. Ama bu henüz kesinleşmedi. Bizim de tezimiz şu Herkes elini taşın altına koyarsa siyasi iradeler ortaya çıkar, sorunlar böyle çözülür .'' Toplantıda, AK Parti Büyükşehir Belediye Başkan Adayı Taha Aksoy'da, seçilmesi durumunda ulaşım, çöp ve su hizmetinin Avrupa standardında yapılacağını bildirdi. 
     İzmir Atatürk Organize Sanayi Bölgesi Yönetim Kurulu Başkanı Hilmi Uğurtaş, bölgede 460 fabrikanın faaliyette bulunduğunu, 3 milyar dolar iş hacmiyle Türkiye'nin en büyük organize sanayi bölgelerinden biri olduğunu belirtti. 
     Uğurtaş, ''Hükümet'ten çok fazla bir şey istemiyoruz. Yanımızda olduğunuzu hissettirin yeter'' dedi. 
     Abdullah Gül, Karşıyaka Kulübü'nü de ziyaret etti. Karşıyaka Başkanı Cenk Karace, Gül'e KSK rozeti taktı, kulübün dergilerini verdi. 
     Gül, Karşıyaka Çarşısı'nda Karşıyaka Belediye Başkan adayı Kerem Ali Sürekli ile dolaştı, seçim otobüsünden vatandaşlara hitaben bir konuşma yaptı. 
     
</TEXT>
</DOC>
