<DOC>
<DOCNO> 217628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/yazar/cemal.html </URL>
<DATE> 2004/02/25/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Moskova, tarihin cilvesi 
</HEADLINE>
<TEXT>

   MOSKOVA 
   
   Dışişleri Bakanı Abdullah Gül'le Ankara'dan Moskova'ya uçuyoruz. Yıllar bir film şeridi gibi gözümün önünden geçiyor. 
   1978, Ecevit Başbakan. 
   Dışişleri Bakanı rahmetli Prof. Gündüz Ökçün, Başbakan Yardımcısı Hikmet Çetin, Dışişleri Müsteşarı Büyükelçi Şükrü Elekdağ... Yine hep birlikte Ankara'dan Moskova'ya uçuyoruz. 
   Ama pervaneli bir uçakla. 
   Ecevit'in tasarruf anlayışı... 
   Uç uç bitmeyen bir yolculuk 
   Nazlı Ilıcak'ın, o zaman çok gergin olan Tercüman - hükümet ilişkilerini herhalde yumuşatmak için olacak, kendi eliyle yapıp Ecevitler'e jest olarak evden getirdiği çikolatalı keki Rahşan Ecevit gazeteci milletine dilim dilim dağıtıyor. 
   Uçakta rahmetli Abdi İpekçi'yi, Sami Kohen'i, Oktay Ekşi'yi, Necati Zincirkıran'ı, Güneri Cıvaoğlu'nu, Güngör Mengi'yi anımsıyorum. Herkes başyazar, genel yayın yönetmeni, meslek büyüğü. Ben ise Cumhuriyet'ten bir muhabir... 
   Çeyrek yüzyıl geçmiş. 
   Yıllar böyle. 
   Zaman ne kadar çabuk akıyor. 
   Son olarak 1998'de gelmiştim Moskova'ya. Gece vakti arabanın penceresinden şehir manzaralarını seyre dalıyorum. Daha aydınlık, daha süslü, daha makyajlı bir kent olmuş. Vitrinler, bilboardlar pırıl pırıl. Yollar düzgün, karlar temizlenmiş, eski püskü arabalar azalmış. 
   Stalin katedralleri... 
   İkinci Dünya Savaşı sonrasında Alman savaş esirlerine yaptırılan o kurşuni, soğuk yapılar gece karanlığında ışıl ışıl, göze güzel geliyor. Dışişleri Bakanlığı olan hangisi .. 
   Kremlin'in duvarları. 
   Ne güzel aydınlatılmış. Önce çarların, sonra yetmiş yıl boyunca tarihin tanıdığı en ateist, tanrıtanımaz rejimin kalesi olmuş bir saray. Şu kubbenin tepesinde onca yıl orak çekiçli kızıl bayrak dalgalanmış, Lenin'le Stalin şu sarı binadan koca bir imparatorluğu demir elle yönetmişler... 
   Kremlin'i ilk kez 1978'de gezmiştim. Son kez de 1998'de bir pazar sabahı, çan sesleri arasında. Süslü püslü Ortodoks papazlarını hatırlıyorum. Ellerinde asaları, davudi sesleriyle dualar okuyarak, bir zamanlar kızıl komiserlerin oradan oraya koşuşturduğu Kremlin bahçesinde yürüyorlardı. 
   Hep aynı, duygu düşünce... 
   Bolşevik İhtilali'nden sonraki yetmiş yıllık dönem tarihin şakası mıydı yoksa Berlin Duvarı'nın yıkılışı, Sovyetler'in çöküşüyle birlikte tarih tersine mi dönmüş oldu 
   Eski deyişle aslına mı rücu etti 
   Moskova'nın tarihle yüklü bazı büyülü mek nlarında dolaşırken aklıma bu soru takılır. Böylesi mek nlardan biri de Kızıl Meydan'ın dibindeki Metropol Oteli'dir. 
   Değişen bir şey yok Metropol'de. 
   Hemen o şaşaalı yemek salonuna göz atıyorum. İhtilalin ilk yıllarında İşçi Köylü Sovyeti bir süre bu salonda toplanmış. Şu balkondan devrimci nutuklar çekmiş Lenin... 
   Yine düşünüyorum 
   Yeni bir dünya, yeni bir insan yaratmak için yola çıkılan o ana baba günlerinden bugün geriye kalan ne Belki de tarih gibi bu salon da, kim bilir, kendi aslına döndü yetmiş yıl sonra... 
   Odama çıkmadan üçüncü kattaki fotoğraf galerisine uğruyorum. Yüzyıllık Metropol'de kalmış ünlülerin fotoğraflarına yıllar sonra yine merakla bakıyorum, inceliyorum. Lenin, Stalin, Buharin, Mao derken Tansu Çiller, 98 yılında olmayan Tayyip Erdoğan ve Rahmi Koç fotoğrafları, Michael Jackson, Claudia Schiffer, Rambo... 
   Lenin başını çevirip yanındakileri görse acaba ne derdi Acaba tarihin kendisine bir oyun oynadığını mı düşünürdü Tarihin bir cilvesi diyerek teselli mi bulurdu 
   Odamı arıyorum. 
   Her eski otel gibi Metropol de labirent gibi. Sık sık yolumu kaybediyorum. Uzun koridordan geçerken, bu kez salon isimleri gözüme çarpıyor Dostoyevski, Çehov, Gogol, Puşkin, Turgenyev, Lermontov... 
   Odamın penceresinden bakıyorum. Tül perde gibi bir sis inmiş, hafif kar atıştırıyor. 
   Tam karşımda Bolşoy Tiyatrosu... 
   Bugün canım başka bir şey yazmak istemiyor. 
   
      
   
   
</TEXT>
</DOC>
