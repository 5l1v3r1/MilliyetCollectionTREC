<DOC>
<DOCNO> 204598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/soneko17.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğrudan gelir desteği ödemeleri başladı... 
</HEADLINE>
<TEXT>

     Tarım ve Köyişleri Bakanı Sami Güçlü, 2003 yılına ilişkin doğrudan gelir desteği DGD ödemelerine, bugün 67 ilde, 378 ilçede başlandığını bildirdi. 
     Güçlü, yaptığı yazılı açıklamada, ödemelerde öncelik sırasının, Devlet Planlama Teşkilatı DPT tarafından belirlenen sosyo-ekonomik gelişmişlik seviyelerine göre oluşturulduğunu kaydetti. 
     DGD ödemeleri için 540 trilyon 422 milyar 176.1 milyon liranın Ziraat Bankası tarafından çiftçilerin hesaplarına aktarıldığını belirten Güçlü, ilk aşamada hak edişlerin yarısının ödeneceğini kaydetti. 
     Güçlü'nün verdiği bilgiye göre, 2003 yılı DGD ödemeleri kapsamında 2 milyon 759 bin çiftçi kayıt altına alınarak yaklaşık 2 katrilyon 642 trilyon liralık ödeme taahhuk ettirildi. Bu miktarın 540 trilyon lirası 2003 yılı bütçesinden karşılanarak çiftçilerin hesaplarına aktarılmaya başlandı. Kalan bölüm 2004 yılı bütçesinden karşılanacak. 
     DGD ödemelerinin herkes tarafından kabul edilen bir plan çerçevesinde yapılması için Tarım ve Köyişleri Bakanlığı ile Hazine Müsteşarlığı'nın ortak bir çalışma yürüttüğünü, bu çerçevede DPT tarafından belirlenen sosyo-ekonomik gelişmişlik seviyelerine göre ilçelerin sıralandığını belirten Bakan Güçlü, sıralamaya göre, 2003 yılı bütçe olanakları dikkate alınarak 67 ilde 378 ilçede DGD ödemelerinin yarısının yapılacağını kaydetti. 
     Hazine Müsteşarlığı'nca Ziraat Bankası'na gerekli kaynağın aktarıldığını, bugünden itibaren çiftçilerin hesaplarına yatırılacağını açıklayan Güçlü, İstanbul, Kocaeli, Yalova, Tekirdağ ve Muğla illerinin icmallerinin de hazırlanarak Hazine'ye gönderildiğini, ancak bu illerdeki hiç bir ilçenin gelişmişlik düzeyine göre yapılan sıralamaya girmemesi nedeniyle, bu illerde ödeme yapılmayacağını belirtti. Elazığ, Hakkari, Karabük, Mardin, Siirt, Sivas, Şırnak, Zonguldak, Diyarbakır illerinin icmalleri ise henüz Tarım ve Köyişleri Bakanlığı'na ulaşmadı. 
     Bakan Güçlü'nün açıklamasına göre, ilk aşamada gelişmişlik düzeyine göre, bazı ilçelerinde DGD ödemelerinin yarısı yapılacak iller şöyle 
     ''Adana, Adıyaman, Afyon, Ağrı, Aksaray, Amasya, Ankara, Antalya, Ardahan, Artvin, Aydın, Balıkesir, Bartın, Batman, Bayburt, Bilecik, Bingöl, Bitlis, Bolu, Burdur, Bursa, Çanakkale, Çankırı, Çorum, Denizli, Düzce, Edirne, Erzincan, Erzurum, Eskişehir, Gaziantep, Giresun, Gümüşhane, Hatay, Iğdır, Isparta, İzmir, Kahramanmaraş, Karaman, Kars, Kastamonu, Kayseri, Kilis, Kırıkkale, Kırklareli, Kırşehir, Konya, Kütahya, Malatya, Manisa, Mersin, Muş, Nevşehir, Niğde, Ordu, Osmaniye, Rize, Sakarya, Samsun, Sinop, Şanlıurfa, Tokat, Trabzon, Tunceli, Uşak, Van, Yozgat.'' 
     
</TEXT>
</DOC>
