<DOC>
<DOCNO> 210747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/dunya/dun02.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin korkusundan adını değiştirdi 
</HEADLINE>
<TEXT>

   İngiltere'de sürgünde yaşayan, Putin'e muhalif Rus işadamı Boris Berezovsky'nin Platon Elenin adını aldığı açıklandı 
      DIŞ HABERLER SERVİSİ 

   
   İngiltere'de sürgünde yaşayan Rusya'nın önde gelen muhalif işadamlarından Boris Berezovsky'nin adını değiştirerek farklı bir kimlikle yaşamaya başladığı ortaya çıktı. İngiltere İçişleri Bakanı David Blunkett, önceki gün yaptığı açıklamada, Berezovsky'nin "Platon Elenin" adını aldığını söyledi. 
   Ad değişikliğine bir gerekçe gösterilmedi ancak sürgündeki işadamının Rus istihbaratının takibinden kurtulmak için böyle bir adım attığı sanılıyor. Platon, Berezovsky'nin hayatından esinlenerek çekilen bir filmdeki baş karakterin adı. 
   İngiltere, Rusya'da yolsuzluk iddialarından aranan Berezovsky'ye geçtiğimiz eylül ayında sığınma hakkı vermişti. Rusya, Berezovsky'nin geçen ay "yeni adıyla" Gürcistan'a gittiğini öne sürmüş, işadamının ülkeye girişine izin verdiği gerekçesiyle Tiflis yönetimini suçlamıştı. Ancak Gürcistan suçlamaları reddetmişti. Berezovsky, politik inançlarının kurbanı olduğunu söylüyor. 
   
   
</TEXT>
</DOC>
