<DOC>
<DOCNO> 226072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/sondun03.html </URL>
<DATE> 2004/03/27/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
Gül AB'nin ilerde değiştirilme ihtimali olan önerisi kabul edilemez 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, AB'nin ''derogasyonlar'' konusunda ileteceği önerinin risk içermemesi durumunda kabul edileceğini, ilerde değiştirilme ihtimali olan bir önerinin ise kabul edilme ihtimalinin olmadığını söyledi. 
     Bakan Gül, Burgenstock'da devam eden Kıbrıs dörtlü görüşmeleri çerçevesinde, gazetecilerle Furigen Oteli'nde biraraya geldi. 
     Türk tarafının niyetinin karşılıklı uzlaşma ile kalıcı bir anlaşmaya varmak olduğunu söyleyen Gül, varılan sonucun sürekli olabilmesi için AB hukuku içine girmesinin gereğine de dikkat çekti. 
     AB'nin bu konuda teklifini yapacağını ve bunun hukukçularca inceleneceğini belirten Gül, risk içermeyen bir öneri söz konusu olması durumunda bunun kabul edileceğini, ancak ilerde değiştirilme ihtimali olan bir önerinin kabul edilme ihtimalinin olmadığını hatırlattı. 
     Gül, 29 Mart Pazartesi günü Türk ve Yunan başbakanlarının Burgenstock'a geleceğini hatırlatarak, ''Umarım onlar geldiğinde mesafe alınmış bir kağıt önlerine konur'' dedi. 
     Kıbrıs Rum kesiminden bir gazetecinin Türk tarafının kalıcı derogasyonlar konusunda neden ısrarlı olduğuna ilişkin sorusu üzerine Gül, varılacak anlaşmanın adadaki her iki taraf içinde değiştirilemez olmasını istediklerini belirtti. ''Anlaşmanın değiştirilmesine bütün kapılar kapalı olmalıdır'' diyen Gül, 1974 öncesindeki olayları ve toplu mezarları hatırlattı. 
     
     REFERANDUM 
     Bu arada, edinilen bilgiye göre, Kıbrıs Türk tarafı, varılacak anlaşmayı, kendisi açısından büyük oranda olumsuz yönler içermemesi durumunda referanduma götürme eğilimi taşıyor. 
     Diplomatik kaynaklar, bu yöndeki eğilimin BM'ye iletildiğini söylerken, bununla birlikte ''varılacak anlaşmayı red edeceği endişesiyle Kıbrıs Rum Kesimi'ne taviz veren bir tablo çizilmesi durumunda, Türk tarafının alenen ''hayır'' diyeceği yolundaki uyarının da BM'ye iletildiğini'' belirtiyorlar. 
     AB Komisyonu'nun Genişlemeden Sorumlu Üyesi Günter Verheugen'in Pazartesi günü Burgenstock'a geleceğini anımsatan kaynaklar, Verheugen'in İsviçre'ye gelmek için kendilerine danıştığını ve başbakanların mevcudiyeti sırasında gelmesinde daha çok yarar görüldüğü için kendisine olumlu yanıt verildiğini belirttiler. 
     Bu arada, Avrupa İnsan Hakları Mahkemesi'ne AİHM 1 nolu protokol çerçevesinde kişisel başvurular yoluyla Türkiye aleyhine mevcut davalardan doğacak zararın önüne geçebilmek ve Türkiye'yi bu alanda rahatlatabilmek için bir formül üzerinde durulduğu öğrenildi. 
     Diplomatik kaynaklar, bu formül çerçevesinde, varılacak anlaşma içinde, Türkiye'nin zarar görmemesini öngören bir düzenleme yapılmasının amaçlandığını belirtiyorlar. 
     
</TEXT>
</DOC>
