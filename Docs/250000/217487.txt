<DOC>
<DOCNO> 217487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sonspo23.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre 2,5 ay sonra oynayacağım, GS ve Gençler daha şanslı... 
</HEADLINE>
<TEXT>

     İtalya'nın FC İnter takımında top koşturan milli futbolcu Emre Belözoğlu, sakatlık sorunu nedeniyle ameliyat olduğuna ilişkin haberlerin gerçeği yansıtmadığını belirterek, ''Ameliyat olduğum doğru değil. Doktorlara göre en geç 2,5 ay içinde sahalara geri dönebileceğim'' dedi. 
     Emre, sağ ayağının kaval kemiği ile arkasındaki ince kemik arasında oluşan ödemi giderme amacıyla ilaç kullanmasının yanı sıra özel egzersizler yaptığını söyledi. 
     Emre, ayağındaki şişme ve ağrının artması üzerine üç gün önce yeniden sağlık kontrolünden geçtiğini belirterek, şöyle konuştu 
     ''Ayağımda oluşan ödem sinirlere de baskı yapıyor. Özellikle, kalbe giden damarlara baskı yapıyor. Ama ameliyat olduğum şeklindeki haberler doğru değil. Eğer ödemi ameliyatla temizletme yoluna başvursaydım, sahalara geri dönebilmem bir hayli zaman alacaktı. Öyle bir durumda, 7 ay gibi bir süre forma giymem mümkün olmayabilirdi. Doktorlar, dinlenmemin ve ilaç tedavisine devam etmemin daha uygun olacağına kanaat getirdiler. Halen, ilaçlarla ve de özel egzersizlerle ödemi yok etmeyi hedefleyen bir terapi uygulanıyor. Doktorlar, en geç 2,5 ay içinde sahalara geri dönebileceğim kanaatindeler.'' 
     
     İNTER UEFA KUPASI'NDA NE YAPAR 
     UEFA Kupası maçlarına ilişkin değerlendirmelerde de bulunan Emre, FC İnter olarak Şampiyonlar Ligi'nden talihsiz bir şekilde elendiklerini anımsatarak, ''İnter, UEFA Kupası 3. turdaki ilk maçında bu perşembe Fransız takımlarından FC Sochaux Montbeliard'la karşılaşacak. İnter, UEFA Kupası'nda ipi göğüsleyebilecek bir takım. Dolayısıyla bizim için başarı, tur atlamak veya finale yükselmek değil, şampiyonluğu kapmayı başarmak'' diye konuştu. 
     Emre, FC İnter'in Serie A'da bu sezonki en önemli hedefinin ise dördüncü sırayı kapmak olacağını ifade ederek, ''Bunu başarırsak, önümüzdeki sezon Şampiyonlar Ligi'nde oynama hakkını elde etmiş olacağız. Maalesef, bu sezon şampiyonluk yarışındaki iddiamızı kaybetmiş durumdayız. Dolayısıyla, sezonu en azından dördüncü sırada kapatmayı hedefliyoruz'' dedi. 
     
     UEFA KUPASI'NDA TÜRK TAKIMLARI 
     Emre Belözoğlu, halen UEFA Kupası'ndaki yarışa devam eden dört Türk takımının işlerinin hiç de kolay olmadığını belirterek, ''Türk takımlarının kazanması, hiç kuşkusuz beni mutlu eder. Ama bana göre, dört takımımız arasında, Gençlerbirliği ve Galatasaray'ın şansları daha yüksek'' dedi. 
     AC Roma ve AC Parma'nın son dönemlerdeki performanslarının gayet iyi olduğunu belirten Emre, ''İtalyanlarla oynayacak olan takımlarımızdan Gençlerbirliği'nin Gaziantep'e oranla turu geçme şansının daha yüksek olduğunu düşünüyorum'' diye konuştu. 
     Emre, Türk takımlarının İspanyollarla yapacakları maçlar konusunda ise şunları söyledi 
     ''Galatasaray, Türkiye spor tarihinin en başarılı takımıdır. Yurtdışındaki maçlarda gayet iyi oynayabiliyorlar. Dolayısıyla Villarreal'ı eleyerek turu geçmeleri pekala mümkün. Valencia CF ile oynayacak olan Beşiktaş'ın işi çok daha zor. Beşiktaş'ın turu geçmesi konusunda, özellikle Türkiye'deki maçın belirleyici olacağını zannediyorum.'' 
     
</TEXT>
</DOC>
