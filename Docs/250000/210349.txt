<DOC>
<DOCNO> 210349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sondun15.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
UBP "Hukuksuz hükümeti mahkemeye vereceğiz" 
</HEADLINE>
<TEXT>

     KKTC'de Cumhuriyetçi Türk Partisi CTP - Demokrat Parti DP koalisyon hükümetinin programının Cumhuriyet Meclisi'nde görüşülmesine başlandı. 
     Hükümet programı üzerindeki görüşmelerin tamamlanmasının üzerinden bir tam gün geçtikten sonra güvenoylaması yapılacak. 
     Hükümetin güvenoyu alabilmesi için, kabul oyu verenlerin, ret oyu verenlerden fazla olması gerekiyor. 50 sandalyeli Cumhuriyet Meclisi'nde CTP'nin 19, Ulusal Birlik Partisi'nin UBP 18, DP'nin 7, Barış ve Demokrasi Hareketi'nin BDH 6 üyeliği bulunuyor. 
     Hükümet programıyla ilgili olarak ilk söz alan UBP Genel Başkanı Derviş Eroğlu, Kıbrıs Türk siyasi tarihinde ilk kez böyle bir durumla karşı karşıya olduklarını ifade ederek, hükümette DP'ye bağlı 3 bakanlığın durumunun yasadışı olduğunu söyledi. 
     Anayasa'daki ilgili maddeleri okuyan Eroğlu, söz konusu 3 bakanın yıpranmasının sorumluluğunun, ''hükümet kurma hırsında olan CTP ve DP genel başkanlarında olduğunu'' kaydetti. 
     Eroğlu, CTP Genel Başkanı ve Başbakan Mehmet Ali Talat'ın, hükümeti yasal 15 günlük sürede kuramadığını, bakanlar kurulu listesini de Cumhurbaşkanı'na 3 eksikle sunduğunu ifade etti. 
     Eroğlu, ''hukuksuz hükümeti'' mahkemeye vereceklerini belirterek, ''yasal bir hükümet bile kuramayanların Annan planını savunamayacağını'' ileri sürdü. 
     CTP'nin her seçime isim değişikliği ile girdiğini ve son seçime de ''Cumhuriyetçi Türk Partisi-Birleşik Güçler'' adıyla katıldığını, hükümet programında ''Birleşik Güçler''den söz edilmediğini anlatan Eroğlu, ''CTP'nin her dönem kendisine bir yama bulduğunu, şimdiki yamasının ise Demokrat Parti olduğunu'' iddia etti. Eroğlu, CTP-DP birlikteliğinin ömrünün fazla uzun olmayacağını savundu. 
     CTP ve DP'nin seçim öncesi söylemlerine atıfta bulunan Eroğlu, DP Genel Başkanı, Dışişleri Bakanı ve Başbakan Yardımcısı Serdar Denktaş'ın, CTP Genel Başkanı Talat'ı ''Annanlist'' olarak nitelediğini, şimdi ise ''Talat'ın Serdalist, Serdar Denktaş'ın da Talatist olduğunu, ikisinin kol kola girerek iyi bir Annanlist olduğunu'' ileri sürdü. 
     Eroğlu, Serdar Denktaş'ın hükümet kurma çalışmaları sırasında kendilerine verdiği sözü tutmadığını ifade ederek, ''Biz bunu biliyorduk'' dedi. CTP ve DP'nin seçim öncesi ve sonrası söylemleri arasında tutarsızlık olduğunu, CTP Genel Başkanı Talat'ın kendilerine hükümet kurma teklifi yapmadığını kaydeden Eroğlu, ''Talat'ın, kendi tabiriyle statükocu bir ortak aradığını ve Serdar Denktaş'ı gözüne kestirdiğini'' söyledi. 
     Hükümet programının, bir lise öğrencisinin aceleye getirilmiş ödevi gibi olduğunu belirten Eroğlu, bu programı ciddiye almalarının mümkün olmadığını, ret oyu vereceklerini kaydetti. 
     
</TEXT>
</DOC>
