<DOC>
<DOCNO> 205961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/sondun09.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoon "İngiliz askerleri 2005 yılına da Irak'ta girecek" 
</HEADLINE>
<TEXT>

     İngiltere Savunma Bakanı Geoff Hoon, Irak'taki İngiliz askerlerinin 2005 yılına da bu ülkede gireceklerini söyledi. 
     Hoon, BBC 4 radyosu kanalıyla yaptığı açıklamada, İngiliz askerlerinin 2004 yılı Irak misyonlarının, işgal gücü rolünden sıyrılarak, bu ülkenin istikrara kavuşmasına yardım etmek olacağını belirtti. 
     ABD'nin öncülük ettiği kuvvetlerin Irak'ı işgal etmesinin, yabancı teröristleri, bu ülkeye gelmeleri konusunda cesaretlendirdiğini ifade eden Hoon, Saddam Hüseyin'in devrilmesinden doğan uzun vadeli kazancın, kısa vadeli sorunlardan daha önemli olduğunun altını çizdi. 
     Hoon, Irak'taki İngiliz asker sayısının gelecek sene ne olacağının sorulması üzerine, tahminde bulunmak istemediğini, askerlerin bu ülkedeki rollerinin değişmesini umduğunu belirtti. 
     İngiltere Savunma Bakanı, İngiliz askerlerinin, güvenliğin sağlanmasında yardım amacıyla Irak'ta kalacağına emin olduğunu kaydetti. 
     Hoon, Irak'ta kitle imha silahı olduğuna dair kanıtların er geç bulunacağına inandığını söyledi. 
     
</TEXT>
</DOC>
