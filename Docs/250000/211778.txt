<DOC>
<DOCNO> 211778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sontur09.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyükçekmece'de 1 ton eroin ele geçirildi... 
</HEADLINE>
<TEXT>

     İstanbul polisi, Avrupa'da bir kerede en büyük uyuşturucunun ele geçirildiği operasyona imza attı. 
     İstanbul Valisi Muammer Güler, Büyükçekmece'de yapılan operasyonda 1 ton 4 kilogram eroin ele geçirildiğini bildirdi. 
     İstanbul Emniyet Müdürlüğü'nde basın açıklaması yapan Vali Güler, Narkotik Şube Müdürlüğü'nün geçen yıl Kasım ayından itibaren yürütmeye başladığı planlı bir operasyon neticesinde, Büyükçekmece Çakmaklı Köyü'nde bulunan bir küpşeker imalathanesinde önceki gün DGM Cumhuriyet Başsavcılığı'nın koordinesinde operasyon yapıldığını söyledi. 
     Güler, operasyonda, 1729 paket içerisinde 1 ton 4 kilogram eroin ele geçirildiğini kaydetti. Eroninin Afganistan ve Pakistan sınırında yaşayan bir aşiret tarafından üretilip gönderildiği ve İstanbul'da preslendikten sonra Avrupa'ya sekvedileceği anlaşıldı. 
     
     BİR OPERASYONDA EN BÜYÜK EROİN 

     İstanbul'da ''Kervan'' adı verilen operasyonda ele geçirilen 1 ton 4 kilo eroinin, Avrupa'da bugüne kadar bir operasyonda yakalanan en büyük eroin miktarı olduğu bildirildi. 
     İstanbul Valisi Muammer Güler, Emniyet Müdürlüğü'nde yaptığı açıklamada, Narkotik Şube Müdürlüğü'nün 2003 yılı Kasım ayından itibaren yürütmeye başladığı planlı bir operasyon neticesinde, Büyükçekmece Çakmaklı Köyü'nde bulunan bir küpşeker imalathanesinde 26 Ocak 2004 tarihinde DGM Cumhuriyet Başsavcılığı'nın koordinesinde gerçekleştirilen operasyonla, bin 729 paket içerisinde 1 ton 4 kilo eroin ele geçirildiğini söyledi. 
     Vali Güler, ayrıca, uyuşturucunun preslenmesinde kullanılan 1 adet pres makinesi ve pompası, 4 adet pres kalıbı ve 2 adet parçası ile 3 adet mikser ve yardımcı malzeme de ele geçirildiğini, olayla ilgili yakalanan 7 kişinin İstanbul DGM Cumhuriyet Başsavcılığı'na sevk edileceğini kaydetti. 
     Ele geçirilen eroinin orijinal ambalajlarında yapılan incelemede, bu maddelerin ilk çıkış yerlerinin Asya'daki 2 ülke olduğunun anlaşıldığını anlatan Vali Güler, uyuşturucu madde kaçakçılarına karşı sürdürülen mücadelede İstanbul Emniyet Müdürlüğü'nün çok büyük bir başarı kazandığını vurguladı. 
     Son dönemde yapılan operasyonlarda önemli miktarda uyuşturucu ele geçirildiğini hatırlatan Güler, son 11 ayda 3 ton 540 kilo eroin yakalandığını, 2002 yılında ele geçirilen eroin miktarının ise 970 kilo olduğunu bildirdi. 
     
     UYUŞTURUCU KULLANIMINA KARŞI EĞİTİM ÇALIŞMALARI 

     Vali Güler, İstanbul Emniyet Müdürlüğü'nün uyuşturucuya karşı yürüttüğü etkin ve başarılı mücadelenin aynı zamanda uyuşturucu kullanımının engellenmesi yönünde yapılan eğitim çalışmalarıyla da sürdüğünü ifade ederek, ''Uyuşturucu tacirlerinin hedef seçtiği gençlerimizin korunması ve toplumun tüm kesimlerinin bilinçlendirilmesi için yoğun bir aydınlatma, eğitim, bilgilendirme çalışması yapılmaktadır'' dedi. 
     Bu amaçla kampanyalar düzenlendiği ve broşürler basıldığını belirten İstanbul Valisi Muammer Güler, geçtiğimiz günlerde Bakırköy'de yapılan kampanyada halkın ve basının yoğun katılımı olduğunu dile getirdi. 
     2004 yılı eğitim programı çerçevesinde 100 bin gence ulaşmayı 
     amaçladıklarını anlatan Güler, bu konudaki mücadele ve eğitim çalışmalarının halka iyi bir şekilde yansıtılmasını da basından istediklerini kaydetti. 
     Anne ve babaları da uyaran Vali Güler, ''Çocuklarınızla daha çok ilgilenin, bu konuda duyarlılığınızı artırın'' dedi. 
     ''2004 yılında çalışmalarımızı, özellikle kendi insanımıza yönelik uyuşturucu tehdidinin ortadan kaldırılmasına yönelik olarak vereceğimiz mücadeleyle sürdüreceğimizi bilmenizi istiyorum'' diyen Vali Güler, Türkiye'nin ülke üzerinden yapılmaya çalışılan uyuşturucu ticaretine geçit vermeyeceğini bildirdi. 
     Güler, gençlere de ''Sağlıklı bir gelecek için uyuşturucusuz bir yaşam seçin'' diye seslendi. 
     Vali Güler, bu operasyon nedeniyle başta İstanbul Emniyet Müdürü Celalettin Cerrah olmak üzere Narkotik Şube Müdürlüğü'nden sorumlu Emniyet Müdür Yardımcısı, Narkotik Şube Müdürü ve bu birimin görevlilerini yürekten kutladığını sözlerine ekledi. 
     
     SORULAR 

     İstanbul Valisi Güler, açıklamasının ardından basın mensuplarının sorularını yanıtladı. 
     Operasyonda yakalanan 7 kişiden 1'i hakkında daha önce bu konulara ilişkin arşiv bilgisi olduğunu belirten Güler, diğerlerine ilişkin çalışmaların sürdüğünü söyledi. 
     Güler, bir gazetecinin, ''Okullarda öğrencilere yönelik sürdürülen çalışmaların Narkotik değil de Valilik tarafından yürütülmesine ilişkin bir karar var. Bunu nasıl değerlendiriyorsunuz'' sorusu üzerine şöyle konuştu 
     ''Burada yanlış bir anlaşılma var. Burada eğitim çalışmasının müştereken sürdürülmesi yönünde bir karar var. Bu da Valilik kararıdır. Milli Eğitim Müdürlüğü ve polisin ayrı ayrı çalışması yerine müşterek çalışması, daha verimli ve etkin çalışması amaçlanmıştır. 2004 yılında çok daha fazla gencimize, çok daha fazla okulda, değişik mekanlarda ulaşmayı amaçlıyoruz.'' Muammer Güler, operasyona ilişkin bir başka soru üzerine de, ''Ele geçirilen madde Türkiye'de imal edilen değil, Türkiye'den transit ticaret yoluyla geçirilmek istenen bir maddedir. Avrupa'ya gönderilmek üzere 13 ayrı ambalajla hazırlanmış eroin maddesidir. Bizim de mücadelemiz, Türkiye'nin bu alanda transit geçiş alanı olmasını önlemektir'' dedi. 
     Güler'in basın açıklamasına, İstanbul Emniyet Müdürü Celalettin Cerrah ile Emniyet Müdür Yardımcısı Şammaz Demirtaş ve Narkotik Şube Müdürü Tufan Ergüder de katıldı. 
     
     OPERASYON 

     İstanbul Narkotik Şube Müdürlüğü'nce hazırlanan yazılı basın açıklamasında da operasyona ''Kervan'' adı verildiği belirtildi. 
     Açıklamada, bu operasyonda ele geçirilen uyuşturucunun, istatistiklere göre, Avrupa'da bugüne kadar bir operasyonda yakalanan en büyük eroin miktarı olduğu kaydedildi. 
     Bu arada, gözaltına alınan kişilerden A.D.'nin ''organizatör'' konumunda bulunduğu, ''Yüksekovalı'' oldukları ifade edilen aynı aileden F.D., S.D., B.D. ve S.D.'nin ise imalathanenin sahipleri olduğu öne sürüldü. 
     Uyuşturucu maddenin gerçek sahibinin araştırıldığını belirten yetkililer, gözaltındaki 7 kişi için savcılıktan ek gözetim süresi alındığını kaydettiler. 
     
</TEXT>
</DOC>
