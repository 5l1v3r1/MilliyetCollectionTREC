<DOC>
<DOCNO> 218110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/ekonomi/eko03.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırmızı bültenle aranan dolar milyarderi 
</HEADLINE>
<TEXT>

   TMSF'nin 7.5 katrilyonluk alacağı için tüm malvarlıklarına el koyduğu Kemal Uzan 1.5 milyar dolarlık servetiyle Forbes'ın listesinde en zengin 3. Türk oldu 
      
   Kırmızı Bülten'le aranan İmar Bankası'nın eski sahibi Kemal Uzan, ABD finans çevrelerinin dergisi Forbes'in dolar milyarderleri listesinde yer aldı. 
   Devletin 7.5 katrilyon liralık alacağı için tüm malvarlıklarına ve şirketlerinin yönetime el koyduğu Uzan, Forbes'ın listesinde 1.5 milyar dolarlık servetiyle 377'nci oldu. Forbes uzmanı Lea Goldman listenin açıklandığı basın toplantısında, "Kemal Uzan'ın adalet tarafından aranan bir kaçak olduğunu" bildirerek, "BDDK'nın Uzan hakkında yolsuzluk duyurusunda bulunduğunu, ayrıca Amerikan mahkemelerinin Uzanlar'ı Motorola ve Nokia firmalarına 4 milyar dolar ödemeye mahkum ettiğini" kaydetti. 
   Listede Rus petrol devi Yukos'un tutuklanan patronu Mikhail Khodorkovsky'nin, 15 milyar dolar servetle 16'ncı sırada bulunması da dikkat çekti. 
   
   Dünyanın en zenginleri 
   1- Bill Gates ABD 46.6 milyar dolar, 
   2- Warren Buffet ABD 42.9 milyar dolar, 
   3- Karl Albrecht Almanya 23 milyar dolar, 
   4- Prens Anwaleed bin Talal Alsaud Suudi Arabistan 21.5 milyar dolar, 
   5- Paul Allen ABD 21 milyar dolar 
   
   Listede 6 Türk var 
   147- Sakıp Sabancı, 3.2 milyar dolar 
   186- Ferit Şahenk 2.7 milyar dolar 
   377- Kemal Uzan 1.5 milyar dolar 
   406- Rahmi Koç 1.4 milyar dolar 
   552- Turgay Ciner 1 milyar dolar 
   552- Bülent Eczacıbaşı 1 milyar dolar 
   
   Bill Gates'in tahtı sallantıda    Forbes'ın listesinde yıllardır dünyanın en zengini sıralamasında birinci olan Microsoft'un kurucusu Bill Gates'in tahtı sallantıda. En yakın takipçisi Warren Buffet, Gates ile arasındaki farkı birkaç milyar dolara indirdi. Geçen yıl beş Türk'ün yer aldığı listeye bu yıl Bülent Eczacıbaşı da eklendi. Geçen yıl 199'uncu sırada bulunan Rahmi Koç'un bu yıl 406'ncı sıraya düşmesi de dikkat çekti. Türk milyarderlerin geçen yıl 8.9 milyar dolar olan toplam servetleri, bu yıl 10.8 milyar dolara yükseldi. 
   
   
</TEXT>
</DOC>
