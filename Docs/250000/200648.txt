<DOC>
<DOCNO> 200648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sonspo27.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü'nde revizyon... Tüm takım değişiyor... 
</HEADLINE>
<TEXT>

     Tevfik Lav'ın istifasının ardından Ankaragücü teknik direktörlüğüne getirilen Rıza Çalımbay, ''Takım, beklentimin altında çıktı'' dedi. 
     Yeni takımının başında çıktığı 3 maçta, Gençlerbirliği ve Fenerbahçe yenilgileri yaşayan, Konyaspor deplasmanından ise beraberlikle dönen Rıza Çalımbay, ''Şanssızlıklar da peşimizi bırakmıyor, ancak Ankaragücü'nün toparlanması için zaman ve transfer lazım. 10 ila 15 oyuncu arasında transfere ihtiyacımız var. Şu anda tek hedefim, ligde 2, Türkiye Kupası'nda da 1 olmak üzere 3 maçı bitirip, devre arasını görmek. Bu sezon için tek hedef, ligi iyi bir yerde bitirmek'' diye konuştu. 
     
     YABANCILARA VETO 
     Çalımbay, sadece kendisinin değil, sezon başında göreve gelen Tevfik Lav'ın da yabancı oyunculardan hiçbir fayda sağlayamayan bir kadroyla mücadele etmek zorunda kaldığını söyledi. 
     Yabancıları sürekli olarak kulübede oturan bir takıma sahip olduklarına dikkati çeken Çalımbay, ''Yüzde 99 ilk 11'de forma giyecek en az 4 yabancı futbolcuya ihtiyacımız var. Yararlandığımız tek yabancı futbolcu Mısırlı Desouki. Onun dışında takımda kalabilecek yabancı oyuncumuz yok'' dedi. 
     
     GENÇ KALECİ OĞUZHAN'A DESTEK 
     Teknik Direktör Çalımbay, Fenerbahçe'nin kendilerini üstün bir oyunla yendiğini kabul etmediklerini söyledi. 
     Bireysel hatalar nedeniyle, 3 duran topun gol olduğu bir maçtan yenilgiyle ayrıldıklarına dikkati çeken Çalımbay, ''Takımın Fenerbahçe karşısında ortaya koyduğu futboldan genel olarak memnunum. Ancak, son gole çok üzüldüm. Ankaragücü gibi bir takımın böyle bir gol yemesini kabul edemiyorum'' diye konuştu. 
     Yediği goller nedeniyle büyük eleştirilere maruz kalan kaleci Oğuzhan'a destek veren Çalımbay, şunları söyledi 
     ''Takımın kalesinde henüz 2. maçına çıktı. Bu da Fenerbahçe karşılaşması oldu. Tecrübesizliğine bir de heyecan eklendi. Oğuzhan çok iyi bir kaleci ve çok daha iyi olacak. Tek suçlu o değil. Bireysel hatalar tüm maçlarımızı etkiliyor. Takımın başına geldiğim günden bu yana normal bir gol yemedik. Şanssızlıklar da yakamızı bırakmadı.'' 
     
</TEXT>
</DOC>
