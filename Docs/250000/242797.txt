<DOC>
<DOCNO> 242797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/dunya/adun.html </URL>
<DATE> 2004/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ebu Gıreyb yıkılacak 
</HEADLINE>
<TEXT>


ABD Başkanı, Irak'ta zafer vaat eden konuşmasında, Saddam rejiminden sonra Amerikan askerinin de işkence uygulamasına sahne olan cezaevini yıkmayı planladıklarını açıkladı 

Yasemin Çongar Washington 


ABD Başkanı George W. Bush, Irak politikalarını destekleyen Amerikalıların oranının yüzde 40 ile bugüne kadarki en düşük düzeyine indiği bir sırada yaptığı konuşmayla, halkına ve uluslararası kamuoyuna Irak'ta "istikrar ve demokrasi" çabasından vazgeçmeyecekleri mesajını verdi. 
Carlisle'deki ABD Kara Harp Okulu'nda yaptığı konuşmada, Irak'la ilgili sürecin bilinen unsurlarını, "5 adımlı bir plan" adı altında yeniden açıklayan Bush, Ebu Gıreyb Cezaevi'ni yıkma kararını ise ilk kez duyurdu. Bush, ABD askerlerinin Iraklı tutuklulara işkence yaptıkları fotoğraflarla belgelenen bu cezaevini, Irak yönetiminin de onaylaması halinde yerle bir edeceklerini açıkladı. 
ABD Başkanı, "Diktatör'ün yönetiminde, Ebu Gıreyb gibi cezaevleri ölüm ve işkence simgesi haline gelmişti. Aynı cezaevi, ülkesinin şerefini lekeleyen ve değerlerini göz ardı eden birkaç Amerikalı askerin merhametsiz davranışlarının simgesine de dönüştü" dedi ve Bağdat'ta yeni ve modern bir cezaevi inşa edeceklerini, ardından barındırdığı bütün tutukluları bu yeni cezaevine naklettikten sonra Ebu Gıreyb'i "Irak'ın yeni başlangıcının simgesi" olarak yıkacaklarını söyledi. 

"Askerlerimiz kalacak" 
Bush, 138 bin ABD askerinin gerek duyulduğu sürece Irak'ta kalacağını, ihtiyaç doğarsa daha fazla asker gönderilebileceğini de açıkladı. 
Konuşmasında, Irak'ta siyasi egemenlik devri, altyapı yatırımları, uluslararası işbirliği konuları üzerinde ayrıntılı biçimde duran Bush, genelde iyimser bir tablo çizdi, ancak güvenlik sorununun çözümünün kolay olmayacağını da kabul etti. Bush, "Önümüzde zor günler var. Bizi bekleyen yol bazen kaos görünümü verebilir. Ancak koalisyon güçlüdür çabalarımızda hedefe odaklandık ve yılmayacağız. Düşmanın hiçbir kuvveti, Irak'ın ilerlemesini durduramayacaktır" dedi. 

Yanıtlanmayan sorular 
Bush'un konuşması, ABD ve dünya kamuoyunun gündemindeki birçok soruyu ise yanıtsız bıraktı. ABD Başkanı'nın, işgalin ne kadar süreceği, savaşın bundan sonraki parasal maliyeti ve Irak'ta egemenliği kimlerin devralacağı konusunda ipucu vermemesi eleştiriliyor. Ayrıca yeni yönetimin egemenliğinin sınırları ve koalisyon ordusuyla ilişkisinin nasıl düzenleneceği de belirsizliğini koruyor. 

Seçimi kazanması zor 
Bu arada ABD'de son anketler, Bush'un, göreve geldiğinden bu yana en düşük destek oranına sahip olduğunu ortaya koyuyor. ABC - Washington Post'un anketine göre, halkın yüzde 46'sı Bush'a destek veriyor. Aynı ankette demokrat aday John Kerry'ye destek de yüzde 46'da kaldı. CBS'in yine aynı tarihlerde yaptırdığı bir başka ankete göreyse Bush'a destek yüzde 41'de kaldı. Kerry, bu ankette yüzde 47 destek aldı. 

Bush'un 5 maddelik planı 

1 Irak'ta siyasi egemenlik, 30 Haziran'da BM Temsilcisi Lahdar Brahimi tarafından belirlenecek bir geçici yönetime devredilecek. Paul Bremer'in görevi sona erecek. ABD'nin Irak'taki temsilcisi, yeni Bağdat Büyükelçisi John Negroponte olacak. 
2 ABD ve koalisyon güçleri BM'den yetki alan bir çokuluslu gücün parçası olarak Irak'ta kalacak. ABD askerleri, Amerikan komutası altında olmaya devam edecek. Irak güvenlik güçleri, Iraklıların komutasında ve sivil denetimde olacak. 
3 ABD, Irak'ta altyapı projelerine 20 milyar dolardan fazla para harcayacak. 
4 BM'nin Irak'ta daha fazla devreye girmesi için çaba sarf edilecek. Bush, İstanbul'daki NATO Zirvesi'nde ittifakın da Irak'da yeni rol üstlenmesini isteyecek. 
5 Irak'ta özgür seçimler en geç Ocak 2005'te yapılacak. 

Bir türlü Ebu Gıreyb diyemedi 

Bush, konuşmasında Ebu Gıreyb'de yaşananlara 3 kez değindi. Ancak Bush, yarım saat süren konuşmasında bir türlü Ebu Gıreyb'i doğru söylemeyi başaramadı. Bush, önce "Ebugah Rayp" dedi. Cezaevinin adı daha sonra Bush'un ağzından "Ebu Garon" diye çıktı. Üçüncü denemesinde de bu kez "Ebu Garah" dedi. Bush, konuşmadan önce 2 kez prova yapmıştı. Küçük fotoğrafta Ebu Gıreyb'in önünde, tutuklu 3 oğlunun serbest bırakılması için gösteri yapan Iraklı kadın görülüyor. 


</TEXT>
</DOC>
