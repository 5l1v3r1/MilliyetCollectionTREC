<DOC>
<DOCNO> 222142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/spor/spo02.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
4-0'dan sonra uçtuk 
</HEADLINE>
<TEXT>

   Daum, galibiyetin kendisini memnun ettiğini söyledi, "Ancak yediğimiz iki gol için biraz düşünmeliyiz. Bazı oyuncularım farklı skoru görünce havalandı. Bu problem olabilir" dedi 
      
   'Her maç final' 
   FENERBAHÇE Teknik Direktörü Christoph Daum, artık her maçın final havası taşıdığını belirtti, "Şampiyonluk için tüm puanları almamız gerekiyor" dedi. Konyaspor karşısındaki galibiyetin kendisini mutlu ettiğini belirten Alman hoca, "Ancak yediğimiz iki gol için biraz düşünmeliyiz. Oyuncularıma hangi alanlarda daha dikkatli olmaları gerektiğini söyleyeceğim. 4-0'dan sonra bazı oyuncularım havalandı. Herkesin gördüğü gibi uçmaya başladılar" diye konuştu. 
   
   Gençler'e tepki 
   TUNCAY'I sakatlığı bulunduğu için çıkardığını da kaydeden Daum, zirve yarışı ile ilgili de "Trabzon'un çıkışını takdir etmek gerekir ancak Beşiktaş'ın daha ciddi rakip olduğu kanısındayım" dedi. Gençlerbirliği'nin bu haftaki maçının ertelenmesine anlam veremediğini de belirten Alman hoca, "Eğer Avrupa Kupası için yardımcı olunmak isteniyorsa, bir sonraki maç ertelenmeliydi. Böylece Valencia önüne dinlenerek çıkardılar. Bunu siz anlayabilir misiniz " yorumunu yaptı. 
   
   Kupa dampingi    Fenerbahçe, çarşamba günkü Gençlerbirliği maçının bilet fiyatlarında büyük indirime gitti 
   
   Destek istendi 
   LİGDE şampiyonluk hesapları yapan, Türkiye Kupası'nda da mutlu sona ulaşmayı planlayan Fenerbahçe'den taraftarlara jest geldi. Yönetim, Gençlerbirliği ile çarşamba yapılacak Türkiye Kupası yarı final maçı için bilet fiyatlarını aşağıya çekti. Maçtan önce stat hoparlörlerinden anons yapılarak, kupa sınavının bilet fiyatlarının kale arkası 10, maraton 15 ve numaralı 20 milyon liradan satılacağı açıklandı. 
   
   Müthiş atmosfer 
   SARI-Lacivertli taraftarlar, Konyaspor önünde yine stadı tıklım tıklım doldurarak, takımlarını ateşlediler. Tribünlerde yer alan yaklaşık 40 bin taraftar hiç susmadı, 90 dakika boyunca tezahürat yaptı. Maç öncesi gelenekselleşen Samanyolu şarkısı sırasında tribünlerde renkli görüntüler sahnelendi. Fenerbahçeli seyircilerin, atılan goller sonrasındaki coşkusu da görülmeye değerdi. 
   
   'Otel gibi sanki'    1907 Fenerbahçe Derneği'nin düzenlediği panele katılan UEFA Asbaşkanı Şenes Erzik, Şükrü Saracaoğlu Stadı'na övgüler yağdırdı. Görevi gereği bugüne kadar Avrupa'da pek çok stat gezdiğini anlatan Erzik, "Fenerbahçe'nin maraton tribünündeki düzen, ne Nou Camp'ta ne de Bernabeu'da var. Kendinizi bir stat değil de lüks bir oteldeymişsiniz gibi hissediyorsunuz" dedi. 
   FENERBAHÇE'NİN, Arjantinli futbolcu Ortega ile yaşadığı sorunu ilk günden beri yakından takip ettiğini ifade eden Şenes Erzik, gelinen son noktada inatlaşmanın iki taraf için de çözüm getirmeyeceğini söyledi. Ortega'nın geri dönmesinin şu an Fenerbahçe için en hayırlı karar olacağını ileri süren Erzik, "Bir kulübe de kiralanabilir" diye konuştu. 
   
   NOTLAR       Ersun Yanal takipte 
   TÜRKİYE Kupası yarı finalinde çarşamba günü Fenerbahçe ile karşılaşacak olan Gençlerbirliği'nin Teknik Direktörü Ersun Yanal da dünkü karşılaşmayı izledi. Yardımcısı ile birlikte Şeref Tribünü'nde oturan Yanal, rakibini yakın takibe aldı. 
   
   Canaydın'a destek 
   SARI-Lacivertli taraftarlar, maraton üst tribünde ezeli rakipleri Galatasaray'ın yaklaşan kongresiyle ilgili esprili bir pankart açtı. Pankartta, "Adayımız Canaydın" yazısı yer aldı. Pankart uzun süre tribünde asılı kaldı. 
   
   Kavga çıktı 
   KONYA Kaptanı Ogün ile Zafer Demir'in maçtan sonra yumruk yumruğa kavga ettiği bildirildi. Başkan Mehmet Köseoğlu, Altan ve Zafer Biryol'un cezalı duruma düşmesine, "Büyük takımların masa başı oyunlarını biz başaramayız" yorumunu yaptı. Zafer, "Hooijdonk iki gol atarsa, ben üç atarım" diyerek, krallıkta iddiasını ortaya koydu. 
   
   PAF takımı yenildi 
   LİGDE üst sıraları kovalayan Fenerbahçe PAF Takımı dün Dereağzı Tesisleri'nde oynanan maçta Konyaspor'a 1-0 yenildi. Yeşil - Beyazlı ekibin golünü 17. dakikada Gökhan attı. 
   
   Yıldırım yemek verdi 
   BAŞKAN Aziz Yıldırım ve yönetimi dün alt kurullara seçilen üyelere Faruk Ilgaz Tesisleri'nde bir tanışma yemeği verdi. Alt kurul üyeleri ayrıca mazbatalarını da aldılar. 
   
   
   
   
</TEXT>
</DOC>
