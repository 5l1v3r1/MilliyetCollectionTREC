<DOC>
<DOCNO> 222393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sondun16.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız basını İspanya'da siyasi deprem, yalanın bedeli 
</HEADLINE>
<TEXT>

     Fransa'da yayımlanan siyasi gazeteler, İspanya'da dün yapılan genel seçimlerin sonuçlarını ''siyasi deprem'' ve ''yalanın bedeli'' gibi başlıklarla işlediler. 
     Sağ eğilimli Le Figaro gazetesi, ''İspanya'da siyasi deprem'' başlığıyla verdiği haberde, ''Madrid'deki saldırılardan sonra ETA'nın sorumluluğu üstlenmemesine rağmen, hükümetin suçu hemen Bask örgütünün üstüne atmasının, seçmenler üzerinde ters etki yarattığı'' yorumunu yaptı. 
     Terör örgütü El Kaide'nin saldırıların sorumlusu olma tezinin giderek güçlendiğini yazan gazete, ABD'nin Irak'a yaptığı askeri müdahaleye destek verilmesinin de iktidarın seçimleri kaybetmesinde önemli rol oynadığını bildirdi. 
     Sol eğilimli Liberation gazetesi de ''Yalanın bedeli'' başlığıyla verdiği haberde, ''iktidarın, saldırılar sonrası halkı ETA aleyhinde kışkırttığı ve Irak savaşında ABD'ye destek verdiği için seçimi kaybettiği'' yorumunu yaptı. 
     
</TEXT>
</DOC>
