<DOC>
<DOCNO> 244138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sondun14.html </URL>
<DATE> 2004/05/31/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
F.T başyazarı Erdoğan zor bir denge kurmalı 
</HEADLINE>
<TEXT>

     İngiltere'de yayımlanan günlük siyaset ve ekonomi gazetesi Financial Times'ın başyazısında, Avrupa Birliği üyeliği amacı için çalışan Başbakan Recep Tayyip Erdoğan'ın ''zor bir denge kurması gerektiği'' belirtildi. 
     Türkiye'nin AB üyeliği konusunun gelecek 6 ay içinde büyük önem kazanacağına dikkat çeken gazete, ''Bu üyelik, AB'nin karşısına bugüne kadar çıkan en zorlu genişleme olacak. Bu en azından Türkiye'nin nüfusu ve ekonomik gelişmeleri açısından böyle olacak'' ifadesini kullandı. 
     Başyazıda, ''AB üyeliği amacının Türkiye'de sosyal ve ekonomik reformlar için itici bir güç yarattığı ve insan hakları üzerindeki kısıtlamaları gevşettiği'' belirtildi. 
     ''Bu konu ayrıca, ülkede, dikkatle düşürülmesi gereken bir tansiyona da yol açıyor'' ifadesi kullanılan makalede, şu görüşlere yer verildi 
     ''Özellikle de güçlü ordu dahil laik sistemin savunucularıyla İslami kökleri bulunan ve büyük parlamento çoğunluğuyla reform sürecinde şampiyonluğa ulaşan AK Parti arasındaki tansiyon zaman zaman yükseliyor.'' Financial Times başyazarı, ''Bu durum Başbakan Recep Tayyip Erdoğan'ın zor bir denge kurmasını gerektiriyor'' görüşünü savunarak, ''Başbakan bir yandan AB üyelerini Türkiye'nin AB'ye kolayca uyum sağlayacak laik bir devlet olduğuna inandırmak zorunda, diğer yandan aşırı dindar kesimi, laikliğin kendilerine karşı uygulanan bir ayrımcılık olmadığına ikna etmek durumunda'' diye yazdı. 
     ''Atatürkçü kesimin AB üyeliğinin dinin devlet işlerine karışmasına karşı iyi bir garanti oluşturacağına, AK Parti seçmeninin ise kendilerine yönelik toleransı artıracağına inandıklarını'' savunan başyazar, ''Garip ama her ikisi de doğru'' diye yazdı. 
     Başyazar, ''her iki kesimin de AB üyeliğinin her şeyi daha iyiye götüreceği fikrinde olduğunu'' kaydetti. 
     
</TEXT>
</DOC>
