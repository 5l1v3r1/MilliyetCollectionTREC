<DOC>
<DOCNO> 245935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sondun29.html </URL>
<DATE> 2004/06/07/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
İspanya'da AP seçimlerinde sosyalistler birinci sırada... 
</HEADLINE>
<TEXT>

     İspanya'da, 13 Haziran'daki Avrupa Parlamentosu seçimleri öncesinde yapılan tüm anketlerde Sosyalist İşçi Partisi PSOE önde gidiyor. 
     İspanyol gazetelerinden ABC, La Razon ve El Mundo'da yayınlanan seçim anketlerinin tümünde birinci parti çıkan PSOE'nin yüzde 42.6 ila yüzde 46.7 oranında oy alarak, 24 ile 27 arasında parlamentere sahip olması bekleniyor. PSOE, 1999 yılındaki seçimlerde yüzde 35.28 oy oranıyla AP'ye 24 parlamenter göndermişti. 
     13 Mart'ta İspanya'da yapılan genel seçimleri kaybederek anamuhalefete düşen Halk Partisi'nin PP , AP seçimlerinde de oy kaybedeceğini gösteren anketlere göre, PP, yüzde 37.2 ile yüzde 38.4 arasında oy alacak. 1999'daki AP seçimlerinde yüzde 39.7 ile 27 parlamentere sahip olan PP'nin, 13 Haziran sonrasında parlamenter sayısının 21 ile 23 arasında olması öngörülüyor. 
     İspanya'da genel seçimlerde bir önceki seçimlere göre yüzde 50 oranında oy kaybeden komünist Birleşik Sol İU partisinin de AP seçimlerinde oy kaybetmeye devam edeceği, AP'de 4 olan parlamenter sayısının 2'ye düşeceği ifade ediliyor. 
     Genişleyen AB ile daha önceden 64 olan sandalye sayısı bu kez 54'e düşecek İspanya'da, özerk bölgelerdeki milliyetçi partilerin oluşturduğu ittifaklardan Galeusca'nın Yönelim ve Birlik Koalisyonu-Milliyetçi Bask Partisi-Milliyetçi Galiçya Bloku 2, Halkların Avrupası'nın da Katalonya Cumhuriyetçi Solu-Kanarya Koalisyonu-Katalonya için Girişim ve Yeşiller 1 parlamenter çıkarması bekleniyor. 
     
</TEXT>
</DOC>
