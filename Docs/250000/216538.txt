<DOC>
<DOCNO> 216538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sonspo04.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Zinedine Zidane 2007'ye kadar Real Madrid'te 
</HEADLINE>
<TEXT>

     Fransızların dünyaca ünlü futbolcusu Zinedine Zidane, Real Madrid'le olan sözleşmesini 30 Haziran 2007'ye kadar uzatmak için anlaşmaya vardı. 
     ''Zizou'' lakaplı dünyaca ünlü futbolcu, geçen yıl yaptığı açıklamada, 2005 yılında futbolu bırakacağını söylemesi rağmen, gerek kulübün talepleri, gerekse fiziki formunun yüksek olmasının etkisiyle 35 yaşına kadar Real Madrid formasını giymeyi kabul etti. 
     Normalde 2005 yılında sona eren sözleşmesini 2007 Haziran ayına kadar uzatan Zidane, ''Burada mutluyum. Şampiyonlukları kazanarak kariyerimi sona erdirmek istiyorum. Futbolu bırakmak için daha çok zamanım var. Sözleşmem 2 yıl daha uzadı bu zamanda ne olur göreceğiz. Aklımda birkaç fikir var ama şimdi futbol oynamaya devam etmeyi tercih ediyorum'' dedi. 
     Real Madrid'e geldiği ilk yılda, 2001-2002 sezonunda takımına Şampiyonlar Ligi ve Süper Kupa'yı kazandıran Zizou, geçen yıl Süper Kupa, Lig Şampiyonluğu ve Kıtalararası Kupa'nın Real Madrid müzelerine gitmesini sağlamıştı. 
     Bu arada yıldızlar topluluğundan oluşan Real Madrid'de Figo, Ronaldo ve Casillas'ın 2006, Beckham'ın 2007, Raul'un 2010 yılı haziran aylarına kadar sözleşmeleri bulunuyor. 
     Sözleşmesi 2005 yılında sona erecek olan Roberto Carlos'un 2007 yılına kadar takımda kalması için görüşmeler ise sürüyor. 
     
     İSTİKRARI SAĞLADIK 

     Real Madrid direktörü Valdano ise, "Kulübün uzun vadeli planları için" sözleşme yenilediklerini açıklayarak, Zidane'nın kontratını iki yıl uzatarak kulüpteki istikrarı sağlamlaştırdıklarını söyledi. Valdano, "Artık hepimiz 2007'ye kadar Zizou'yu zevkle izleyebiliriz" dedi. 
     
</TEXT>
</DOC>
