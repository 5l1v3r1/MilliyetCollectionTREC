<DOC>
<DOCNO> 247413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sontur19.html </URL>
<DATE> 2004/06/12/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Askerlere cinsel eğitim başladı... 
</HEADLINE>
<TEXT>

     Genelkurmay Başkanlığı'nın Gülhane Askeri Tıp Akademisi GATA ve Sağlık Bakanlığı ile birlikte yürüttüğü, ''TSK Üreme Sağlığı Programı ve Aile Planlaması Projesi'' çerçevesinde her yıl vatani görevlerini yapan 500 bin er ve erbaşa üreme sağlığı, aile planlaması eğitimi verilecek. Türkiye Aile Planlaması Derneği'nce TAPD Antalya'da düzenlenen ''Aile Sağlığı Kongresi''nde proje hakkında bilgi veren GATA Kadın Hastalıkları ve Doğum Ana Bilim Dalı Başkanı Prof. Tbp. Albay Recai Pabuçcu, TSK'nın profesyonel bir ordu olmadığını, halkın içinden geldiğini, bu nedenle toplumun temel sorunlarına duyarsız kalamayacağını bildirdi. Bugüne kadar Sağlık Bakanlığı, SSK ve diğer kamu kuruluşlarının aile planlaması ve üreme sağlığı konusundaki çalışmalarının yüz güldürücü olmadığına değinen Pabuçcu, üreme sağlığı konusunda bugüne kadar hep kadınların hedef alındığını vurguladı. TSK'nın bu konudaki çalışmalarında da personelin ancak yüzde 5'ine ulaşılabildiğine işaret eden Pabuçcu, son 10 yılda yalnızca 300 bin er ve erbaşa üreme sağlığı konusunda teorik bilgi verilebildiğini ifade etti. Son 10 yılda 6 milyon gencin askerlik hizmeti yaptığına işaret eden Pabuçcu, şöyle devam etti 
     ''Üreme sağlığı ve aile planlaması programına erkeklerin katılımı çok önemli. TSK, üreme sağlığı ve aile planlaması çalışmalarına ciddi bir katkı sağlayabilir. Genelkurmay Başkanlığı'nın 21 Haziran 2002 tarihli emriyle bu konuda çalışmalara başladık. Üreme sağlığı ve aile planlaması çalışmalarına erkeklerin de katılımı için üzerimize düşeni yapacağız. Hedefimiz erler ve erbaşlar. 20'şer kişilik gruplar halinde U düzeni oturumla, erlere interaktif, uygulamalı, beyin fırtınası şeklinde eğitim vereceğiz.'' Eğitimi verecek personelin, ''Üreme Sağlığı Danışmanı'' olarak yetiştirildiklerini kaydeden Pabuçcu, askeri tabipler, sağlık astsubayları ve ordu hemşirelerinden oluşan 2 bin 964 ''danışman''ın eğitimlerinin tamamlandığını bildirdi. Danışman yetiştirmeye devam edeceklerini söyleyen Pabuçcu, 400 danışmanın eğitiminin sürdüğünü, bin 800 tabip asteğmenin de Samsun'da eğitileceğini açıkladı. 
     Er ve erbaşlara eğitim ve kültürel seviyelerine uygun eğitim verildiğinin altını çizen Pabuçcu, şu bilgileri verdi 
     ''Eğitim, görsel ve işitsel araçlarla, video, poster, afiş ve kitapçıklarla gerçekleştiriliyor. Her er ve erbaş, askerliği süresince en az 8 saat süreyle uygulamalı eğitim çalışmasına katılacak en az 30 saat de eğitici film izleyecek. Askerlere, hayatları boyunca yanlarında taşıyabilecekleri cep kitapçıkları dağıtılacak. Askerlere kondom kullanmayı da öğreteceğiz. Askerlere penis modelleri üzerinde, kondomun nasıl takılacağını da öğretiyoruz.'' Prof. Tabip Albay Pabuçcu, tüm askeri birliklerde 411 adet Üreme Sağlığı Dershanesi oluşturulduğunu, bu dershanelere tepegöz, VCD göstericisi, yazı tahtası, afiş ve posterler, maketler konulduğunu da açıkladı. Pabuçcu, sözlerini şöyle tamamladı 
     ''Kursa katılan askerlerle yaptığımız bir ankette, 22-23 yaşına gelmiş bu gençlerin yüzde 85'inin, bu yaşlarına kadar hiçbir cinsel deneyim yaşamadıklarını tespit ettik. Her yıl bu eğitimi alan 500 bin er ve erbaşa üreme sağlığı karnesi verilecek. Askeri birliklerin denetlenmesi sırasında, birlikler, üreme sağlığı konusunda yürüttükleri faaliyetler konusunda da 100 üzerinde 20 puanla değerlendirilecekler. Her yıl bu eğitimi alan 500 bin er ve erbaşa üreme sağlığı karnesi verilecek.'' 
     
</TEXT>
</DOC>
