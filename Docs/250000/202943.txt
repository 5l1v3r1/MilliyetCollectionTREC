<DOC>
<DOCNO> 202943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sondun37.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Weston UBP yetkilileri ile biraraya geldi 
</HEADLINE>
<TEXT>

     ABD Dışişleri Bakanlığı Kıbrıs Özel Koordinatörü Thomas Weston, KKTC'deki temasları çerçevesinde Cumhurbaşkanı Rauf Denktaş'la görüşmesinin ardından Ulusal Birlik Partisi UBP yetkilileriyle bir araya geldi. 
     ABD Büyükelçiliği'nin KKTC'deki temsilcilik binasında yapılan görüşmeye, UBP'yi temsilen Genel Sekreter Süha Türköz ile İlker Nevzat katıldı. 
     Türköz, görüşmenin ardından yaptığı açıklamada, hem seçimlerden sonraki durumu, hem de Kıbrıs'ta anlaşmaya varılması için yaptıkları çalışmaları değerlendirdiklerini söyledi. 
     ''KKTC parlamentosu için 14 Aralık'ta yapılan seçimlerde, sağduyu sahibi Kıbrıs Türk halkının geçmişte olduğu gibi bundan böyle de beraber hareket etme arzusunda olduğunu gösterdiğini'' ifade eden Türköz, ''Bize de düşen bu seçim neticelerini değerlendirip halkımızın beraber hareket etme özlemi doğrultusunda arayışlar içine girmemiz ve hükümet kurma çalışmalarında halktan gelen tepkiyi doğru değerlendirmemizdir'' diye konuştu. 
     Süha Türköz, anlaşmaya varılması konusunda UBP'nin geçmişten beri kararlı ve iyi niyetli olduğunu ifade ederek, bugüne kadar kazanılmış hakların kaybedilmemesi ve geçmişte yaşananların tekrarlanmaması yönünde titizliklerini sürdürdüklerini anlattı. 
     Türköz, Weston'la görüşmelerinde anlaşmaya varılması ve hükümet kurma çalışmalarına ilişkin görüşlerini aktardıklarını bildirdi. 
     İlker Nevzat ise Weston'ın kendilerine, Kıbrıs'ta çözümün ancak BM Genel Sekreteri'nin önerileriyle olabileceğini söylediğini kaydetti. 
     Thomas Weston, daha sonra, Çözüm ve Avrupa Birliği Partisi ÇABP Genel Başkanı Ali Erel'le yemekte bir araya geldi. 
     
</TEXT>
</DOC>
