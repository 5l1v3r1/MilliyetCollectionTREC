<DOC>
<DOCNO> 219675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/spor/yersen.html </URL>
<DATE> 2004/03/04/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Uzatın alınlarınızı 
</HEADLINE>
<TEXT>

   
   Önce İngiliz geldi, ardından Portekizli... Dün akşam sıra İtalyan'daydı. UEFA kupasının "belalısı" Gençlerbirliği'nin son kurbanı Parma oldu. Belalısı dedik, çünkü bu takım, rakibin adı, gücü ne olursa olsun önüne geleni deviriyor. Parma gibi bir ekibi önce kendi evinde, ardından Başkentte "eze eze" yenen Gençlerbirliği, 20 bin futbolseverin haykırdığı gibi gerçekten "Türkiye'nin gururu" oldu, büyük iş başardı. Bu sezon Avrupa'da oynadığı 6 maçın 4'ünü kazanıp, 2'sinde berabere kalmak, adı "büyük" rakiplerin hiçbirine "pabuç bırakmamak" her babayiğidin harcı değildi. 
   Geçmiş yıllardaki gücünden uzak görünse de üç kez Dünya Şampiyonu olmuş bir futbol ekolünün temsilcisi Parma'nın, Gençlerbirliği karşısındaki hali, "içler acısıydı". Penaltı pozisyonundan sonra eksik kalmaları elbette Gençlerbirliği'nin işini kolaylaştırdı. Ancak İtalyan takımının 90 dakika boyunca rakip kalede sadece iki tehlike yaratabilmesi ve oyunun genelinde Gençlerbirliği'ne mahkum oynaması, mücadelenin sahaya yansıyan görüntüsüydü. 
   Avrupa arenasına çok daha farklı motive olan, hem beyin hem fizik olarak üst düzeyde hazırlanan Kırmızı - Siyahlı ekip, 6 aylık dönemde Avrupa'da yıllar boyu edinemeyeceği deneyim sahibi oldu. Blackburn, Sporting Lizbon ve dün gece Parma zaferleri, UEFA Kupası'ndaki temsilcimizin artık gerçekten "Avrupalı" olduğunun tesciliydi. Onların Edirne'den öte yaptıkları bugüne dek sanırız çok az Türk takımına nasip oldu. 
   Bundan sonra rakibin kim olacağı hiç önemli değil. Birbirinden güçlü takımları kupada saf dışı bırakan Gençlerbirliği, başarının mimarlarından Ersun hocanın dediği gibi, en az iki rakibi daha Başkent'te ağırlamaya hazırlanıyor. Bu da demektir ki, "yeni Avrupalı"nın hedefi asgari çeyrek final.. Ama kimbilir bu inançla, bu istekle ve bu iştahla Gençlerbirliği'nin yolu nereye uzar Belki de kimsenin aklının ucundan bile geçirmediği yeni bir tarihi başarıya. 
   Bir kez daha alkışlar hepinize. Ne diyelim.. İçimizden hepinizi alınlarınızdan teker teker öpmek geliyor. 
   
      
   
</TEXT>
</DOC>
