<DOC>
<DOCNO> 217132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sondun27.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
AB vatandaşlarında kötümserlik artıyor... 
</HEADLINE>
<TEXT>

     AB'nin kamuoyu yoklamalarından sorumlu kurumu Eurobarometre, üye ülkelerde yaptığı kapsamlı araştırmanın sonuçlarını açıklarken, kötümserliğin arttığını bildirdi. 
     Araştırma sonuçlarına göre, en büyük endişeleri işsizlik sorunu olan AB vatandaşlarının yüzde 47'si, 2004 yılının istihdam açısından bir yıl öncesine oranla daha kötü geçeceğini düşünüyor, yüzde 16'sı ise bu alanda umutlu olduğunu söylüyor. Değişiklik olmayacağını düşünenlerin oranı ise yüzde 29. 
     Ülkelerindeki ekonomik duruma da kötümser bakan AB'lilerin yüzde 46'sı ekonomik gerileme beklediğini, yüzde 16'sı ise olumlu beklentiler içinde olduğunu bildiriyor. 
     AB vatandaşları, güncel sorunları sıralarken işsizlik, güvensizlik ortamı, ekonomik sorunlar, fiyatların artması, sağlık sisteminde aksama, yabancı göç ve terörizm unsurlarını ön plana çıkarıyorlar. 
     Araştırma sonuçları, AB'lilerin basına, ulusal ve uluslararası kurumlara güven oranının da giderek azaldığını gösteriyor. 
     Politikacılara güvenen AB vatandaşlarının oranı yüzde 15 olarak belirlenirken, ulusal hükümetlere güven oranı yüzde 31, ulusal parlamentolara güven oranı yüzde 35, AB'ye güven oranı yüzde 41, BM'ye güven oranı yüzde 48 olarak saptanıyor. 
     AB'lilerin en güvendikleri kurumların yüzde 64 ile ordu ve polis olduğu görülüyor. 
     AB vatandaşlarının yüzde 37'si, ''AB'nin ortadan kalkması halinde'' üzüleceğini, yüzde 15'i ise ''çok rahatlayacağını'' söylerken, yüzde 37'si bunu ''umursamadığını'' belirtiyor. 
     AB'deki demokrasi düzeyinden memnun olanların oranı yüzde 44, olmayanların oranı ise yüzde 42. Kendi ülkelerindeki demokrasi düzeyinden memnun olanların başında Danimarkalılar yüzde 90 geliyor. Portekizlilerin ve İtalyanların ise sadece yüzde 34'ü ülkelerindeki demokrasi düzeyini yeterli buluyor. 
     Ortak para birimi euro'ya güven oranının yüzde 66'dan yüzde 59'a düştüğü, ortak para birimine karşı olanların oranının ise yüzde 28'den yüzde 35'e çıktığı görülüyor. 
     AB'nin genişlemesine olumlu bakanların oranı yüzde 47, karşı olanların oranı yüzde 36, bu konuda fikir belirtmeyenlerin oranı ise yüzde 18 olarak belirlendi. 
     Genişlemeye karşı tavır alanların başında Fransızlar, Almanlar, İngilizler, Belçikalılar ve Lüksemburglular geliyor. Genişlemeden yana olanların başında ise Yunanlılar bulunuyor. 
     
</TEXT>
</DOC>
