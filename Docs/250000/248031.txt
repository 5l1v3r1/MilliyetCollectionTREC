<DOC>
<DOCNO> 248031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sondun28.html </URL>
<DATE> 2004/06/15/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Ensar El İslam lideri hakkındaki dava düştü 
</HEADLINE>
<TEXT>

     Norveç savcılığı, Ensar El İslam'ın lideri Molla Krekar hakkındaki suçlamaları, yeterli delil bulunamadığı için geri çekti. 
     Savcı Tor-Aksel Busch, yaptığı açıklamada, savcılığın, aylar süren soruşturmada Molla Krekar'ı suçlayabilecek delil bulamadığını bildirdi. 
     Norveç'te mülteci statüsünde yaşayan Molla Krekar, savcılığın bu açıklamasından sonra, 2003'te hakkında verilen sınır dışı edilme kararı uyarınca Irak'a gönderilebilecek. 
     Asıl adı Necmeddin Farac Ahmed olan Iraklı Kürt lider Molla Krekar, Eylül 2002'de İran'dan Norveç'e gelirken Hollanda'nın Schiphol Havaalanı'nda, ABD'nin en çok aradığı teröristler listesinde bulunması nedeniyle tutuklanmıştı. 
     Molla Krekar, Hollanda'da tutuklu kaldığı sırada Vught cezaevinde ABD güvenlik birimleri tarafından da sorgulanmıştı. ABD'ye göre, Molla Krekar, El Kaide terör örgütüyle sıkı ilişkileri ve devrik Irak lideri Saddam Hüseyin'e yakınlığı dolayısıyla en çok aranan teröristler listesinde yer alıyor. 
     Hollanda hükümeti, Molla Krekar'ı, Ocak 2003'te Norveç'e sınır dışı etmişti. 
     Molla Krekar, El Kaide ve Ensar El İslam örgütleriyle ilişkisi olduğunu yalanlıyor. 
     
</TEXT>
</DOC>
