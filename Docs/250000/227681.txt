<DOC>
<DOCNO> 227681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sonspo27.html </URL>
<DATE> 2004/04/01/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Türkiye Kupası finali için, İstanbul ağır basıyor... 
</HEADLINE>
<TEXT>

     Gençlerbirliği ile Trabzonspor arasındaki Türkiye Kupası final karşılaşmasının nerede oynanacağı tartışılırken, İstanbul'da yapılması fikrinin ağır bastığı öğrenildi. 
     Futbol Federasyonu yetkililerinin kendi aralarında yaptıkları toplantılarda, geçmiş yıllarda farklı illerde yapılan finallerde bazı sorunlar yaşanması nedeniyle, bu kez karşılaşmanın İstanbul'da oynanması yönünde görüş birliğine vardıkları ve öncelikle de Atatürk Olimpiyat Stadı'nı düşündükleri bildirildi. 
     Atatürk Olimpiyat Stadı'nın 2005 Avrupa Şampiyonlar Ligi finaline ev sahipliği yapacak olması nedeniyle, bu yıl Türkiye Kupası final maçını bu statta oynatarak deneyim kazanılmasını planlayan federasyon yetkililerinin ayrıca, 100 bin kişilik seyirci kapasitesine sahip olan stadın, finalist takımlara daha yüksek miktarda hasılat olanağı sağlayabileceğini de düşündüğü öğrenildi. 
     Bu arada Trabzonspor Kulübü'nün de federasyona dilekçeyle başvurarak karşılaşmanın Atatürk Olimpiyat Stadı'nda oynanmasını istediği ifade edildi. 
     Futbol Federasyonu yetkililerinin, Türkiye Kupası finali için düşündükleri diğer alternatifin ise Beşiktaş İnönü Stadı olduğu bildirildi. 
     
</TEXT>
</DOC>
