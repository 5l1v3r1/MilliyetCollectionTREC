<DOC>
<DOCNO> 249228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sondun17.html </URL>
<DATE> 2004/06/19/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
El Mükrin ile birlikte ölen militanların kimliği açıklandı... 
</HEADLINE>
<TEXT>

     Suudi Arabistan'da, dün gece düzenlenen operasyonda El Kaide'nin Suudi Arabistan lideri Abdülaziz El Mükrin ile birlikte öldürülen diğer militanların isimleri açıklandı. 
     Resmi Suudi haber ajansı SPA , militanların Faysal Abdülrahman El Dikhel, Türki bin Fuheyd El Muteri ve İbrahim bin Abdullah El Direyham olduğunu duyurdu. 
     El Mükrin'in lideri olduğu El Kaide hücresinin, Amerikalı Paul M. Johnson'ı öldürmekle tehdit ettiği ve katledilmesinin arkasındaki kişiler olduğu belirtiliyor. SPA, operasyonda ölenlerden El Dikhel'in arananlar listesinde olduğunu, bir dizi cinayete karıştığını ve Johnson'ın yayınlanan ölüm görüntülerinde yer aldığını aktardı. El Muteri'nin 22 kişinin öldüğü Hobar'daki rehin alma eylemine karıştığı, El Direyham'ın da 8 Kasım'da Riyad'da 17 kişinin öldüğü bombalı saldırıyla ilgisi olduğu belirtildi. 
     Haberde, dün geceki operasyonda 1 Suudi güvenlik yetkilisinin öldüğü ikisinin yaralandığı belirtilirken, Washington'dan adını açıklamayan Suudi yetkililerse operasyonda 5 güvenlik görevlisinin öldüğünü söylediler. Bir Suudi güvenlik yetkilisi de, 2 zanlının kaçtığını belirtti. 
     Başkent Riyad'ın El Malaz bölgesinde bir benzin istasyonunda dün gece kuşatılan 4 militan, Suudi güvenlik güçleriyle girdikleri çatışmada öldürülmüştü. Öldürülenlerin fotoğrafları bugün Suudi televizyonunda yayınlanmıştı. 
     Suudi İçişleri Bakanlığı, dün geceki operasyonda El Kaide hücresince kullanılan 3 otomobile el konulduğunu, araçlardan birinin 6 Haziran'da İrlandalı kameraman Simon Cumbers'ın öldüğü ve BBC muhabiri Frank Gardner'ın yaralandığı saldırıda kullanıldığını kaydetti. 
     Açıklamada, operasyonda sahte kimliklerle el bombaları, otomatik silahlar ve roketatarların da bulunduğu çok sayıda silah ve para ele geçtiği de belirtildi. 
     
</TEXT>
</DOC>
