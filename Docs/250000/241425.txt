<DOC>
<DOCNO> 241425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonsiy11.html </URL>
<DATE> 2004/05/20/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Ecevit "2-3 ay içinde Genel Başkanlığı bırakıyorum" 
</HEADLINE>
<TEXT>

     DSP Genel Başkanı Bülent Ecevit, iki-üç ay içinde, genel başkanlığı bırakacağını söyledi. 
     Ecevit, Açıköğretimliler Birliği Vakfı Yönetim Kurulu Başkanı Muharrem Soğuksu ve beraberindeki heyeti, Parti Okulu'nda kabul etti. 
     Açıköğretimin önemli bir kurum haline geldiğini ifade eden Ecevit, iletişim teknolojisinin ilerlemesiyle açıköğretimin de geliştiğini kaydetti. 
     Açıköğretimin, seçim bildirgelerinde de yer aldığına işaret eden Ecevit, iki-üç ay içinde genel başkanlığı bırakacağını ancak vakfın, açıköğretimin geliştirilmesi konusundaki düşüncelerini DSP'ye iletmelerinden mutluluk duyacağını belirtti. 
     Açıköğretimliler Birliği Vakfı Yönetim Kurulu Başkanı Muharrem Soğuksu da Ecevit'in, ''açıköğretimin mimarı'' olduğunu kaydederek, Yılmaz Büyükerşen'in de bu konuda katkılarına değindi. 
     Soğuksu, mezunları arasında TBMM'de 47 milletvekilinin bulunduğunu, bunun yanı sıra birçok bürokrat, öğretim üyesi, müsteşarın da yer aldığını anlattı. 
     Muharrem Soğuksu, açıköğretimin sorunları ve çözüm önerilerinin yer aldığı bir raporu Ecevit'e sundu. 
     
     FİLİSTİN 
     Ecevit bir soru üzerine, İsrail askerlerinin Gazze Şeridi'nde Filistinli göstericilere ateş açmasını, ''son derece üzücü bir durum'' olarak değerlendirdi. 
     Bülent Ecevit, 20-30 yıl öncesinde, Filistinlilerin, devlet olma yolunda somut adımlar attığını anımsatarak, Filistin'in, eğitim ve teknolojinin geliştirilmesi konularında çok büyük katkıları bulunduğunu ifade etti. 
     Araplar arasında, ulus, devlet olmaya en çok hakkı bulunan topluluğun Filistinliler olduğunu vurgulayan Ecevit, ancak bunun zaman içerisinde yıpratıldığını belirtti. Ecevit, ''Yalnız batılılar, İsrail tarafından değil, birçok Arap ülkesi tarafından da Filistin engellendi. Bunu, üzücü bir olay olarak görüyorum'' diye konuştu. 
     
</TEXT>
</DOC>
