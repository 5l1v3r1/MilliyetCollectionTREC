<DOC>
<DOCNO> 216213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sondun29.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Claudia Schiffer iddiaları yalanladı "Hasta değilim" 
</HEADLINE>
<TEXT>

     Dünyaca ünlü Alman manken Claudia Schiffer, doğumdan sonra çok zayıfladığı için çıkarılan yemek yeme bozukluğu söylentilerini yalanladı. 
     Schiffer, Gala dergisine yaptığı açıklamada, ''Tamamen sağlıklıyım'' dedi. 58 yerine 56 kilogram ağırlığında olduğunu belirten Schiffer, oğlu Caspar'ı uzun süre emzirdiği için zayıfladığını ve kilo almakta zorlandığını ifade etti. 
     Altın Kamera Ödülleri'nin verilişi nedeniyle Berlin'de düzenlenen törende çok zayıf görünen Schiffer'in sağlık durumu hakkında medyada çeşitli söylentiler çıkmıştı. Güzel mankenin annesi Gudrun Schiffer de, kızını çok zayıf bulduğunu söylemişti. Ünlü modacı Wolfgang Joop, Schiffer'in ''korkunç'' zayıf olduğunu, göğüslerinin kalmadığını ve kendi gölgesi haline geldiğini söylemişti. 
     Eşi Matthew Vaughn'dan ayrıldığı yönündeki dedikoduları da yalanlayan Schiffer, ''Berlin'de yanımda eşim yoktu, çünkü oraya çalışmak için gitmiştim'' diye konuştu. 
     Londra'da çok sayıda eve tek başına baktığının doğru olduğunu söyleyen Schiffer, bunun da Vaughn'nun yoğun çalışma temposundan kaynaklandığını kaydetti. 
     
</TEXT>
</DOC>
