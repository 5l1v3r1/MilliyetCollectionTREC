<DOC>
<DOCNO> 249172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/siyaset/asiy.html </URL>
<DATE> 2004/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Emine Erdoğan'a Köşk daveti yok 
</HEADLINE>
<TEXT>


Bush'un Ankara ziyaretinin büyük bölümü Köşk'te gerçekleşecek. Semra Sezer, Laura Bush'a bir yemek verecek. Bu yemeğe Emine Erdoğan davetli değil 

Serpil Çevikcan Ankara 


ABD Başkanı George Bush'un Türkiye ziyareti, eşi Laura Bush ile 26 Haziran Cumartesi akşamı Ankara'ya gelmesiyle başlayacak. Bush çifti, kendilerine ev sahipliği yapacak olan Cumhurbaşkanı Ahmet Necdet Sezer ile eşi Semra Sezer tarafından pazar sabahı Çankaya Köşkü'nde resmi törenle karşılanacak. 
Ardından Dışişleri Bakanı ve bürokratların da katılımıyla gerçekleşecek dar kapsamlı bir heyetlerarası görüşmeye geçilecek. Görüşmeyi, Köşk'te Bush onuruna verilecek öğle yemeği izleyecek. Yemeğin ardından Köşk'ten ayrılacak ve Başbakan Recep Tayyip Erdoğan'la buluşacak olan Bush, akşam saatlerinde NATO zirvesi için İstanbul'a geçecek. Genel hatları böyle olan programın akışındaki detaylar ise dikkat çekici. Her şeyden önce büyük bölümü Köşk'te gerçekleşecek temasların hiçbirinde, Erdoğan'ın Ocak 2004'teki ABD gezisinde Laura Bush'la yakınlık kuran Emine Erdoğan yer alamayacak. Köşk'teki öğle yemeği, eşlerin katılımını gerektirmeyen "çalışma yemeği" olarak gerçekleşecek. Bu durumda yemeğe Emine Erdoğan zaten davetli değil. 
Yemek sırasında Semra Sezer tarafından Laura Bush'a dar katılımlı bir başka yemek verilecek. Bu yemeğin de davetlileri arasında Emine Erdoğan yok. Böylece Köşk'teki resepsiyonlara çok sayıda AKP milletvekilini eşsiz davet eden Sezer'in türban hassasiyeti nedeniyle "adı konulmadan" sürdürülen uygulama, Bush ziyaretinde de yinelenecek. 

Çankaya aşılmaz 
Kaynaklar, "resmi ziyarette niçin çalışma yemeği düzenlendiği" sorumuza, "Bush'un programı öğle yemeği için uygundu" diye yanıt verdi. ABD gezisinde eşlerin çay sohbetini yaptığı odaya sürpriz bir ziyarette bulunan ve bu hareketi "türbana karşı hoşgörü mesajı" olarak değerlendirilen Bush'un gezisi Köşk'ün "kararlılığını" aşamayacak. 
Ancak, Bush çifti için ikili bir görüşme trafiği yaşanacak. İstanbul'a hareket etmeden önce Erdoğan çiftiyle bir araya gelecekler. Bush Başbakan'la görüşürken, Emine Erdoğan da resmi konutta Laura Bush'u ağırlayacak. 


</TEXT>
</DOC>
