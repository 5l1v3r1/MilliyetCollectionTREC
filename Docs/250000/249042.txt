<DOC>
<DOCNO> 249042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonspo08.html </URL>
<DATE> 2004/06/18/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Nihat Kulübümde kalmak istiyorum... 
</HEADLINE>
<TEXT>

     Şenhan Bolelli 

İspanya'nın Real Sociedad takımından 12 milyon Euro bonservis bedeli karşılığında Valencia'ya transfer olacağı iddia edilen Nihat Kahveci, bu tekliften haberinin olmadığını ve kulübünde kalmak istediğini belirtti. 
     Tatilini geçirdiği Türkiye'den telefonla Marca gazetesine demeç veren Nihat, ''Bu haberi sadece Türk gazetelerinde okudum. Real'den hiç kimse beni satmak istediklerini söylemedi ve Valencia'dan da hiç kimse benimle ilgilendiğini söylemek için beni aramadı'' dedi. 
     Yaz aylarında transfer iddialarının her zaman olduğunu kaydeden Türk futbolcu, ''Ancak ben bunlara hiçbir önem vermiyorum. Çünkü bunlar sadece söylenti. Bir kez daha söylüyorum, Real'de olmaktan çok memnunum ve mavi beyazlılarda devam etmek istiyorum'' açıklamasında bulundu. 
     Marca, Nihat'ın açıklamalarına rağmen San Sebastian'da Türk futbolcunun olası transferinin konuşulduğunu iddia etti. Gazeteye göre, Real'de yapılacak başkanlık seçimleri öncesinde bütçenin denkleştirilmesi için yıldız futbolculardan Xabi Alonso ya da Nihat'ın satışının gündemde olduğu, Sander Westerveld ve Gaby Schürrer için de teklif beklendiği belirtildi. 
     Öte yandan İspanyol gazetelerinde yer alan haberlerde, Real Sociedad kulübünün, 12 milyon Euro karşılığında Nihat'ın Valencia'ya önerildiği haberlerine karşılık yorumsuz kaldığı öne sürüldü. 

     
</TEXT>
</DOC>
