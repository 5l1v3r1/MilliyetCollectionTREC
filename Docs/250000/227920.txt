<DOC>
<DOCNO> 227920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/soneko13.html </URL>
<DATE> 2004/04/02/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Tüketim ve yatırımda kriz öncesi düzey yakalanamadı... 
</HEADLINE>
<TEXT>

     2001 krizinde hızla küçülen milli gelirde son iki yılda kaydedilen yüksek oranlı büyümelere rağmen, tüketim ve yatırım harcamalarının reel olarak hala 2000 yılı düzeyinin altında seyrettiği belirlendi. 
     Buna göre toplam yurt içi talep henüz kriz öncesi döneme ulaşamazken, GSYİH'nin kriz öncesinin üzerine çıkmasında dış talebin büyük rol oynadığı belirlendi. Türkiye tarihinin en ağır ekonomik krizinin yaşandığı 2001 yılında harcamalar yöntemiyle gayri safi yurt içi hasıla GSYİH sabit fiyatlarla yüzde 7.5 küçülmüş, hanehalkı tüketim harcamalarında yüzde 9.2, devletin tüketim harcamalarında yüzde 8.5, devlet ve özel sektörün yatırımlarında da sırasıyla yüzde 22 ve yüzde 34.9 düşüş yaşanmış, ihracat yüzde 7.4 artarken, ithalat yüzde 24.8 gerilemişti. 
     
     SON İKİ YILDAKİ BÜYÜME 

     Türkiye, 2002 ve 2003 yıllarında ekonomide hızlı bir büyüme kaydetti. GSYİH'da 2001 yılında yüzde 7.8, 2003'te de yüzde 5.8 büyüme yaşandı. Ancak bu büyümeler ağırlıkla dış talepten kaynaklandı, kamu ve özel kesimin tüketim ve yatırım harcamaları 2000 düzeyine ulaşamadı. 
     2001 yılında yüzde 9.2 gerileyen hanehalkı tüketim harcamaları 2002'de yüzde 2.1, geçen yıl da yüzde 6.6 arttı ancak 2000'deki düzeyin yüzde 1.1 altında kaldı. 
     2001'deki yüzde 8.5'lik düşüşün ardından 2002'de yüzde 5.4 artış, 2003'te ise yüzde 2.4 düşüş kaydeden devletin nihai tüketim harcamalarında 2000'e göre gerileme yüzde 6 oldu. Devletin yatırım harcamaları 2001'deki yüzde 22'lik düşüşün ardından 2002'de yüzde 8.8 büyüdü. Ancak geçen yıl yüzde 11.5 küçülen devletin yatırımları, 2000 düzeyinin yüzde 24.9 altında gerçekleşti. 
     Özel sektörün yatırım harcamaları ise kriz yılındaki yüzde 34.9'luk hızlı küçülmenin ardından, 2002'de de yüzde 5.2 küçüldü, 2003'te ise yüzde 20.3 artmasına karşın, 2000'e göre yüzde 25.8 düşük kaldı. Mal ve hizmet ihracatı kriz yılında devalüasyonun da etkisiyle yüzde 7.4 arttı. 
     İhracat, 2002'de yüzde 11.1, 2003'te de yüzde 16 arttı. Buna göre ihracat düzeyi 2000'dekinin yüzde 38.4 üzerine çıktı. Mal ve hizmet ithalatı ise 2001'deki devalüasyonun etkisiyle yüzde 24.8'lik düşüşün ardından, kurlarda yatay seyir yaşanan 2002'de yüzde 15.8, kurların gerilediği 2003 yılında ise yüzde 27.1 artarak, 2000 düzeyinin yüzde 10.6 üzerinde gerçekleşti. 

     
</TEXT>
</DOC>
