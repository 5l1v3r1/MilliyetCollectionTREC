<DOC>
<DOCNO> 209987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sontur37.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Star çalışanlarının başlattığı açlık grevi sürüyor... 
</HEADLINE>
<TEXT>

     Star TV ve Star gazetesi ile Telsim çalışanlarından oluşan grubun, maaşlarını alamadıkları gerekçesiyle başlattıkları açlık grevi sürüyor. 
     Rumeli Holding Medya Grubu Personel Müdürü Mesut Bilaloğlu, AA muhabirine yaptığı açıklamada, grevi bireysel olarak dün başlattığını, daha sonra kendisine başka çalışanların da destek verdiğini söyledi. 
     Medya grubundan bin 700, Telsim'den 2 bin 600 çalışanın 7 aydır maaşlarını düzenli alamadığını anlatan Bilaloğlu, geçen ayın maaşının da halen verilmediğini belirtti. 
     Bilaloğlu, ''Bu grevi bireysel olarak başlattım. Kendi vicdani sorumluluğumla, görevimi yerine getirememenin ezikliğiyle başlattım'' dedi. 
     BDDK ve TMSF'nin, şirketin hesaplarının dondurulduğunu söylediğini, bu nedenle çalışanların ücretlerini ödeyemediklerini bildiren Bilaloğlu, ''Her iki kuruma da tepkiliyim. Çalışanların ücretlerine niye dokunuyorsunuz '' dedi. 
     Grevcilerden Hukuk Departmanı'nda görevli Hilal Seymen, maaşlarını düzenli alamadıkları gibi sağlık harcamalarının bile ödenmediğini, kredi kartı borçlarının biriktiğini anlattı. 
     Kameraman Gökhan Şenocaklı da, greve bir saat önce katıldığını belirterek, aylardır maaşlarını düzenli alamadıklarını söyledi. 
     Sayıları 23'e ulaşan grevciler, İkitelli'deki şirketin yemekhanesinde eylemlerini sürdürüyor. 
     
</TEXT>
</DOC>
