<DOC>
<DOCNO> 240661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sondun27.html </URL>
<DATE> 2004/05/17/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Denktaş Bize vaat edilen hediyeleri bekliyoruz... 
</HEADLINE>
<TEXT>

     KKTC Cumhurbaşkanı Rauf Denktaş, ''temennisinin istikrarlı bir hükümetin devamı'' olduğunu belirterek, ''bunun oluşumu için siyasi parti liderlerine görev düştüğünü'' söyledi. 
     Cumhurbaşkanı Denktaş, Abdullah Uysal başkanlığındaki Antalya Türk Ocakları heyetini kabulü sırasında, bir gazetecinin, hükümetin büyük ortağı Cumhuriyetçi Türk Partisi milletvekili Nuri Çevikel'in partisinden istifasını anımsatarak görüşlerini sorması üzerine, şöyle konuştu 
     ''Hükümet içinde, partiler içinde bu çalkantılar benim değerlendirmemi gerektirmez. Bunlar iç çalkantılardır. Benim temennim, istikrarlı bir hükümetin göreve devamıdır. Bunun oluşumu için de parti liderlerine görev düşer. 
     Bir insan evvela bir partiye niye girdi, girdikten sonra niye çıktı. Bunun hesabını yapacak olan taraf ben değilim.'' 
     
     MÜCADELE YENİ BİR SAFHADA 
     Cumhurbaşkanı Denktaş, heyete Kıbrıs konusuyla ilgili bilgi vererek, referandum öncesi, uluslararası topluluğun Kıbrıs Türk halkına verdiği vaatleri yerine getirmesini beklediklerini söyledi. 
     Kıbrıs konusundaki mücadelenin yeni bir safhaya girdiğini ifade eden Denktaş, Başbakan Mehmet Ali Talat ile hükümetin KKTC'nin varlığını ve haklarını tanıtmak için büyük bir çalışma içinde olduğunu kaydetti. Denktaş, ''Bize vaat edilen hediyelerin verilmesini bekliyoruz. 'Evet derseniz şöyle olacak böyle olacak' diyen dünyaya, hadi bakalım göster kendini diyoruz. Bakalım ne olacak'' diye konuştu. 
     ''Dünyanın istediği bir referandum yapıldığını ve doğru dürüst bir oylama yapıldığını, bunun sonunda iki halkın varlığı ve Rumların Türkleri temsil etmediği ve edemeyeceğinin ortaya çıktığını'' anlatan Denktaş, ''Bunlar, artık bundan böyle herhangi bir müzakerede ele alınacak esaslardır'' dedi. 
     Denktaş, ''vatan-millet müdafaasında sabır, soğukkanlılık ve akılcı yaklaşımın önemli olduğunu'' ifade ederek, şunları söyledi 
     ''Bir pazarlıkta da acele eden taraf daima nasıl kaybederse bu siyasi pazarlıkta da acele eden taraf muhakkak kaybeder. Acele etmeyeceğimizi ve diz üstüne çökmediğimizi, ayakta durduğumuzu, diri olduğumuzu, devletimize sahip çıkma kararlılığı içinde olduğumuzu devamlı surette dünyaya göstermek mecburiyetindeyiz.'' 
     
</TEXT>
</DOC>
