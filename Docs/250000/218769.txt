<DOC>
<DOCNO> 218769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sonspo08.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbide sahte bilet bombası .. 
</HEADLINE>
<TEXT>

     Türkiye'nin kalbi bugün Kadıköy'de atıyor, futbolumuzun iki renkli siması, 345. randevuya çıkıyor. Fenerbahçeli taraftarlar Galatasaraylıları çiçeklerle karşıladı, tribünler dolmaya başladı. Şükrü Saracoğlu'nda saat 19.00'da oynanacak dev derbide ev sahibi Fenerbahçe favori, Galatasaray ise 'derbi' sözcüğünün barındırdığı 'her şey sahada belli olur'a inanıyor... 
     İşte derbiden son haberler... 
     
     2002 TARİHLİ BİLET 

     Derbiyi izlemek için Kadıköy'e gidecek taraftarlar dikkat Sahte bilet ortaya çıktı, biletinizi kontrol ettiniz mi 
     Biletleri günler önce tükenen derbinin ateşi her tarafı sardı, taraftarlar maça girebilmek için stadın yolunu tuttu. Ancak sahte bilet söylentisi ortalığa bomba gibi düştü... 
     Sahte biletlerin orijinalinden ayrıldığı en önemli fark piyasaya sürülen korsan biletlerin 2002 tarihini taşıması. Derbiye girişlerde Şükrü Saracoğlu Stadı'nın gişelerinde bilet kontrolü yapılacak. 
     
     G.SARAY TARAFTARI TRİBÜNDEKİ YERİNİ ALDI 

     Fenerbahçe ile Galatasaray arasında yapılacak derbi maça saatler kala sarı-kırmızılı taraftarlar belediye otobüsleriyle Fenerbahçe Şükrü Saracoğlu Stadı'na getirildi. 
     Mecidiyeköy'de Ali Sami Yen Stadı önünde toplanan yaklaşık 2 bin sarı-kırmızılı taraftar, üzerleri arandıktan ve bilet kontrolü yapıldıktan sonra körüklü belediye otobüslerine bindirildi. 
     Polis eskortları ve otobüsleri eşliğinde stada getirilen taraftarlar, güvenlik çemberi içine alınıp, kendilerine ayrılan tribüne yerleştirildi. 
     Belediye otobüsleri gelmeden önce stat çevresinde geniş güvenlik önlemleri alındı. Stadın çevresindeki yollar trafiğe tamamen kapatılırken, polisler barikatlar kurarak, Galatasaray taraftarları içeri alınana dek Fenerbahçeli taraftarları stat yakınına sokmadı. 
     Taraftarlar 17 otobüsle stada gelirken, 2 otobüsün camlarının kırıldığı gözlendi. Edinilen bilgiye göre bir otobüste taraftarların kötü kokan bir patlayıcı maddeyi patlattığı bunun üzerine nefes almak için de camları kırdıkları öğrenildi. 
     
     KUŞ UÇURTULMADI 

     Güvenlik güçleri derbi maç öncesi Fenerbahçe Şükrü Saracoğlu Stadı ve çevresinde adeta kuş uçurtmadı. 
     Derbi maç için 4 bin 200 polis görev alırken, sabah erken saatlerden itibaren stat çevresinde barikatlar kuruldu. Galatasaray taraftarları tribüne girene dek protokol ve numaralı tribününün bulunduğu bölgedeki caddeye basın mensupları dışında kimse alınmadı. 
     Güvenlik güçleri Galatasaray seyircisi stada alındıktan sonra bir süre daha barikatları kaldırmadı ve barikatların önünde yolun iki uçunda büyük yığılmalar oldu. 
     Stada gelişi sağlayan birçok ara sokakta da barikatlar kurularak, Galatasaraylı taraftarların stada girişine kadar yaya ve araç trafiğine kapatıldı. Bu sokaklarda oturan insanların güvenlik güçlerinden izin alarak evlerine girdiği gözlendi. 
     
     ÇİÇEKLE KARŞILAMA 

     Fenerbahçeli taraftarlar ligin ilk yarısında Atatürk Olimpiyat Stadı'nda yapılan maçta kendilerini çiçekle karşılayan Galatasaraylı taraftarlara aynı karşılamayı yaptı. 
     Fenerbahçe'nin tribün liderlerinden Sefa lakaplı Nihat Özpolat, sarı-kırmızılıların tribün lideri Sebahattin Şirin'e Galatasaraylı taraftarların stada alındığı tribün girişinde çiçek verdi. 
     İki taraf da dostluk gösterisinin ardından maçın hem sahada hem de tribünlerde centilmence geçmesini dilediler. Taraflar ayrıca bu tür diyalogların her zaman aynı şekilde sürmesi temennisinde bulundular. 
     Fenerbahçeli tribün liderleri Galatasaray'a çiçek vermek için misafir seyirci tribün girişinin önünde beklerken, bu esnada stada alınan sarı-kırmızılı taraftarlar küfürlü tezahüratlar yaptılar. Ancak taraftarlar kendi içlerinde birbirlerini uyararak, ortamı yumuşattılar. 

     
</TEXT>
</DOC>
