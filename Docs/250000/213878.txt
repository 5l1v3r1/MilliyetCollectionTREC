<DOC>
<DOCNO> 213878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sondun19.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Peter Jackson, en iyi yönetmen seçildi... 
</HEADLINE>
<TEXT>

     ''Yüzüklerin Efendisi Kralın Dönüşü'' adlı filmin yönetmeni Peter Jackson, Amerika Yönetmenler Derneği tarafından 2003 yılının ''en iyi yönetmeni'' seçildi. 
     Yeni Zelandalı yönetmen Peter Jackson, ''en iyi yönetmen'' seçilmesi nedeniyle aldığı ödülle birlikte, 11 dalda Oscar ödülüne aday gösterilen filminin de Oscar ödülü alacağının sinyalini vermiş oldu. 1949 yılından bu yana Amerika Yönetmenler Derneği'nden AYD ödül alanlardan sadece 6 kişi Oscar'ı kazanamamıştı. Bu yılki Oscarlar, 29 Şubat'ta sahiplerini bulacak. 
     ''En iyi yönetmen'' ödülünü alırken film ekibini öven Jackson, ''cesaret, dostluk ve inancın hikayesi'' olarak tanımladığı filmi çekerken ''en hayret verici anları'' yaşadığını ifade etti. 
     En iyi drama, en iyi yönetmen, en iyi hasılat ve en iyi film müziği dallarında Altın Küre ödülü de alan Jackson, J.R.R. Tolkien'ın fantazi romanlarını beyaz perdeye uyarlamak için 7 yılını harcamıştı. 
     AYD, Jackson'ın daha önce 2002 yılında, filmin ''Yüzük Kardeşliği'' adlı ilk bölümü için aday göstermiş, ancak ödülü ''A Beautiful Mind'' Akıl Oyunları filmi ile Ron Howard kazanmıştı. 
     AYD aynı zamanda televizyon için iki bölüm halinde çekilen ''Angels in America'' Amerika'daki Melekler filminin yönetmeni Mike Nichols'ı da ''en iyi yönetmen'' olarak seçti. 
     
</TEXT>
</DOC>
