<DOC>
<DOCNO> 229454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/ekonomi/eko06.html </URL>
<DATE> 2004/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Teşviklere üst kurul modeli 
</HEADLINE>
<TEXT>

   Devlet yardımı ve teşvik uygulamaları için bağımsız kurul geliyor. Devlet Yardımları İzleme ve Denetleme Kurulu, teşviklerin AB kriterlerine uyumunu denetleyecek 
   AHMET ERHAN ÇELİK Ankara 
   
   Hükümet hibe, kredi, vergi istisnası, iştirak ve benzeri her türlü devlet yardımı ile teşvik uygulamalarında "tek otorite" haline bağımsız bir üst kurul oluşturmak için yasa taslağı hazırladı. Taslağa göre Devlet Yardımları İzleme ve Denetleme Kurulu DYK adı verilen yeni üst kurul bağımsız olacak ancak DPT bünyesinde faaliyet gösterecek. 
   Devlet yardımlarının AB kriterlerine uygun olup olmadığını belirlemekle yetkilendirilen DYK gerektiğinde Bakanlar Kurulu kararlarının düzeltilmesini isteyecek. Devlet yardımları, yardım veren kurum ya da kurumlar tarafından önce DYK'ya bildirilecek. DYK tarafından onaylanmayan devlet yardımları uygulamaya sokulamayacak. DYK örneğin kişi başına bin 500 doların altında geliri bulunan illerde uygulanan sigorta, vergi ve benzeri teşvikleri AB kriterlerine uygun bulmazsa ilgili kanun tasarısı hükümete iade edilecek. Hükümet tasarısında ısrar eder ve DYK'nın itiraz ettiği aykırılıkları yeniden düzenlemezse devreye AB Komisyonu girerek, "Gümrük Birliği kurallarına aykırı hareket ediyorsunuz" uyarısında bulunacak. 
   
   Yedi üyeli kurul 
   "Devlet Yardımlarının Çerçevesi, İzlenmesi ve Denetlenmesi ile 540 sayılı DPT Kuruluş ve Görevleri Hakkında Kanun Hükmünde Kararnamede Ek ve Değişiklik Yapılması Hakkında Kanun Tasarısı" başlığını taşıyan ve 4 geçici, 36 esas maddeden oluşan taslak, tarım ve balıkçılık sektörü dışındaki bütün devlet yardımlarını düzenlemek üzere hazırlandı. Devlet yardımlarını düzenleme ve denetleme yetkisini tekelinde toplayacak DYK'nın yedi üyeden oluşması öngörüldü. 
   Taslağa göre BDDK, EPDK, SPK benzeri mevcut üst kurullara benzer özlük hakları ve yetkilerle donatılan DYK'ya DPT müsteşarı ya da müsteşarın uygun göreceği bir yardımcısı başkanlık edecek. DYK'ya Sanayi ve Maliye bakanlıkları, Hazine ve Dış Ticaret müsteşarlıkları Rekabet Kurumu en az daire başkanı seviyesinde olmak üzere üye verecek. 
   
   
</TEXT>
</DOC>
