<DOC>
<DOCNO> 232083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sonspo29.html </URL>
<DATE> 2004/04/16/ </DATE>
<TIME> 22.06 </TIME>
<AUTHOR>  </AUTHOR>
<HEADLINE>
Çok gollü maçtan Galatasaray galip ayrıldı 4 - 3 
</HEADLINE>
<TEXT>

     Birinci Süper Futbol Ligi'nde oynanan karşılaşmada Galatasaray, Denizlispor'u 4-3 yenerek, teknik direktörü Hagi ile ilk galibiyetini aldı. 
     
     Birinci Yarı 

     2. dakikada Levent'in soldan kullandığı serbest atışta, Çağdaş ceza alanı içinde yükselerek kafayı vurdu. Top yan direğe çarparak auta gitti. 
     12. dakikada Bülent'in, Ömer Rıza'ya ceza alanı içinde yaptığı hareketi hakem penaltı olarak değerlendirdi. Atışı kullanan Kratochvil, sert bir vuruşla meşin yuvarlağı filelere gönderdi 0-1 
     17. dakikada Hasan, Bratu'yu soldan kaçırdı. Bu oyuncunun ortasında Necati, penaltı noktası yakınlarından mükemmel bir kafa vuruşuyla topu ağlara gönderdi 1-1 
     18. dakikada hakem Selçuk Dereli, küfürlü tezahürat nedeniyle 1 nolu anonsu yaptırdı. 
     19. dakikada Hasan'ın ceza alanı içinden vuruşunda, Çağdaş ters bir vuruşla topu kalesine doğru gönderdi. Kaleci Souleymanou mükemmel bir refleksle golü önledi. 
     27. dakikada Ersen'in kafayla aşırttığı topla, savunmada iki oyuncunun arasından sıyrılan Ömer Rıza, kaleciyle karşı karşıya kaldığı pozisyonda topu filelere göndermekte zorlanmadı 1-2 
     28. dakikada Ergün'ün serbest atıştan ceza alanına gönderdiği topa Necati akılcı bir kafa vuruşu yaptı. Yerden seken top filelere gitti 2-2 
     29. dakikada ani gelişen Galatasaray atağında, Sabri'nin yaklaşık 30 metreden sert şutunda, kaleci Souleymanou topu ellerinin arasından kaçırınca, meşin yuvaklak 3. Galatasaray golü olarak filelerle buluştu 3-2 
     38. dakikada Timuçin'in ceza alanı dışında sağ çaprazdan kullandığı serbest atışta, top 90 tabir edilen köşeden filelere gitti 3-3 
     Karşılaşmanın ilk yarısı 3-3 sona erdi. 
     
     İkinci yarı 

     48. dakikada Prates'in ara pasında bir anda kaleciyle karşı karşıya kalan Bratu, zor olanı yaparak topu yandan auta attı. 
     56. dakikada Ersen'in pasında bu kez kaleci Aykut'la karşı karşıya kalan Serhat, kötü bir vuruşla meşin yuvarlağı yandan auta gönderdi. 
     77. dakikada ceza alanı dışından serbest atışı kullanan Çağdaş'ın sert şutunda, kaleci Aykut topa sahip oldu. 
     78. dakikada Cihan'ın ceza alanı içinden kaleye paralel pasında, Ümit Karan'ın vuruşunda top Kratochvil'den döndü. 
     81. dakikada Necati'nin ceza alanı dışından sert şutunda, top takım arkadaşına çarpıp kaleci Souleymanonu'yu yanılttı ve filelere gitti 4-3 
     82. dakikada Hasan güzel hareketlerle ceza alanına girdi, ancak topu ayağından açınca kaleci yatarak meşin yuvarlağa sahip oldu. 
     Kalan dakikalarda gol olmadı ve Galatasaray maçtan 4-3 galip ayrılarak haftalar sonra 3 puan aldı. 
     

     
</TEXT>
</DOC>
