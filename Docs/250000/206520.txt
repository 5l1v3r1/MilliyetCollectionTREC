<DOC>
<DOCNO> 206520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sondun07.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Britney Spears evlendi şimdi iptal etmeye çalışıyor ... 
</HEADLINE>
<TEXT>

     Çocukluk arkadaşı Jason Allen Alexander ile evlenen ünlü pop yıldızı Britney Spears'ın düğününden saatler sonra evliliğinin iptali için yasal işlem başlattığı bildirildi. 
     Spears'ın yeni yılı kutlamak amacıyla gittiği Palms Kumarhane ve Oteli'nin sahibi George Maloof Jr, her ikisi de 22 yaşında olan Spears ile Alexander'ın yerel saatle 05.00'de TSİ 15.00 Las Vegas'ta bir kilisede evlendiklerini doğruladı, ancak konuya ilişkin daha fazla yorumda bulunmayacağını belirtti. 
     Spears ile görüşen ve ismi gizli kalmak koşuluyla açıklamada bulunan bir arkadaşı ise evliliği iptal etmek için hazırlanan tüm belgelerin Spears ve Alexander tarafından, bir avukat, bir noter, Spears'ın kardeşi Brian, menajeri Larry Rudolph ile Maloof'un huzurunda imzalandığını kaydetti. Spears'ın arkadaşı, evlilik iptal belgelerinin bugün mahkemelerin açılmasından itibaren işleme konulacağını söyledi. 
     Alexander'ın büyükannesi Betty Alexander da evliliği ve evliliğin iptali için işlem yapıldığını doğruladı. 
     Evliliğin iptal edilmesinin Spears ile Alexander arasında herhagi bir soğukluğa neden olmadığı ve çiftin Palms Kumarhane ve Oteli'nde evlilik iptal belgelerini imzaladıktan sonra birlikte akşam yemeği yedikleri kaydedildi. 
     
</TEXT>
</DOC>
