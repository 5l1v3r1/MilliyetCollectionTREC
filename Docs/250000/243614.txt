<DOC>
<DOCNO> 243614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sonspo22.html </URL>
<DATE> 2004/05/28/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Trabzon'da rota Rusya ve Brezilya 
</HEADLINE>
<TEXT>

     Trabzonspor Kulübü Başkanı Atay Aktuğ, 15 Haziran'a kadar transferleri bitirmek istediklerini söyledi. 
     Aktuğ, CHP İl Örgütü'nün ziyaretinde yaptığı konuşmada, Trabzonspor'un geçen sezon başarılı bir noktaya geldiğini, ancak bunu kendisinin kabul etmediğini belirtti. 
     Trabzonspor'un başarısının sürekli olması gerektiğini kaydeden Aktuğ, ''İnşallah iyi transferler yapacağız. Kadromuz iyi kadro, ancak sayısal olarak bazı mevkilerde sıkıntımız var. Bunun için uğraş veriyoruz. 15 Haziran'a kadar da transferi bitirmek istiyoruz'' dedi. 
     Transferde gizli davranmaya çalıştıklarını kaydeden Aktuğ, şöyle konuştu 
     ''Talip olduğumuz isimlerin basında çıkması üzerine fiyatı artıyor. Bizi çok fazla sıkıştırmayın. Ama Trabzonspor iyi yolda. Sportif ve mali açıdan düze çıkmak için arkadaşlar kendi işyerleri gibi çalışıyorlar. Başarılı olacağımıza inanıyoruz.'' Aktuğ, Rusya ve Brezilya'da oyuncu arayışlarının bulunduğunu sözlerine ekledi. 
     CHP Trabzon İl Başkanı Cafer Hazaroğlu ise bu sezon Trabzonspor'un başarılı bir sezonu geride bıraktığını belirterek, ''Bu başarının devamını diliyoruz. İnşallah göreve geldikleri günlerdeki gibi olumlu transferler yine yaparlar ve başarılarını sürdürürler. Biz her zaman Trabzonspor'u destekliyoruz ve başarısından kıvanç duyuyoruz'' diye konuştu. 
     
</TEXT>
</DOC>
