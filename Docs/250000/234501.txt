<DOC>
<DOCNO> 234501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sonyas05.html </URL>
<DATE> 2004/04/24/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Kozmetik ürünlerin alerjik etkileri 3 gün sonra ortaya çıkar... 
</HEADLINE>
<TEXT>

     Erciyes Üniversitesi Tıp Fakültesi Dermatoloji Ana Bilim Dalı öğretim üyesi Prof. Dr. Ümit Ukşal, kozmetik ürünlerin alerjik etkilerinin 3 gün sonra ortaya çıktığını söyledi. 
     Prof. Dr. Ukşal, AA muhabirine, son yıllarda kozmetik ürünlerinin kapıdan satışlarının yaygınlaştığını, ancak, bu ürünlerin denenmeden alınmaması gerektiğini belirtti. İnsan cildinin çok hassas olduğunu ifade eden Ukşal, şöyle dedi 
     ''Kozmetik ürünlerin alerjik etkileri 3 gün sonra ortaya çıkar. Bu nedenle, özellikle kapınıza kadar gelen pazarlamacılardan bu ürünleri almadan önce deneme ürünlerinden isteyin ve 3 gün kullanın. Alerjik bir reaksiyona neden olmamışsa satın alın. Alerjik bir cildiniz varsa da özel ürünler kullanmalısınız. Bunlar renksiz ve kokusuzdur. Krem parfüm kokuyorsa ve rengi sarımtıraksa kesinlikle almayın.'' Kozmetik ürünlerinin yanlış kullanımının cilde zarar verebileceğini, bilinçsiz yapılan makyajın da zararlı olduğunu söyleyen Ukşal, şöyle devam etti 
     ''Yüzünüze, katmer katmer fondöten ve üst üste farklı ürünler sürmemelisiniz. Gece bakım kremleri 40 yaşından, cilt yağlıysa 45 yaşından sonra, göz çevresi kremleri ise 35 yaşından sonra kullanılmalıdır. Gündüz makyajında natürel renkler, gece makyajında ağır tonlar tercih edilmelidir. Çalışan bayanlarda kırışıklıklar erken yaşlarda başlar. Bu nedenle yüz için kullanılan bakım kremleri boyun için de kullanılabilir.'' Güneşin cildin en büyük dostu olduğunu ifade eden Ukşal, ancak, güneş ışığının ''azının karar, çoğunun zarar olduğunu'' belirtti. 
     Ukşal, fazla güneşte kalmanın deri yaşlanmalarına, yazın göz çevresi kırışıklıklarına neden olacağını kaydederek, ''Bunun için 11.00-14.00 saatleri arası güneş banyosu yapılmamalıdır. Özellikle araç kullananlar mutlaka güneş gözlüğü takmalıdır'' dedi. 
     
</TEXT>
</DOC>
