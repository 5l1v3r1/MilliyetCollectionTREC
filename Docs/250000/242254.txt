<DOC>
<DOCNO> 242254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/siyaset/siy03.html </URL>
<DATE> 2004/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhaliflerden güç birliği kararı 
</HEADLINE>
<TEXT>


CHP'de 30'lar Hareketi ile parlamento dışı muhalefet, tüzük kurultayını toplamak için işbirliği yapma kararı aldı 

EZELHAN ÜSTÜNKAYA Ankara 


Deklarasyonla olağanüstü kurultay çağrısında bulunan ve kamuoyunda "30'lar Hareketi" olarak bilinen CHP'li muhalif milletvekilleri, parlamento dışı muhalif kanatla temasa geçti. Genel Merkez'in baskısı nedeniyle görüşmelerin gizli tutulmasına çalışan CHP'li milletvekilleri, "muhalif gruplarla işbirliği" kararı aldı. 
ODTÜ tesislerinde önceki akşam gerçekleşen görüşmeye "İktidara Yürüyüş Hareketi"ni başlatan muhalif milletvekillerinin bir bölümüyle eski genel sekreterler Adnan Keskin, Ertuğrul Günay, Parti Meclisi PM üyesi Erol Tuncer ve Anadolu Hareketi sözcüsü eski Adıyaman milletvekili Celal Topkan'ın da aralarında bulunduğu parlamento dışı muhalif kanat katıldı. Tarafların yakında kamuoyuna ortak açıklama yapabileceği belirtildi. 
"30'lar Hareketi" ile "Anadolu Hareketi" arasındaki sürpriz temasa, başta "Yeniden CHP Hareketi" olmak üzere diğer muhalif grupların da yakında katılabileceği dile getirildi. Öncelikli hedefleri tüzük kurultayını toplamak olan muhalif grupların sözcüleri, geniş katılımın sağlanması durumunda "seçimli olağanüstü kurultay" için gereken 651 imzaya rahatça ulaşılabileceğini söyledi. Muhalifleri yakın takibe alan genel merkezse, sürpriz buluşmayı değerlendirmeye aldı. Genel Başkan Deniz Baykal muhaliflere "tüzüğün gerektirdiği önlemleri alırız" mesajı göndererek ihraç uyarısında bulunmuştu. 


</TEXT>
</DOC>
