<DOC>
<DOCNO> 213160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/dunya/dun03.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'den tarih almak yetmiyor 
</HEADLINE>
<TEXT>
   Romanya'nın üyelik müzakereleri zorda 
   AB kriterlerini uygulamayı başaramayan Romanya ile müzakereler askıya alınabilir 
   GÜVEN ÖZALP Brüksel 

   
   Üyelik müzakerelerine başlamasına karşın 1 Mayıs'taki genişleme dalgasının dışında kalan Romanya'nın başı reformlarla dertte. Ülkenin adli alandaki adımlarını yeterli bulmayan Avrupa Parlamentosu AP , müzakerelerin dondurulması teklifini gündeme getirmeye hazırlanıyor. Avrupa Birliği AB Komisyonu da Romanya'ya, siyasi kriterlerin uygulanamadığını bu nedenle müzakerelerin askıya alınması ya da yardımların kesilmesi gibi yaptırımlarla karşı karşıya kalabileceği uyarısında bulundu. 
   AB Komisyonu'nun Genişlemeden Sorumlu Üyesi Günter Verheugen'in Romanya Başbakanı Adrian Nastase'ye gönderdiği mektupta, Birlik, sadece yardımların kesilebileceği uyarısında bulunmakla kalmıyor aynı zamanda şu ana kadar yapılan ancak "hesabı verilemeyen" yardımların da geri alınabileceğinin altını çiziyor. 
   Bu mektubun yazılmasının ardındaki en önemli nedeni ise Romanya'da hükümetin bir türlü önüne geçemediği çocuk ticareti oluşturuyor. 
   AP ise Komisyon'un bir adım önüne geçerek müzakerelerin askıya alınmasını masaya yatırmaya hazırlanıyor. İngiliz parlamenter Barones Emma Nicholson'ın Romanya için hazırladığı ve ülkede siyasi kriterlerin uygulanması konusunda olumsuz görüş içeren rapora eklenen karar tasarısı şubat ayı ortalarında Dışişleri Komisyonu'nda oylanacak. Tasarıda gerekli düzenlemeler yapılana dek Romanya'yla sürdürülen tam üyelik görüşmelerinin askıya alınması öneriliyor. 
   
   Örnek olabilir 
   Gerek Komisyon'un gerekse AP'nin Romanya'ya yönelik bu tavrı diğer aday ülkeler için örnek oluşturma potansiyeli taşıyor. "Müzakerelere başladıktan sonra gerisi kolay" tezini bir kez daha çürüten bu yaklaşım AB içinde Türkiye'nin üyeliğine karşı olmakla birlikte net bir hayır demektense üçüncü yol arayışına giren bazı kesimlerin ileride başvurabileceği bir yöntem olma riski de taşıyor. 
   
   
   
</TEXT>
</DOC>
