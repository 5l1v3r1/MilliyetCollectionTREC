<DOC>
<DOCNO> 207161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/guncel/gun03.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kaşınma izi' raporu veren doktora ceza 
</HEADLINE>
<TEXT>

   Polisin, gözaltındaki gençlerin sırtlarında 'kaşınma izi' olduğu iddiasıyla hazırladığı tutanağı onaylayan rapor veren iki doktor, görevden uzaklaştırıldı 
   Gökçer Tahincioğlu 
   
   Ankara'da gözaltında işkence gördüklerini iddia eden, ancak Adli Tıp'ın polisin "kendilerini kalorifer radyatöründe kaşıdılar" tutanağını doğrulayan rapor vermesi nedeniyle haklarında iftira davası açılan üç gencin haklı olduğu ortaya çıktı. Gençlerden biri beraat ederken, diğer ikisinin dosyası Çocuk Mahkemesi'ne gönderildi. İşkence olmadığına yönelik rapor veren iki doktor da iki ay görevden uzaklaştırıldı. E.Ü. 16 , E.Ü 17 adlı iki kardeşle amcaları B.Ü.'nün Telekom'a ait kabloları çaldıkları gerekçesiyle 31 Ocak 2003'te gözaltına alındı. 
   
   Tutanağı 10 polis imzaladı 
   Hırsızlık suçlamasını reddeden gençler, gözaltı süresi sonunda 21 olayı üstlendi. Gençler adliyeye çıkarılırken avukatları Adli Tıp'a sevklerini istedi. Polis, bu sırada gençlerin vücutlarındaki alerji nedeniyle sırtlarını radyatör ve masaya sürerek kaşıdıklarını belirten bir tutanak düzenledi. Tutanağa 10 polisle üç genç de imza attı. Adli Tıp doktorları da polis tutanağı yönünde rapor verdi. Tutuklanan gençler işkence gördüklerine dair suç duyurusunda bulundu. Polis de iftira atıldığı iddiasıyla savcılığa başvurdu. 
   Savcılık, işkence iddiası için takipsizlik verirken, gençler hakkında "iftira" iddiasıyla dava açtı. B.Ü beraat ederken mahkemme polise iftira atılmadığına karar verdi. Mahkeme, iki sanığın dosyasını da Çocuk Mahkemesi'ne gönderdi. Çocuklar hakkında iftira davası açılmasına neden olan raporları inceleyen Ankara Tabip Odası ATO da doktor Cumhur Akpınar ve Saffet Üner'in iki ay süreyle meslekten alıkonulmasına karar verdi. Avukatlar da AİHM'e başvurdu. 
   
   
   
   
   
</TEXT>
</DOC>
