<DOC>
<DOCNO> 203685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sondun33.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Mısır Dışişleri Bakanı Mahir'e saldırı .. 
</HEADLINE>
<TEXT>

     İsrail'de temaslarda bulunan Mısır Dışişleri Bakanı Ahmed Mahir'e Filistinliler tarafından saldırıda bulunulduğu bildirildi. 
     Görgü tanıklarının verdiği bilgiye göre, Kudüs'te El Aksa camisini ziyaret eden Mahir'e, bazı Filistinliler saldırdı. Mahir'e saldırmaya çalışanların bir köktendinci grubun üyeleri oldukları belirtildi. 
     Mısır Dışişleri Bakanı Mahir'in, koruma görevlileri tarafından olay yerinden uzaklaştırıldığı ve hastaneye götürüldüğü kaydedildi. 
     Reuters haber ajansı, Mahir'in Kudüs'ün eski kesiminde bulunan cami ziyareti sırasında bilincini kaybedecek kadar dövüldüğünü duyurdu. 
     Ahmed Mahir'in sağlık durumunun iyi olduğu bildirildi. 
     İsrail ambulans hizmetleri yetkilileri, Kudüs'ün eski kesimindeki El Aksa camisini ziyareti sırasında saldırıya uğrayan Mahir'in sağlık durumunun iyi olduğunu belirttiler. 
     Görgü tanıkları ise Mahir'in saldırıdan sonra bilincini kaybettiğini söylediler. 
     Tanıkların ifadelerine göre, bir köktendinci grubun üyesi oldukları öne sürülen Filistinliler, Mahir'e bağırdılar ve saldırmaya çalıştılar. 
     Yaralanmadığı bildirilen Mahir'in saldırıdan sonra hastaneye götürülürken ''Boğuluyorum'' dediği belirtildi. 
     İsrail polisi de, yaptığı açıklamada, olay yerindeki göstericilerin Mahir'e ayakkabı attıklarını bildirdi. 
     
</TEXT>
</DOC>
