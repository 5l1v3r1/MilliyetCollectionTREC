<DOC>
<DOCNO> 236061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/guncel/gun20.html </URL>
<DATE> 2004/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>



Kanada'da 'sınırlı şeriat' 

DIŞ HABERLER SERVİSİ 
Kanada'da Müslümanlar arasındaki bireysel anlaşmazlıkların şeriat mahkemelerince çözüme kavuşturulacağı bildirildi. Independent gazetesinin dünkü haberine göre ilk olarak Ontario eyaletinde başlayacak uygulamayla, boşanmadan iş anlaşmazlıklarına dek sınırlı sayıda bir dizi bireysel meselenin çözümü için geçen yıl kurulan İslami Adalet Kurumu'nun hakemliğine başvurulacak. Müslüman din adamlarından oluşan kuruluşun verdiği kararların uygulanma yetkisi Kanada mahkemelerinde olacak. 

Vali'den öğretmene Maaşı az bulan gitsin 

Diyarbakır Valisi Nusret Miroğlu, Milli Eğitim Müdürlüğü'nce Halk Eğitim Merkezi Toplantı Salonu'nda düzenlenen "Eğitimin Sorunları" konulu toplantıda sorunları dinledi. Diyarbakır'da 5 bin dersliğe ihtiyaç olduğunu söyleyen Miroğlu, Türkiye'de maaş azlığı ve çokluğu tartışmasının yıllardan beri olduğunu ve ileride süreceğini belirtti. Türkiye'de maaş adaletinin olmadığını belirten Miroğlu, öğretmen ve okul yöneticilerine, "Devletin imk nları bu kadar, maaşınızı beğenmi-yorsanız, başka bir iş bulacaksınız'' dedi. 

Organ mafyasına 15 yıl ceza geliyor 

GÜNSELİ ÖNAL Ankara 
Türk Ceza Kanunu tasarısı üzerinde çalışan Adalet Alt Komisyonu'nda, "insan üzerinde deney" konusu ilk kez düzenlendi. İnsan üzerinde bilimsel deney yapanlar, 3 yılla cezalandırılacak. Çocuklar üzerinde hiçbir şekilde deney yapılamayacak. Organ ya da doku mafyası 15 yıl hapse çarptırılacak. Organ mafyasına imk nlarını sunan hastane ya da şirketler de ceza alacak. İnsan sağlığı üzerinde olumsuz etki bırakmaması ve acı vermemesi şartıyla da rızaya dayalı deneyler cezalandırılmayacak. 

Süper uçağa Türk parçaları 

GÜLAY FIRAT İstanbul 
Ünlü savunma havacılık şirketi Lockheed Martin, Türk şirketi Kale Kalıp ile "F-35 Müşterek Savaş Uçağı Projesi" için 65 milyon dolarlık bir anlaşma imzaladı. Kale Kalıp gelecek 40 yılın savaş uçağı olarak değerlendirilen F-35'in uçak gövdesine ve kanat parçalarına yönelik üretim yapacak. F - 35 Müşterek Savaş Uçağı Projesi Genel Müdürü Tom Burbage, "200 milyar dolarlık bir proje bu. Kale Kalıp ile 11 yıllık bir anlaşma yaptık" dedi. Burbage, projeye başka firmaları da dahil edebileceklerini bildirdi. 

NATO zirvesi için denetleme 

İSTANBUL Milliyet 
NATO Genel Sekreteri Jaap de Hoop Scheffer, İstanbul'da yapılacak "Kuzey Atlantik Konseyi NAC ve NATO ve Ortak Ülkeler Devlet ve Hükümet Başkanları Zirvesi"nin hazırlık çalışmalarını inceledi. Scheffer, eşi Jeannine ile birlikte zirvenin yapılacağı Lütfi Kırdar Uluslararası Kongre ve Sergi Sarayı'nda incelemelerde bulundu. Galatasaray Üniversitesi Aydın Doğan Salonu'nda öğrencilere konferans veren Scheffer, "İstanbul nasıl iki kıtayı birleştiriyorsa, NATO da aynı şekilde Kuzey Amerika ve Avrupa kıtalarını birleştiriyor" dedi. 

Turing üyeleri 'Epikmen' dedi 

İSTANBUL Milliyet 
Türkİye Turing ve Otomobil Kurumu'nun 55 yıllık Genel Müdürü ve Başkanı Çelik Gülersoy'un ölümünden sonra ilk genel kurul toplanarak yeni yönetim kurulunu seçti. Genel kurulun ardından yeni yönetim kurulu toplanarak görev bölümü yaptı. Ferit Epikmen'in başkanlık görevini üstlendiği yönetim kurulu şu isimlerden oluşuyor 
Dr. Uğur İbrahimhakkıoğlu, Doç. Dr. Sümer Atasoy, Av. Kemal Anıl, Yılmaz Erdivanlı, Av. Veysel Gökhan, Gündüz Serdengeçti. 


</TEXT>
</DOC>
