<DOC>
<DOCNO> 214246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sondun23.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın mahkumu doğum yaparken yatağa kelepçelediler .. 
</HEADLINE>
<TEXT>

     Fransa'da bir kadın mahkumun doğum yaparken yatağa kelepçelenmesi, tıp ve yargı dünyasının büyük tepkisine neden oldu. 
     Kadın mahkumun, gardiyanlar tarafından kelepçeliyken doğum yapmaya zorlanması, kendisine tıbbi müdahalede bulunan doktor ve hemşirelerin yanı sıra Adalet Bakanı Dominique Perben'in sert tepkisine yol açtı. 
     Perben, ''Konuyla ilgili açıklama istedim. Bu tür bir uygulama olmamalıydı. Anlamsız bir uygulama'' dedi. 
     Başkent Paris'in yakınlarındaki bir cezaevinde bulunan kadın mahkumun, doğum yapmak üzere 31 Aralık'ta bir hastanenin acil servisine kaldırıldığı bildirildi. 
     Doğum sırasında gardiyanların da bulunmak istemesine, kadın mahkumun karşı çıktığı, bunun üzerine gardiyanların, doktorların ve hemşirelerin itirazına rağmen, mahkumun yatağa kelepçelenmesi koşuluyla doğum odasından çıkmaya razı oldukları kaydedildi. 
     Uluslararası Cezaevi İzleme Merkezi OIP , yaptığı açıklamada, uygulamayı ''skandal'' olarak nitelendirdi. 
     
</TEXT>
</DOC>
