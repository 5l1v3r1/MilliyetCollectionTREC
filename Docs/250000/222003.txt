<DOC>
<DOCNO> 222003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/soneko11.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya Ovası, suyla buluşuyor... 
</HEADLINE>
<TEXT>

     Konya Ovaları Projeleri KOP kapsamında 1994 yılında yatırım programına dahil edilen ''Gembos Derivasyonu Tüneli-Yeşildağ Cazibe Sulaması'' ve ''Derebucak Barajı'' projelerindeki tünelin inşaatına 3 trilyon lira ödenek ayrılmasıyla yeniden başlanıyor. 
     AA muhabirinin edindiği bilgiye göre, Konya'nın Derebucak ilçesinde bulunan Gembos Havzası'nda kış aylarında biriken milyonlarca metreküp su yeraltından Akdeniz'e akıyor. 
     KOP kapsamında bu suyun yapılacak Derebucak Barajı'ndan su seviyesi giderek düşen Beyşehir Gölü ve ardından da su sıkıntısı çeken Konya Ovası'na aktarılması için Gembos Derivasyonu Tüneli-Yeşildağ Cazibe Sulaması'' ve Derebucak Barajı'' projeleri geliştirildi. 
     Proje kapsamında yılda yaklaşık 130 milyon metreküp suyun Akdeniz yerine Beyşehir Gölü ve Konya Ovası'na akmasını sağlayacak 3,5 kilometrelik tünelin 2,5 kilometrelik bölümü, bugüne kadar yürütülen çalışmalarda tamamlandı. 
     İnşaat halindeki tünelin geriye kalan 1 kilometrelik kısmının tamamlanması için gerekli olan 3 trilyon liralık ödenek de ayrıldı. Ödeneğin ayrılmasıyla 15 Mart'ta çalışmalara başlanacak ve bu yıl sonunda tünelin delme işlemi tamamlanmış olacak. Tünelin tamamlanmasının ardından ise 15 kilometrelik iletim kanallarının yapımına başlanacak. 
     Derebucak Belediye Başkanı Ahmet Akteke, bölge için hayati önem taşıyan bu projelerin bir an önce tamamlanması için ödenek artırımına gidilmesi gerektiğini söyledi. 
     Projeler için 2004 yılında 3 trilyon liralık bir ödenek ayrıldığını ifade eden Akteke, şunları söyledi 
     ''Projelerin hızlı bir şekilde ilerleyebilmesi için bu yıl en az 7 trilyon liralık bir ödeneğe ihtiyaç duyuluyor. Beyşehir Gölü'nü kurtarmasının yanı sıra Konya Ovaları'na da bereket getirecek olan bu projenin hayata geçmesiyle Türkiye'nin tahıl ambarı olan Konya'da sulu tarımla birlikte üretimde patlama yaşanacak.'' Akteke, Gembos Havzası'ndaki suyun 3,5 kilometresi tünel olmak üzere 15 bin 769 kilometre uzunluğundaki derivasyon kanalı ile Beyşehir Gölü'ne, oradan da su sıkıntısı çekilen Konya ve Çumra ovalarına aktarılacağını belirterek, ''Derebucak Barajı'nın yüzde 60, Gembos Derivasyon Tüneli'nin ise yüzde 28'lik fiziki gerçekleşmesi sağlandı. Baraj ile ilgili ödenek artırılırsa inşaat çalışmaları daha da hızlanacak'' diye konuştu. 
     
</TEXT>
</DOC>
