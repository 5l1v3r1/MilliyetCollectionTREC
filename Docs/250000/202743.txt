<DOC>
<DOCNO> 202743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/soneko21.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'e yeni sigara fabrikası 
</HEADLINE>
<TEXT>

     İzmir'e, yeni bir sigara fabrikasının kurulacağı bildirildi. 
     Lübnan asıllı ABD vatandaşı Tarek Kautini, bin metrekarelik yatırım alanı için Ege Serbest Bölgesi Kurucu ve İşletici A.Ş. ile anlaştı. 
     Ege Serbest Bölgesi'nde kuracağı fabrikada, İzmir ve çevresinden aldığı tütünleri işleyerek Kuzey Afrika ülkelerine ihraç edeceği belirtilen Kautini'nin, Yunanistan'da da bir sigara fabrikasının bulunduğu kaydedildi. 
     Libya lideri Muammer Kaddafi'nin oğlunun arkadaşı olarak bilinen ve Temmuz ayında Çırağan Sarayı'nda evlenen Kautini'nin, Türkiye'de yine Kuzey Afrika pazarına yönelik gıda üretimi yapmak üzere serbest bölgelerle iletişim içinde bulunduğu ifade edildi. 
     İzmir'de üretim yapan Philip Morris Sabancı, Japan Tobacco International ve British American Tobacco'dan sonra Güney Kore tütün tekeli Korean Tobacco Tire'de, İmperial Tobacco ise Manisa'da yatırım yapmak üzere çalışmalara başladı. 
     
</TEXT>
</DOC>
