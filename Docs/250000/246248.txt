<DOC>
<DOCNO> 246248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sonsiy11.html </URL>
<DATE> 2004/06/08/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Erdoğan Ortadoğu'da olumlu bir değişim, Türkiye'nin de hedefidir 
</HEADLINE>
<TEXT>

     Başbakan Recep Tayyip Erdoğan, Türkiye'nin G-8 Zirvesi'ne, Ortadoğu'da gerçekleşmesi arzu edilen reform çalışmalarına destek verebilecek bir ortak ülke olarak davet edildiğini belirterek, ''Ortadoğu'da olumlu bir değişim yönündeki çabaların desteklenmesi, Türkiye'nin de paylaştığı bir hedeftir'' dedi. 
     Erdoğan, G-8 Zirvesi'ne katılmak ve çeşitli temaslarda bulunmak üzere ABD'ye hareketinden önce, Esenboğa Havalimanı'nda açıklamalarda bulundu. 
     Hükümetin, ''dur durak bilmeden'', Türkiye'nin tezlerini her zeminde anlatma misyonu çerçevesinde bugün, bir kere daha bir zirveye katılmak üzere Türkiye'den ayrıldıklarını anlatan Erdoğan, ''Aziz milletimizin geleceği için atılması gereken adımların başında, Türkiye'nin bir bölgesel ve küresel güç olarak, tezlerini her zeminde ifade etme görevimizin olduğu bilincindeyiz'' dedi. 
     Erdoğan, bu seyahat çerçevesinde katılacakları toplantının, büyük tezlere sahip güçlü Türkiye'nin, bölgesine ve dünyaya yapacağı katkılar için ciddi bir fırsat oluşturduğunu belirterek, Türkiye'nin bir demokratik ortak olarak, katılımcılığını hangi çerçevede, hangi istikamette sürdüreceği konusunu ifade etme açısından zirvenin çok anlamlı bir fırsat olduğunu söyledi. Erdoğan, sözlerini şöyle sürdürdü 
     ''Türkiye, See İsland'ta 9 Haziran 2004 tarihinde gerçekleştirilecek olan, G-8 Zirve toplantısına demokratik ortak sıfatıyla katılacaktır. Bu zirveye, ABD Başkanı tarafından yapılan davet çerçevesinde gidiyoruz. Söz konusu zirvede Türkiye'nin temsil edilme biçimi, küresel etkinliğine ve bölgesel gücüne uygun bir biçimde olacaktır. Toplantı çerçevesinde G-8, AB ile bazı Ortadoğu ve Kuzey Afrika ülkelerinin liderleriyle bir çalışma yemeğinde biraraya geleceğiz. G-8 ülkelerinin yanında, AB Dönem Başkanı İrlanda, AB üyesi ülkeler Almanya, Fransa, İngiltere, İtalya, Ortadoğu ve Kuzey Afrika ülkelerinden Bahreyn, Yemen, Ürdün, Afganistan ve Cezayir bu toplantıda bulunacak. 
     Toplantıda, büyük Ortadoğu bölgesinin gelişimine, siyasi, ekonomik ve sosyal açıdan G-8 tarafından nasıl destek olunabileceği ve bu çabaya Türkiye'nin nasıl katkıda bulunabileceği hususları ele alınacak. Bu bağlamda, G-8, AB, Türkiye ve bölgesel ortaklar arasındaki işbirliğinin geliştirilmesine çalışılacak. Ortadoğu'da olumlu bir değişim yönündeki çabaların desteklenmesi, Türkiye'nin de paylaştığı bir hedeftir. Her zaman söylediğimiz gibi bölgemizde otoriter yapılardan, demokratik yapılara geçilmesini, bölge barışı ve bölge halklarının esenliği açısından yararlı görüyoruz. Arzu edilen hedef, bizim Ortadoğu vizyonumuzla uyumludur. Amaç, daha demokratik, daha müreffeh ve barış içinde yaşayan, istikrarlı bir Ortadoğu'dur. Esasen, bu konudaki görüşlerimizi, gerek bölgedeki, gerek batıdaki dostlarımızla bir süredir paylaşmaktayız. Bunları, ABD'deki temaslarımda tekrar dile getireceğim. '' 
     
     ''G-8 ÖNEMLİ BİR PLATFORM'' 

     Başbakan Erdoğan, G-8 Zirvesi'nin söz konusu girişimlerin bölge ülkelerinin de katkısıyla geliştirilebileceği önemli bir platform olduğunu vurguladı. 
     See İsland'ta yapılacak G-8 Zirvesi'nde Ortadoğu'da reform konusunun da öne alınacağını, çeşitli görüşler ve önerilerin değerlendirileceğini, ortak çalışma yapılması imkanı ve bu amaçla hazırlanan programlar üzerinde durulacağını belirten Erdoğan, bu kapsamda geniş anlamda Ortadoğu ve Kuzey Afrika'da yer alan ülkelerden gelen talepler de dikkate alınarak, söz konusu bölgede siyasi, ekonomik, sosyal ve kültürel reformların desteklenmesi konusunun irdeleneceğini söyledi. 
     Erdoğan, Türkiye'nin G-8 Zirvesi'ne bölgede gerçekleşmesi arzu edilen reform çalışmalarına destek verebilecek bir ortak ülke olarak davet edildiğini dile getirerek, zirvede, demokratik gelişme dahil, çeşitli alanlarda yürütülmesi söz konusu olan çalışmalara Türkiye'nin yapabileceği katkıları dile getireceklerini anlattı. 
     
     ''TÜRKİYE'NİN GÜÇLENEN YAPISINI ANLATACAĞIM'' 

     Bu tür projelerin başarılı olabilmesi için yararlı ve gerekli gördükleri hususları muhataplarla paylaşacaklarını ifade eden Erdoğan, şöyle konuştu 
     ''G-8 Zirvesi, böylelikle dünyadaki en gelişmiş ülkelerin Ortadoğu ülkelerinin kalkınma ve modernleşme çabalarına verebilecekleri desteğin çok taraflı bir ortamda ele alınması, çeşitli bölge ülkelerinin görüşlerinin dinlenmesi, Türkiye gibi derin demokratik deneyime sahip ülkelerin tecrübelerinin ve yapabilecekleri katkıların ortaya konması ve sonuç olarak ortak akla göre hareket etmenin yollarının bulunması bakımından önemli bir fırsat oluşturacaktır.'' Erdoğan, G-8 Zirvesi'nden sonra, çeşitli alanlarda üstün başarı gösteren kişiler ve öğrencileri, her yıl ''Uluslararası Başarıya Erişme Zirvesi'' adıyla düzenlenen toplantılarda biraraya getiren Academi of Achievement adlı kuruluş tarafından 11-12 Haziran tarihlerinde Chicago'da düzenlenecek toplantılara onur konuğu olarak katılacağını belirtti. 
     Chicago'da Amerikan-Türk Konseyi tarafından düzenlenecek öğle yemeğine de katılacağını ifade eden Erdoğan, tüm bu toplantılarda Türkiye'nin güçlenen yapısını, çeşitli yönleriyle dinleyicilere aktaracağını söyledi. 
     Erdoğan, ABD'ye yapacağı ziyaretin, Türkiye'nin bölgesel ve uluslararası dayanışma açısından farklı bir zenginliğinin, gerek Türkiye açısından özellikle Aralık 2004 sürecinde, gerekse uluslararası boyutta İstanbul'da yapılacak NATO zirvesi öncesinde ciddi bir anlam taşıdığını dile getirdi. 
     Erdoğan, KKTC'nin, ''izolasyonların bir an önce kaldırılması suretiyle dünyadaki tüm demokratik ülkeler arasında çok daha farklı ve anlamlı konumda geleceğe yürümesini arzu ettiklerini'' söyledi. 
     Erdoğan, ABD'ye hareketinden önce Esenboğa Havalimanı'nda yaptığı açıklamaların ardından gazetecilerin sorularını yanıtladı. 
     Başbakan Erdoğan, bir soru üzerine, kamuoyunda ''2B Yasası'' olarak bilinen orman vasfını yitirmiş arazilerin satışına ilişkin yasanın, TBMM tatile girmeden önce TBMM Genel Kurulu'na getirilmeyeceğini bildirdi. 
     Erdoğan, bir başka soruyu yanıtlarken de, eski ABD Başkanı Ronald Reagan'ın cenazesine, programları başka yerlerde olduğu için katılamayacağını kaydetti. 
     Bir gazetecinin, ''Herkes bize 'Kıbrıs konusunda haklısınız' diyor ancak biz somut adımlar görmek istiyoruz'' şeklindeki sözlerini hatırlatması ve dün akşam AB üyesi ülkelerin büyükelçileriyle yediği yemekte bu konuda nasıl bir izlenim edindiğini sorması üzerine, Erdoğan, şunları söyledi 
     ''Gerek Türkiye'deki AB üyesi ülkelerin büyükelçileri, gerekse başbakanları ve devlet başkanları ile en son Dublin'de bir araya gelmiştik. Dublin'deki bu toplantıda, KKTC ile ilgili olarak ekonomik izolasyonun kaldırılması konusunda hepsinin ortak bir kanaatinin oluştuğunu gördük. Bunun, dün büyükelçilerce de aynı şekilde teyit edildiğini görüyoruz. İnanıyorum ki, bizim bu yapacağımız zirvede de bu konular gündeme gelecektir. En azından biz gündeme getireceğiz. Bir an önce bu tür izolasyonların kaldırılması suretiyle, KKTC'nin, dünyadaki tüm demokratik ülkeler arasında çok daha farklı ve anlamlı konumda geleceğe yürümesi arzumuzdur. Bu, Kuzey Kıbrıs'taki Türkler'in de arzusudur.'' 
     
     GÜMRÜK BİRLİĞİ VE GÜNEY KIBRIS 

     Erdoğan, Afganistan'daki Uluslararası Güvenlik Yardım Kuvveti'nin ISAF komutasının 2005 yılında Türkiye'ye geçeceği ve bu kararı onayladığı yolundaki haberlerin anımsatılması üzerine, kendisine böyle bir kararın gelmediğini ve böyle bir onayının söz konusu olmadığını bildirdi. 
     Güney Kıbrıs Rum Yönetimi'nin Gümrük Birliği'ne dahil edilmesi konusundaki bir soruyu Erdoğan, ''Güney Kıbrıs Rum Yönetimi, şu anda AB'nin tam üyesi durumunda. Doğrusu, AB'nin tam üyesi bir ülke olarak, Gümrük Birliği ile ilgili KKTC'ye yönelik bazı olumlu gelişmeler, AB'nin alacağı kararla olabilir. Bunlar, bizim ekonomik izolasyonun kaldırılması istikametindeki beklentilerimizdir. Temenni ederiz ki bunlar bir an önce gerçekleşir'' diye yanıtladı. 
     ''Öncelikle KKTC'ye yönelik izolasyon kaldırılsın, ondan sonra mı Güney Kıbrıs Rum Yönetimi Gümrük Birliği'ne girsin diyorsunuz '' sorusuna ise Erdoğan, şu karşılığı verdi 
     ''Gümrük Birliği dediğimiz şey, ekonomik bir olay. Dolayısıyla, o da izolasyonla değerlendirilebilecek bir konu. Bildiğiniz gibi şu anda pasaportların kaldırılmış olması ve bunun yanında ekonomik münasebetlerin güney ile kuzey arasında başlayabilme imkanının yakalanmış olması, bunlar yavaş yavaş ön adımlar olarak göze çarpıyor.'' 
     
     İSRAİL-FİLİSTİN SORUNU 

     Erdoğan, bir başka soru üzerine, Türkiye'nin İsrail ile Filistin arasındaki soruna bakışının G-8 Zirvesi'ne katılan ülkeler tarafından bilindiğini vurgulayarak, bu görüşü daha önceden açıkladıklarını söyledi. Başbakan Erdoğan, gündeme gelmesi durumunda, zirvede görüşlerini tekrar dile getireceklerini ifade ederek, şöyle konuştu 
     ''Bizim asıl arzumuz şu Genişleyen bir Ortadoğu ve Kuzey Afrika ülkeleri olmak suretiyle eğer hakikaten demokratik bir açılım, hukukun üstünlüğü, barışın egemenliği arzu ediliyorsa, bunlar bekleniyorsa, her şeyden önce İsrail-Filistin sorununun çözülmesi ivedi bir konudur. Bunun ardından Irak, çözümü gerekli olan bir konudur. Bunları çözmedikçe, başaramadıkça bu beklenen projeyi hayata geçirmek kolay olmayacaktır.'' Bu projenin, yaklaşık 36 yıllık mazisi olduğuna dikkati çeken Erdoğan, ancak son aylarda yoğunluk kazanmaya başladığını söyledi. 
     Erdoğan, ''Temennimiz odur ki, bu demokratik açılımı, hukukun üstünlüğünü, kendi içinden gelecek destek ile birlikte gerçekleştirelim'' dedi. 
     
     ''AŞIRILIKLARDAN YANA DEĞİLİZ'' 

     Yabancı haber ajanslarının, ''tüm Avrupa'da, radikal İslami örgütlere yönelik eş zamanlı bir operasyon başlatıldığı'' konusunda haberler geçtiği belirtilerek, bu konuda Türkiye'de bir operasyon olup olmadığı ve kendisine bilgi gelip gelmediği sorusuna, Erdoğan, şöyle karşılık verdi 
     ''Bize böyle bir şey aktarılmış değil. Her zaman, söylediğimiz ve yaklaşım tarzımızı ortaya koyan bir ilkemiz var, o da şudur Hangi düşünce, hangi fikir olursa olsun aşırılıklardan yana olmadığımız istikametindedir. Ama şunu da açık ve net söyleyelim ki, bütün bu adımları atarken hedefi barışa kilitlemek, demokratik yollarla çözüme kilitlemek inanıyorum ki insanlığı da rahatlatacaktır. Dünyanın, bugüne kadar geçirdiği tecrübelerle bunu kavramış anlamış olması lazım. Nitekim, en son örneklerini Irak'ta yaşıyoruz. Ağır militer yapının getirmiş olduğu güçlerle barış gelmiyor, çözüme ulaşılmıyor. Öyleyse, çözüme ulaşmanın daha farklı yollarını bulmamız gerekiyor. Bunun üzerinde öyle zannediyorum ki bu konuda söz sahibi olan sosyologlardan tutun da bu işin psikolojisini, özellikle psikolojik savaşı iyi bilenlerin daha ciddi kafa yormaları gerekir. Temennimiz odur ki, değişik bölgelerdeki barışı tehdit eden unsurlara karşı insanlık galip gelsin barışı, huzuru, mutluluğu hep birlikte yakalayalım.'' 

     
</TEXT>
</DOC>
