<DOC>
<DOCNO> 237740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun23.html </URL>
<DATE> 2004/05/06/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Polonya Irak'tan çekiliyor, El Salvador Ağustos'ta açıklıyor... 
</HEADLINE>
<TEXT>

     Polonya'da başbakan yardımcılığına atanan Izabela Jaruga-Nowacka, Irak'taki Leh askerlerinin yıl sonuna kadar çekileceğini söyledi. 
     Sözcüsünün AFP'ye açıklamasına göre, Nowacka, 2004 sonunun Irak'taki Leh birliklerini çekmek için çok uygun olduğunu düşünüyor. 
     Sözcüye göre, henüz meclisten güvenoyu almayan Başbakan Marek Belka da iş çevrelerine Irak'taki birliklerin çekilmesine ilişkin takvim sundu. Sözcü, başbakanın bu takvimi 14 Mayıs'ta mecliste açıklayacağını söyledi. 
     Irak'ta 2500 kadar Leh askeri bulunuyor. Lehler, Bağdat'ın güneyinde görev yapan uluslararası birliğe komuta ediyor. 
     
     EL SALVADOR BELİRSİZ... 
     Bu arada, El Salvador Devlet Başkanı Tony Saca, askerlerinin ağustos ayına kadar Irak'ta kalacağını, daha sonra geri çekip çekmeme konusunda henüz kararları olmadığını açıkladı. 
     Guatemala ziyareti sırasında gazetecilere demeç veren Saca, ''El Salvador, görevini yerine getirecek ve askerlerimiz ağustosa kadar orada Irak'ta olacak'' dedi. 
     Ağustos sonrası için gerekli değerlendirmeyi doğru zamanda yapacaklarını belirten Saca, kimsenin kendilerinden askerlerini Irak'ta tutmalarını istemediğini kaydetti. 
     Irak'taki 380 El Salvador askeri, İspanyol komutası altında bulunuyordu. İspanya, bu ay sonuna kadar tüm askerlerini Irak'tan çekiyor. 
     Bir diğer Orta Amerika ülkesi Honduras da geçen ay, İspanya'nın kararı ve Irak'taki şiddet olayları nedeniyle askerlerini 2 ay içinde Irak'tan çekeceğini açıklamıştı. 
     
</TEXT>
</DOC>
