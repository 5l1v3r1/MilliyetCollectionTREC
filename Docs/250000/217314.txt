<DOC>
<DOCNO> 217314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/siyaset/siy05.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Schröder bizzat devrede 
</HEADLINE>
<TEXT>

   Alman Başbakanı Schröder, AB'nin Türkiye ile tam üyelik müzakerelerine başlaması konusunda "Bunun için bizzat çalışacağım. AB, 40 yıl önce verdiği sözü tutmalıdır" dedi 
      ANKARA Milliyet 

   
   Almanya'nın Başbakanı Gerhard Schröder, ülkesinin özel bir ağırlık taşıdığı Avrupa Birliği'nin AB Türkiye ile tam üyelik müzakerelerine başlaması konusunda "Bunun için ben de bizzat çalışacağım" dedi. Türkiye'ye 11 yıl aradan sonra gelen ilk Almanya Başbakanı olan Schröder, ülkesinin Türkiye'nin AB'ye üyelik arzusunu her zaman desteklediğini ifade ederek, "Kopenhag kriterlerinin yerine getirilmesinin AB Komisyonu tarafından tespit edilmesi durumunda, bunun gerçekleşeceğine hiç şüphem yok" dedi. AB'nin Türkiye ile ilgili hazırlayacağı 2004 İlerleme Raporu'nun olumlu çıkacağı müjdesini veren Schröder, aralık ayında yapılacak AB zirvesinde de Türkiye ile tam üyelik müzakerelerine başlama kararı çıkacağını inandığını söyledi. Cumhurbaşkanı Sezer tarafından da kabul edilen Schröder, Ankara'ya müzakereler başlaması durumunda da bunun kesinlikle tam üyelikle sonuçlanacağı garantisi de verdi. "AB 40 yıl önce verdiği sözü tutmalıdır. Ben de bunun için çalışacağım" diyen Schröder, "Türkiye, Almanya'nın AB konusundaki desteğine kesinlikle güvenebilir. Oyumuz, koşullar yerine getirildiğinde, müzakerelerin en kısa sürede başlatılması yönünde olacaktır. Girdiğiniz bu yolda hiç şaşmadan ilerlemeniz için sizi yüreklendirmek isterim" açıklamasını yaptı. 
   
   Erdoğan'a övgü 
   Schröder, Erdoğan Hükümeti'nin politikalarını da övdü. Hükümetin Kıbrıs konusunda attığı adımların önemine de değinen Schröder, "Sorunun çözümüne yönelik çabaların sürdürülmesi, AB karar sürecinde olumlu katkılar sağlayacak" dedi. Schröder, AB'nin Türkiye'nin önüne yeni koşullar koymasının mümkün olmadığını da söyledi. Erdoğan, AB'nin dikkatini Annan Planı'na karşı tutum içindeki Rumlar üzerinde yoğunlaştırmasını istedi. Erdoğan, Schröder'e "Rumlar bu plana hayır derse, masadan kalkarsa ne yapacaksanız " mesajını verdi. Schröder, Türkiye'nin AB üyeliğinin Almanya'nın ekonomik çıkarına olduğunu vurgulayarak, ulaştırma, hava taşımacılığı, demiryolları ve enerji konularında işbirliği yapılmasını istedi. Schröder'in taleplerinin başında, THY'ye alınacak yeni yolcu uçaklarının ABD'nin Boeing firması yerine Avrupa konsorsiyumu olan Airbus'tan alınmasının bulunduğu öğrenildi. Ankara'da buluştuğu CHP lideri Deniz Baykal'ın Almanya'da yaşayan Türk kökenli vatandaşların Türkiye'deki seçimlerde oy kullanmalarının sağlanmasını istemesi üzerine Schröder'in bu konudan habersiz olduğu ortaya çıktı. Schröder, CDU lideri Angela Merkel'in tutumundan rahatsızlığını dile getiren Baykal'a, "Almanya'da Türkiye'yle ilgili kararı muhalefet değil, iktidar belirler. Biz Almanya'da Türkiye ile ilgili kararı belirledik" karşılığını verdi. 
   İstanbul'da, Alman - Türk Ticaret ve Sanayi Odası'nın düzenlediği Ekonomi Forumu'na da katılan Schröder, "Belki bundan kırk yıl önce, Avrupalılar, Türkiye'ye 'nasılsa bu kriterleri yerine getiremezler' diye söz vermiş olabilirler. İnsan dost olduğu ülkeye böyle davranmamalı. Kriterler yerine getirilirse, sözler tutulmalı. Almanlar sözlerini tutmaya alışmış bir halktır" dedi. 
   
   Tercümelerde sorun var    Schröder ve Erdoğan'ın basın toplantısında çeviri yapan Cüneyt Zapsu'nun konuşmaların bazı yerlerini kısaltıp, bazı noktaları tam aktarmadığı anlaşıldı 
   MEHMET AKTAN Berlin 

   
   Başbakan Recep Tayyip Erdoğan'ın Alman politikacılarla görüşmelerinde çevirmenlik yapan danışmanı Cüneyt Zapsu, eleştirilere hedef oldu. Schröder ve Erdoğan'ın basın toplantısında çeviri yapan Zapsu'nun, konuşmaların özünü bozmadığı, ancak bazı yerleri kısaltıp, bazı noktaları tam aktarmadığı kaydedildi. Genelde resmi görüşmelerde simultane yeminli çevirmen kullanılırken, Schröder ve Erdoğan'ın dünkü görüşmelerinde çevirilerin bir bölümünü Zapsu üstlendi. Geçen yıl Erdoğan'ın Almanya ziyaretinde de basın toplantılarının çevirilerini Zapsu yapmış, bazı eksiklikleri göze çarpmıştı. 
   Türk gazetecinin Schröder'e sorusu "2004 Aralık ayı geldiğinde Türkiye Almanya'ya AB desteği konusunda güvenebilir mi Bunu açık açık söyleyebiliyor musunuz Almanya Türkiye'yi sadece destekleyecek mi, yoksa AB içinde Türkiye'nin üyeliğini tereddütle yaklaşan bazı ülkeler nezdinde bastıracak mı aynı zamanda " 
   Zapsu'nun çevirisi "Türkiye, Aralık 2004'te kendisine yardım edeceği konusunda Almanya'ya güvenebilir mi Bunun yanıtı evetse, bu yardım sadece bir parça destek mi, yoksa bir aktif reklam mı olacak " 
   Türk gazetecinin Schröder'e sorusu "Merak ettiğimiz bir konu var, Almanya'nın politika değişikliği nereden kaynaklanıyor, niçin Türkiye'ye yönelik böyle politika değiştirdi Çünkü sürekli destek mesajları var. İkincisi, aralık geldiği zaman, yeni koşullar öne süren bir Almanya mı göreceğiz, yoksa bu desteği biz Türk kamuoyu olarak bir kazanım olarak varsayabilir miyiz " 
   Zapsu'nun çevrisi "Türkiye'nin AB'ye girmesi konusunda son 1.5 yıl içinde Almanya'daki politikanın değişmesine, ne katkıda bulundu İkinci soru, Aralık ayında bizden yine yeni taleplerde bulunulmayacağını hesaba katabilir miyiz " 
   Erdoğan'ın Almanya'daki Türklerle ilgili sözleri "Bizim Almanya'yla adeta bir aile yapımız var. Çünkü orada 2.5 milyon Türk vatandaşımız var ve 600 bini Alman vatandaşı olmuş durumunda. Bu vatandaşlarımızla aramızdaki köprü, çok güçlü, çok zengin. Bu köprü nedeniyle de inanıyorum ki, Almanya'da bu bakış çok daha olumlu bir konuma gelecektir." 
   Zapsu'nun çevirisi "Ülkenizde 650 binden fazla Türk kökenli Alman var, biz Almanya'da adeta bir aile gibiyiz." 
   
   Erdoğan'a forma... 
   ALTAN BURGUCU 

   Schröder, temaslarına başlamadan önce Anıtkabir'i ziyaret etti. Schröder, Atatürk'ün kabrine çelenk koyarak, saygı duruşunda bulundu. Schröder, Anıtkabir'de Özel Defter'e şu mesajları yazdı "Almanya, AB yolundaki Türkiye'nin destekçisi olacaktır. Atatürk'ün açtığı yolda devam eden Türk hükümetine, Almanya büyük destek verecektir." Erdoğan'ın Schröder onuruna Devlet Konukevi'nde verdiği öğle yemeğinde konuklara enginar, peynirli puf böreği, fava, dana madalyon, fesleğenli erişte ve ayva tatlısı ikram edildi. Konuklar için Sarafin marka kırmızı ve beyaz şarap ikramı yapılırken, Schröder, Erdoğan'la birlikte su içmeyi tercih etti. Schröder, eski futbolcu olan Erdoğan'a 1954'te Dünya Şampiyonu olan Alman milli futbol takımının bir formasını hediye etti. 
   
   
</TEXT>
</DOC>
