<DOC>
<DOCNO> 206412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sontur10.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem, Baykal ve Karayalçın'dan İstanbul için destek istedi 
</HEADLINE>
<TEXT>

     YTP Genel Başkanı İsmail Cem, CHP Genel Başkanı Deniz Baykal ve SHP Genel Başkanı Murat Karayalçın'dan, İstanbul Büyükşehir Belediye Başkan adayları Ercan Karakaş'ı desteklemelerini isteyerek, YTP'nin de öteki büyükşehir belediyelerinin birçoğunda CHP'nin, bazılarında SHP'nin adaylarını değerlendirmeye ve desteklemeye hazır olduğunu bildirdi. 
     Edinilen bilgiye göre, YTP Genel Başkanı İsmail Cem, sosyal demokratların özellikle büyükşehir belediye başkanlıkları seçimlerinde işbirliği yapmaları, bu çerçevede İstanbul Büyükşehir Belediye Başkanı adayı Ercan Karakaş'ın desteklenmesi amacıyla, önceki gün CHP ve SHP genel başkanlarına birer mektup gönderdi. 
     Mektubunda, Karakaş'ın desteklenmesi isteyerek, hiç değilse büyükşehir belediyelerinde ortak siyaset dünyalarını ve çağdaş birikimleri temsil eden adaylara hep birlikte destek verilmesini isteyen Cem, ''Yenileşmeyi, değişimi, çağı ve Cumhuriyeti, sosyal adaleti ve gelişmeyi temsil eden, yaşadığı kentle özdeşleşmiş olan ve dürüstlüğünden kuşku duyulmayan bir aday, İstanbul'un Büyükşehir Belediye Başkanlığı'nı kazanma imkanına sahiptir'' dedi. 
     Cem, Karakaş'a verilecek destekle, İstanbul'un tüm çağdaş birikimlerini, sivil toplum kuruluşlarını, partili-partisiz özgürlükçü ve demokrat insanlarını seferber edebileceklerini belirtti. 
     
     ANKARA VE İZMİR'DE DESTEK 

     Sadece İstanbul'da değil, Türkiye'nin bütün önemli merkezlerinde bu dayanışmanın gerçekleşebileceğini, bu anlayış ve çerçevede, YTP'nin, başta Ankara ve İzmir olmak üzere öteki büyükşehir belediyelerinin birçoğunda CHP'nin, bazılarında SHP'nin adaylarını değerlendirmeye ve desteklemeye hazır olduğunu kaydeden Cem, Ercan Karakaş'ın, İstanbul'u çağdaş bir kente dönüştürecek, çağa ulaştıracak belediye başkanının bütün özelliklerine sahip olduğunu ifade etti. 

     
</TEXT>
</DOC>
