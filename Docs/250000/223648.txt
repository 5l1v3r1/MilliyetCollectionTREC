<DOC>
<DOCNO> 223648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/yasam/yasz1.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
GEZEGENİM HALİ 
</HEADLINE>
<TEXT>

   
   'Mini kıyamet' Dünya'yı sıyırdı    DIŞ HABERLER SERVİSİ 
   Varlığı pazartesi günü keşfedilen bir meteor dün dünyaya teğet geçti. Dünya'nın 43 bin kilometre yakınından geçen 30 metre çapındaki 2004FH isimli meteor, bir tehdit oluşturmadan uzayın derinliklerine doğru yolculuğunu sürdürdü. Amerikan Uzay ve Havacılık Dairesi'ne NASA bağlı LINEAR asteroid izleme grubunun yaptığı tespit, Dünya'nın her an daha büyük bir meteor tehlikesiyle yüzyüze gelebileceği gerçeğini bir kez daha hatırlattı. Gökbilimcilerin önem verdiği dünkü buluşma Avrupa, Asya ve Güney Yarımküre'nin büyük bölümünde iyi dürbün ya da teleskopla izlenebildi. 2004FH'ın varlığını tespit eden LINEAR, Dünya'yı gerçek anlamda tehdit eden meteorları araştırmakla görevli bir kuruluş. 
   
   NASA düşünce 'okuyacak '    Amerikan Ulusal Havacılık ve Uzay Dairesi NASA , 'İçinden konuşan' kişiyi duymak için, beynin sözü kontrol etmek üzere gırtlağa gönderdiği sinyalleri çözümleyen bir yazılım programı geliştirdi. NASA'dan Chuch Jorgensen, bu programın, astronotlara, gürültülü ortamda çalışanlara ve konuşma engellilere faydalı olabileceğini belirtip, çenenin altına ve ademelmasının iki tarafına yerleştirilen küçük alıcıların, beyinden gönderilen sinyalleri çözümleyerek kelimelere çevirdiğini belirtti. Yazılım şu aşamada, 'insanların içlerinden tekrarladıkları' 6 sözcük ve 10 sayıyı tanımlayabiliyor. 
   
   Uçak Alzheimerli hastayı kaybetti    Amerikan Delta havayolları, şirkete emanet edilen bir Alzheimer hastasını Atlanta havaalanında kaybetti. 80 yaşındaki Antonio Ayala, New York'tan Texas'ın El Paso kentine gidiyordu. Böbreklerinden de rahatsız olan ve diyaliz makinesine bağlanmak üzere El Paso'ya giden Ayala, Atlanta'da uçak değiştireceği için bir refakatçı verilmesi gerekiyordu. Ancak bir aksaklık yüzünden kaybolan Ayala, 24 saat sonra Atlanta kentinin güneyinde bir mahallede bulundu. 
   
   
</TEXT>
</DOC>
