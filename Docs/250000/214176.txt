<DOC>
<DOCNO> 214176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/siyaset/siy20.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Ziyal müzakereye hazır 
   New York'ta müzakerelere Türkiye adına katılacak olan Dışişleri Bakanlığı Müsteşarı Uğur Ziyal başkanlığındaki heyet dün New York'a gitti. Heyette Müsteşar Yardımcısı Baki İlkin ve Büyükelçi Deniz Bölükbaşı da yer aldı. Ziyal ve Bölükbaşı, ABD ile Irak konusunda mutabakat müzakerelerini yürütmüş, muhataplarına "kök söktürerek" Türkiye'nin hemen tüm isteklerini metne koydurmayı başarmıştı. 
   
   Ecevit Sapasağlamım 
   DSP Genel Başkanı Bülent Ecevit, partisinin İstanbul İl Başkanlığı'nda İstanbul Büyükşehir Belediye Başkan adayı Masum Türker ve bazı ilçe belediye başkan adaylarını basına tanıttı. Ecevit, "Kıbrıs'ta ne kadar acıklı bir duruma düştüğümüz görülüyor" dedi. Genel başkanlıktan ayrılıp ayrılmayacağı sorusuna, "Seçimlere gidilirken bu konuyu deşmeyi doğru bulmuyorum. Önceki kararımda değişiklik yok" yanıtını veren Ecevit, sağlık durumunu soran gazetecilere "Sapasağlamım" yanıtını verdi. 
   
   Erdoğan, Bakan'ın kardeşini sildi 
   Başbakan Recep Tayyip Erdoğan'ın "milletvekillerinin kardeşlerinin belediye başkan aday adayı olmamasına" yönelik talimatı AKP'de krize neden oldu. Başbakan Yardımcısı Mehmet Ali Şahin ve kardeşi İbrahim Şahin, Erdoğan'ın "Aile şirketi olmayalım. Bir evde hem milletvekili, hem de belediye başkanı uygun olmaz" yönündeki sözlerine uymadı. Karabük'ün Ovacık ilçesinde belediye başkan aday adayı olan Şahin, Erdoğan'ın müdahalesiyle liste dışı kaldı. Ovacık'ta "tek" aday adayı olan Şahin'in yerine Belediye Başkanı Orhan Kaya aday yapıldı. İlçe Başkanı Ahmet Tan, "Şahin, bakan kardeşi olduğu için aday gösterilmemiş" diye konuştu. Şahin de "Başbakanımızın prensipleri çerçevesinde böyle karar alındı. Biz beklemiyorduk ancak karara saygılıyız" dedi. 
   
   Baykam'dan iptal davası 
   CHP'nin 30. Olağan Kurultayı'nda tüzük değişikliği nedeniyle aday olamayan Bedri Baykam, kurultay kararlarının iptali istemiyle dava açtı. Baykam, genel başkan seçimi dahil kurultay kararlarına tedbir konulmasını, partiyi yeni kurultaya götürecek yönetici kurul atanmasını talep etti. 
   Baykam'ın avukatı Tayyar Selçuk aracılığıyla açtığı davanın dilekçesinde, kurultayın iptali için özetle şu iddialar sıralandı Kurultaya katılım çağrısı, bazı il kongreleri tamamlanmadan yapıldı. Parti Meclisi üyeliği görevinde bulunan Abdullah Emre İleri, Kurultay Divan Başkanlığı'na seçilerek hukuk kuralları ihlal edildi. 
   Kurultayda, parti tüzüğünde yer alan "genel başkanlığa 60 delege imzası ile aday olabilme" koşulu, kurultaydan bir gün önce "260 delege imzası" olarak değiştirildi. 
   
   
   
</TEXT>
</DOC>
