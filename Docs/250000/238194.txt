<DOC>
<DOCNO> 238194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonspo32.html </URL>
<DATE> 2004/05/07/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Başkanlar zirvesinden deklarasyon çıktı Teşvik primini kabul edilemez 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin başkanlığında, Futbol Federasyonu Başkanı Haluk Ulusoy ile Kulüpler Birliği Başkanı Cemal Aydın'ın da aralarında bulunduğu ''Başkanlar Zirvesi'' sona erdi. 
     Başbakanlık'ta yapılan toplantı sonunda açıklamada bulunan Mehmet Ali Şahin, futbol ailesinin bireyleri olarak biraraya geldiklerini, varolan sorunları çözmek için verimli bir çalışma yaptıklarını belirterek, ''Futbola sahip çıkma kararlılığı açıkça ortaya çıktı'' dedi. 
     Toplantıda herkesin sorumlu davranması gerektiği ve kötü örneklerin dışlanmasının açıkça beyan edildiğini ifade eden Şahin, toplantıyla ilgili şu ayrıntıları açıkladı 
     ''Başkanlar, 2 hafta süreyle her türlü tartışmadan uzak kalacaklarını beyan etti. Profesyonel Futbol Disiplin Kurulu kararlarının tartışmaya açık olmaması istendi. Rekabetin kurallara uygun yapılması görüşü benimsendi. Başkanlar, Futbol Federasyonu'nun kuruluş ve yapısıyla ilgili yasada yapılacak değişikliklerin, genel kurul öncesinde bitirilmesini istediler. Kulüp başkanları, düşme hattındaki takımların maçlarının naklen yayınlanmasını talep ettiler. Futbol Federasyonu Başkanı Ulusoy, yayınca kuruluşla bu konu hakkında görüşmelerde bulunacak.'' Şahin, liglerde teşvik primi alınıp alınmadığıyla ilgili herhangi bir delilin toplantı sırasında kanıt olarak ortaya konulmadığını, yalnızca olabileceği görüşünün dile getirildiğini sözlerine ekledi. 
     
     DEKLARASYON 
     Futbolun zirvesini biraraya getiren toplantı sonrasında bakan Şahin, tüm kulüp temsilcilerinin altına imza koyduğu ortak bir deklarasyon açıkladı. 
     Deklarasyonda, şu görüşlere yer verildi 
     ''Teşvik primi eğer bir futbol kulübü tarafından kendi sporcularına motivasyon ve başarılarını artırmak için belirli ölçütler dahilinde veriliyorsa kuşkusuz ki olumlu bir uygulamadır. 
     Ancak inancımız ve kararımız odur ki eğer teşvik primi bir futbol kulübüne yahut oyuncuları ile teknik kadrosuna bir başka futbol kulübü ile oynayacağı bir karşılaşma için üçüncü bir futbol kulübü yararına veriliyorsa haksızdır, adaletsizdir ve herşeyden önemlisi, tıpkı şike suçu gibi ahlaken yanlış bir uygulamadır. 
     Bu anlamıyla teşvik primini biz burada toplananlar kesinlikle kabul etmiyor ve bu iddia ve söylentilerin önüne geçebilmek için her türlü çabayı göstereceğimizi spor kamuoyu önünde ilan ediyoruz. 
     Hakemler tıpkı hakimler gibi toplumdaki adalet ve hakkaniyet duygularını olumlu ya da olumsuz yönde değiştirecek her kesimin dikkatle ve titizlikle yaklaşması gereken çok önemli unsurlardır. 
     Hakemlerimiz hakkında bundan böyle spor kamuoyunun yanlış anlayabileceği, futbolun üzerinde durduğu zemini bozacak tartışmalardan kaçınacağımıza, yönetici, teknik kadro ve futbolcu düzeyinde, hakemlerimiz hakkında kamuoyu önünde, medya aracılığıyla konuşup açıklama yapmayacağımızı da ilan etmiş bulunuyoruz.'' 
     
</TEXT>
</DOC>
