<DOC>
<DOCNO> 218834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/ekonomi/eko02.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'IMF ile ilişki hemen bitmez' 
</HEADLINE>
<TEXT>

   Koçbank Başekonomisti Cevdet Akçay Türkiye'nin 2005 ve 2006'da IMF'ye yüklü borç ödemeleri olduğunu hatırlattı. Akçay, ilişkilerin 2004'te bitirilmesinin zor olduğunu söyledi 
      FİNANS SOHBETLERİ KADİFE ŞAHİN 
   
   Türkiye'nin Uluslararası Para Fonu IMF ile olan ilişkisinin 2004'te bitmesinin mümkün olmayacağını belirten Koçbank Başekonomisti Cevdet Akçay, bu söylemin yanlış olduğunu kaydetti. 'IMF'nin yerini AB alacak' gibi ifadeleri de tuhaf bulduğunu belirten Akçay, şöyle konuştu "IMF ile AB'nin hiçbir alakası yok. Bunlar birbirinin yerine geçen kuruluşlar değil. Sonra bu söylem yumuşatıldı, IMF ile stand-by olmaz başka bir şey olur. Kopamazsınız ki, 2005 ve 2006'da yüklü ödemeleriniz var. Sizden 14 - 15 milyar dolar alacağı olan bir ajandan alakanızı birden koparmanız zaten fiilen mümkün değil. IMF ile program götüreceğiz demeyebilirsiniz ama IMF ile yakın ilişkiler devam edecektir. Ta ki IMF'ye ihtiyacımız olmayana kadar derseniz bunda ters bir şey yok. Ama IMF'yi 2004'te bitireceğiz derseniz bunun algılaması her yerde ters olacaktır. Zaten kredibilitesi olan bir açıklama da olmayacaktır." 
   
   'AB oyalarsa sorun olmaz' 
   Kıbrıs ve Avrupa Birliği AB konularının 2004 yılında Türkiye'yi etkileyecek en önemli iki faktör olduğunu kaydeden Akçay, yabancılarla yaptığı görüşmelerden Türkiye'ye AB tarafından verilecek hayır opsiyonunun artık devredışı olduğu izlenimini edindiğini söyledi. Türkiye'ye 'hayır' denmeyeceğini belirten Akçay, "Şu anda önemli olan nokta Türkiye'nin ne kadar ve nasıl oyalanacağıdır. Bir oyalanacak mı, iki oyalanacaksa nasıl ve ne kadar oyalanacak. Ben burada ciddi bir risk görmüyorum. Türk tarafı da Türk piyasaları da aslında Türkiye'nin oyalanmasına karşı değiller. Devredışı bırakmadıkları sürece herhangi bir oyalama söyleminin Türkiye'yi çok ciddi şekilde rahatsız edeceğini sanmıyorum" diye kaydetti. 
   
   '2004 çok önemli bir yıl' 
   Türkiye'nin 2004'te artık nerede, neyi eksik yaptığını tartışması gerektiğini belirten Akçay, entelektüel ortamın zenginleştirilmesi gerektiğini söyledi. "Rakamsal haberlerden çıkmamız lazım" diyen Akçay, "Örneğin denetleyici kurumların bağımsızlığı nedir, bunu tartışmamız lazım" dedi. Bağımsız kurumlar konusunda Türkiye'de iki kutup görüş olduğunu vurgulayan Akçay, bir görüşün AKP hükümetinin de görüşü olan 'fazla bağımsızlar' düşüncesinde olduğunu diğer görüşün ise tam bağımsızlığı savunduğunu söyledi. 
   Akçay, "Böyle bir durum yok. Bu işin koca bir literatürü var. Türkiye bunları hiç tartışmadı. Devlette, bürokroside kaç insan bu konuda kafa yormuştur, literatüre bakmıştır. Artık bunlara girmemiz gerekiyor" dedi. 
   
   'AKP, iktisaden iktidar değil'    Türkiye ekonomisinin yaşadığı krizler nedeniyle hükümetlerin ekonomik programlarda çok fazla seçme şansına sahip olmadığını belirten Koçbank Başekonomisti Cevdet Akçay, AKP iktidarının bu yüzden iktisaden iktidar olamadığını söyledi. AKP'nin elinde iktidar olmak için çok önemli bir fırsat ve şans olduğunu söyleyen Akçay, ancak ülkenin ekonomik politikalarını belirleme anlamında iktidar olmadığını belirtti. "AKP'nin iktidar olma şansı var. Ama şu anda iktidar değil" diyen Akçay, "Bu AKP'nin suçu değil. Türkiye'de hiç kimse şu anda iktidar olamaz. İktidar olmanız demek seçim şansınız olması demek. Türkiye, şu anda herhangi bir iktidarın seçim şansı olabileceği yani iktidar olabileceği noktaya gelmeye çalışıyor. Bunu kabul etmek lazım. Şu anda biraz çaresiziz. Bir düzeltme ve normalizasyon sürecindeyiz. Bunu başarıyla tamamlarsak, tamamlandığı anda tepede kim varsa o artık iktidardır" dedi. 
   
   'Çok fazla seçme şansımız yok'    Koçbank Başekonomisti Cevdet Akçay, Türkiye'de iktidar olmanın zorluklarına dikkat çekerek hükümetin başarılı olması için taviz vermeden ekonomik programı sürdürmesi gerektiğini söyledi. Akçay, şöyle konuştu "Ama bence şu anda Türkiye'de iktidar olmak çok zor bir şey. Çünkü seçeneğiniz yok. Yapmanız gereken şeyler var. Bunlar belli bir tarzda da yapıldı, sonuçlarını da görüyoruz. Taviz vermeden biraz daha zorlarsanız, iktidar olma şansınız var. O zaman opsiyonlarınızı kullanabilirsiniz. Derseniz ki şuna yüzde 10, buna yüzde 30 zam vereceğim. Şuna yüzde 5, buna 25 vereceğim. Şuna hiç vermeyeceğim, bundan alacağım. Bu iktidar olmaktır. Şu anda maalesef böyle bir şansımız yok. Bu iktidara gelmiş herhangi biri için hoş bir şey değil. Ama gerçek anlamda iktidara gelmek budur. Seçenekleriniz olması demektir." 
   
   
</TEXT>
</DOC>
