<DOC>
<DOCNO> 247674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/spor/spo03.html </URL>
<DATE> 2004/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Monaco'dan müjdeli haber 
</HEADLINE>
<TEXT>


Galatasaray Futbol Şube Sorumluları'ndan Fatih Gökşen dış transferdeki son durumu değerlendirdi. Gökşen, "Conceicao tamam. Roque Junior'un imzası an meselesi. Gallardo'da bize yaklaşıyor" dedi 

ERHAN TELLİ 


Bonservis sürprizi 
YABANCI transfer çalışmalarını Monaco'dan yürüten Galatasaray yönetimi, yıldızlarla pazarlıklarında artık imza aşamasına gelmeye başladı. Futbol Şube Sorumluları'ndan Fatih Gökşen, Sarı - Kırmızılı taraftarlara müjdeli haber verdi. Conceicao ile her şartta anlaştıklarını söyleyen Gökşen, "Bonservisini alma ihtimalimiz de gündeme geldi. Bu oyuncuyu ucuza alabiliriz" dedi. 

R.Junior bitiyor 
GÖKŞEN, Milan'da forma giyen Brezilyalı Roque Junior konusunda da önemli gelişmelerin yaşandığını açıkladı. Fatih Gökşen şunları söyledi "Milan ile görüşmelerimiz sürüyor. Futbolcu ile sorun yok. Kısa bir süre içinde Sarı - Kırmızılı formayı giyebilir. Ayrıca Marsilya ile Van Buyten konusunda sürekli temastayız. Kallon'un transferini ise listede son sıraya bıraktık." 

'Gallardo olabilir' 
HAGİ'NİN alınmasını istediği Gallardo'nun da, Galatasaray'a sıcak baktığı öğrenildi. Ortega ile görüşüp, Türkiye'ye gelmek istemediği iddia edilen Arjantinli'nin, Sarı-Kırmızılı formaya yaklaştığı bildirildi. Bu arada Van Buyten için Hamburg'un da devrede olduğu, bu transferin olmaması halinde Kamerunlu Song'un gündeme alınacağı belirtildi. 

İç borç için yeni formül 

Para yerine bonservis 
GALATASARAY Yönetimi, Teknik Direktör Hagi'nin gönderilmesini istediği yerli futbolcuların alacakları için yeni bir formül buldu. Sarı - Kırmızılılar, gönderilmesi kesinleşen isimlerle temas kurarak, "Öncelikle kendinize kulüp bulun. Alacaklarınıza karşılık olarak bonservislerinizi ücretsiz vermeye hazırız" mesajı gönderdi. 

İlk başvuru Ömer'den 
YÖNETİMİN teklifine sıcak bakan ilk isim Ömer Erdoğan oldu. Geçtiğimiz sezon hem Terim, hem de Hagi dönemlerinde beklenen performansı gösteremeyen genç futbolcu, Konyaspor ile anlaştığını ve bonservisini ücretsiz almak istediğini bildirdi. Ömer'in yarın Konya'ya giderek sözleşme imzalaması bekleniyor. 

Önder Turacı için indirim 

Liege'den geri adım 
SARI-Kırmızılı yönetimin, transfer listesinde yer alan Milli yıldız Önder Turacı'nın bonservisinde sürpriz bir indirim gerçekleşti. Daha önce 1 milyon Euro'luk bedeli 2.5 milyon Euro'ya kadar yükselten Standart Liege Kulübü geri adım atarak, fiyatı 1.5 milyon Euro'ya indirdi. Galatasaray bu gelişme sonrasında Belçika ekibiyle yeniden temasa geçme kararı aldı. 

Kuruçeşme hazırlığı 
SARI - Kırmızılı yönetim, Kalamış Tesisleri'nin ardından, Kuruçeşme Adası'nı da hizmete sokmak için çalışmalarını hızlandırdı. Buz Bar'a kiralanan adada tadilat çalışmalarının 24 saat sürdüğü ve 17 Haziran'a kadar yetiştirileceği açıklandı. Kulüp üyelerinin bazı eksikleri bulunmasına karşın Kuruçeşme'nin açılmasını büyük bir heyecanla beklediği öğrenildi. 

Turgay Kıran dört nala 

GALATASARAY İkinci Başkanı Turgay Kıran, aktif yöneticilik hayatının yanı sıra Fransız - Türk İş Adamları Derneği'nin başkanlık görevini de yürüterek yoğun bir tempo içinde çalışıyor. Kıran, dün Türkiye Jokey Kulübü'nün, Fransız - Türk İş Adamları Derneği ile yapacağı ortak çalışmalar için Veliefendi'ye geldi. Galatasaraylı yönetici, yoğun ısrarlara dayanamayarak ata da bindi. 

Minikler zirvede 

GALATASARAY'A, yıldızlar ve B gençlerden sonra bir şampiyonluk da minik takım getirdi. Sarı - Kırmızılı takımın eski futbolcularından Suat Kaya'nın çalıştırdığı minikler, Florya'da oynanan son maçta Zeytinburnuspor'u 6 - 1 yenerek grubunda şampiyon oldu. Mutlu sonu getiren golleri Cem 2 , Emre, Tugay, Sedat ve Emrah kaydetti. 


</TEXT>
</DOC>
