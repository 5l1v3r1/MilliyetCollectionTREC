<DOC>
<DOCNO> 242389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonsiy10.html </URL>
<DATE> 2004/05/24/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Erdoğan tebeşiri eline aldı, öğrencilere tavsiyelerde bulundu 
</HEADLINE>
<TEXT>

     Başbakan Recep Tayyip Erdoğan öğrencilere "oku, düşün, uygula, neticelendir" tavsiyesinde bulundu. 
     Erdoğan, Etimesgut Elvankent'te yapılan Hasan-Şükran Saruhan İlköğretim Okulu'nun açılışına katıldı. Okul avlusunda düzenlenen törene gelişinde ilçenin diğer okullarında getirilen öğrencilerin alkışlarıyla karşılanan Erdoğan konuşmasında hayırsever Saruhan çiftine teşekkür etti. 
     Erdoğan, dünyanın en anlamlı kurumlarının okullar olduğunu bunların ideal bir altyapıya sahip olması halinde o ülkelerin geleceklerinin de aydınlık olacağını bildirdi. 
     İktidara geldiklerinde ilk iş olarak üzerinde durdukları konunun okulların sayısını çoğaltmak, 30 öğrencili sınıflar ve tam gün eğitim olduğunu bildiren Erodoğan, Cumhuriyet tarihinde ilk defa milli eğitime ayrılan bütçenin savunma bütçesinin önüne geçtiğini kaydetti. 
     Erdoğan son bir buçuk yılda birçok okul açılışına katıldığını buralarda devlet-millet kaynaşmasını gördüğünü ifade ederken, "Eğer ezbercilikten uzak bir eğitim-öğretim sistemi düşünüyorsak, eğer bu ülkede düşünen, üreten bir eğitim sistemi düşünüyorsak dersliklerimizin sayısının yeteri seviyeye gelmesi gerekmektedir. Genç bir nüfusa sahibiz, öyleyse bu nüfusun eğitimli olması şarttır" diye konuştu. 
     İktidarlarında 2 bin 802 ilköğretim okuluna bilgi teknolojisi yerleştirdiklerini bu yıl sonunda hedeflerinin internet ağı kurulmadık okul bırakmamak olduğunu belirten Erdoğan, geçen sene 82 milyon ders kitabını ücretsiz dağıttıklarını ve bu uygulamanın süreceğini bildirdi. 
     Erdoğan, 642 bin öğrencinin taşımalı eğitimden yararlandığını zaman zaman bazı kazalar nedeniyle çocukların yaşamını yitirdiğini dikkati çekerek, "Bunları yaşamak istemiyoruz. Eğitim kurumlarını onların ayaklarına götürelim" dedi. Erdoğan 183 bin olan derslik açığını da süratle gidermenin gayreti içinde olduklarını söyledi. 
     
     "GOLÜ ATACAKSINIZ" 

     Erdoğan, "Haydi Kızlar Okula" kampanyasıyla 50 bin kızın okula başladığını bildirirken, "Burada hedefimiz 600 bin civarında kızımız şu ya da bu nedenlerle okullara gidemiyor. Bu kızlarımızın da okumasını sağlamak için de bu kampanyamızı şu anda 33 ilden hızla devam ettiriyoruz" dedi. 
     Kara tahtadan bilgisayar sistemlerinin bulunduğu döneme geçme vaktinin geldiğini bildiren Erdoğan, bu çalışmaların AB uyum sürecinde de devam edeceğini belirtti. Erdoğan, çocuklara şu tavsiye'de bulundu "Sevgili çocuklar, size başbakanınız olarak dört kelimelik tavsiyem var. Oku, düşün, uygula, neticelendir. 
     Sadece okudunuz ama okuduğunuzu düşünmüyorsanız hiçbir neticesi bunun olamaz. Okudunuz, düşündünüz ama uygulamıyorsan onun da hiçbir faydası yok. Okudunuz, düşündünüz ve uygulamaya koydunuz. Ama takip etmeyip neticelendirmiyorsanız yine bir faydası yok. Aslolan takip ederek neticeyi almak. Eğer bir dalda zamanında meyveyi toplamazsan o meyve çürür gider, hiçbir faydası olmaz. Yani orta sahada top çevirerek kalmayacak, golü de atacak bunu da başaracaksınız." 
     
     ELEKTRONİK NOTALARLA "BERABER YÜRÜDÜK" ŞARKISI 

     Erdoğan, daha sonra hayırsever çifte plaket vererek birlikte okulun açılış kurdelasını kesti. Sınıfları gezerek öğrencilerle fotoğraf çektiren Erdoğan'a bir süpriz bekliyordu. Bir sınıfta neredeyse Erdoğan ile özdeşleşen "Beraber yürüdük biz bu yollarda" adlı şarkının tahta üzerine notaları yerleştirilmişti. Solfej çubuğu ile elektronik notaların üzerine Erdoğan, dokunarak şarkıyı çaldı. Erdoğan ayrıca bir başka sınıfta da dışarıda öğrencilere tavsiyede bulunduğu "oku, düşün, uygula, neticelendir" önerisini tahtaya yazdı. 
     
</TEXT>
</DOC>
