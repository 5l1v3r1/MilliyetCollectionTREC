<DOC>
<DOCNO> 227321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonspo41.html </URL>
<DATE> 2004/03/31/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Beşiktaş'ın Giunti başvurusu... "Kararı Futbol Federasyonu verecek" 
</HEADLINE>
<TEXT>

     Beşiktaş'ın İtalyan futbolcusu Federico Giunti'nin, Avrupa Birliği üyesi bir ülkenin oyuncusu olduğu için Türk statüsünde forma giyebilmesi için yaptığı başvurunun yankıları sürüyor. 
     UEFA Asbaşkanı Şenes Erzik, ilk kez böyle bir başvuru ile karşılaşıldığını belirterek, ''Tersine örnekler mevcut ama, ilk kez böyle bir başvuru oluyor. Bu konuda nihai kararı Türkiye Futbol Federasyonu verecek. Onların yerinde olsam kararı vermeden önce konuyu FIFA'da iyice araştırırım. Çünkü yabancı futbolcu transferi FIFA'nın kuralları çerçevesinde yapılmakta'' dedi. 
     İspanya'nın Real Sociedad takımında forma giyen Nihat Kahveci'yi örnek gösteren Erzik, ''Nihat, İspanya'da avukatı aracılığıyla AB statüsünde oynamak için başvuruda bulundu ve kazandı. İspanya, İngiltere, Almanya gibi ülkeler bu sayıyı 3-4 futbolcuyla sınırlandırabiliyor. İngiltere'de bir takım Türkiye'den bir futbolcuya talip oldu, ancak 4. yabancı konumuna düşeceği için alamadı. Ayrıca Rüştü'nün başvurusu da geri çevrildi. Artık her futbolcu hukuki olarak ayrı bir belge alıyor'' diye konuştu. 
     Türkiye'deki durumun farklı olduğunu vurgulayan Erzik, şunları söyledi 
     ''Futbol Federasyonu'nun yabancı transferine getirdiği kurallar var. Ayrıca Türkiye, Avrupa Birliği üyesi değil. Bu nedenle sınırlama koymuş. 5 yabancı oynar diyor. Ayrıca bir ayırım da yapmamış. İster AB vatandaşı olsun, isterse de başka ülke vatandaşı, 5 yabancıdan fazlası oynayamıyor. Bu statü geçerli iken benim anlayışıma göre Giunti'nin bu kadronun içinde 6. yabancı olarak oynaması mümkün değil. Federasyon bunu gelecek sezon için değiştirir mi, bilemem.'' Erzik, federasyonların sadece kulüpleri düşünmediğini, milli takımlarını da düşünmek zorunda olduklarını anlatarak, ''Federasyonlar milli takımlarını düşünerek belli kısıtlamalar getirebilir. Almanya, İspanya ve İngiltere örneklerinde olduğu gibi. Şimdi Giunti için yapılan başvuruda da Türkiye Futbol Federasyonu karar verecek'' dedi. 
     
</TEXT>
</DOC>
