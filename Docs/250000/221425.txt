<DOC>
<DOCNO> 221425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/spor/spo03.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Divan'da er meydanı 
</HEADLINE>
<TEXT>

   Galatasaray'da başkanlığa adaylığını koyan 5 isim tek tek kürsüye çıktı, düşüncelerini aktardı. Hepsi de birlik, beraberlik mesajı verip, oy istedi 
      ERHAN TELLİ 

   
   İlk söz Yalman'a 
   OLAĞAN Divan Kurulu toplantısına katılan Galatasaray'ın beş başkan adayı tek tek söz aldı, görüşlerini bildirdi. 20 Mart'ta yapılacak seçimler öncesinde Galatasaray Lisesi'nde kürsüye çıkan ilk isim Alp Yalman oldu. Yalman, mali ve sportif açıdan başarılı bir kulüp görmek için aday olduğunu vurgulayıp, herkesin birlik olmasını istedi. Diğer aday Turgay Kıran ise, "Galatasaray'ın önünü açmak istiyoruz. Eğer sizler de izin verirseniz ben ve ekibim bu işe yüreğimizi ve sevgimizi koymaya hazırız" dedi. 
   
   Cansun'dan taahhüt 
   ESKİ başkanlardan Mehmet Cansun ise, olumsuz koşullara rağmen beş başkan adayının ortaya çıkmasının Galatasaray açısından sevindirici olduğunu vurguladı. Cansun, seçim sonrasında kim gelirse gelsin 100. yılda sportif başarıyı yakalamaya, stadı yapmaya ve camia içindeki birliği, arkadaşlığı ve kardeşliği sağlamaya mecbur olduğunu belirtti. Mehmet Cansun şöyle devam etti "Ben sizlerin onayıyla seçilirsem, bunları taahhüt ediyorum. Kim seçilirse seçilsin, inşallah Tanrı yardımcısı olur." 
   
   'Korkmamak lazım' 
   BAŞKAN Özhan Canaydın ise, "Hepimizin kolları birbirine açık" diyerek, her adayın Galatasaray'a iyi şeyler yapmayı hedeflediğini ifade etti. Şu anki durumun korkulacak boyutta olmadığını da vurgulayan Canaydın, "Kardeşçe geçecek seçimde Galatasaray kazanacaktır" yorumunu yaptı. Son anda toplantıya katılan Yılmaz Toköz ise bugüne kadar Mesut Yılmaz da dahil olmak üzere birçok kişiye başkanlık teklifi yaptığını belirtti, "Cansun bile olmam dedi. Hatta beni adaylık için o teşvik etti" diye konuştu. 
   
   Yavru Aslan    İlk kez A takımı formasını giyen Galatasaraylı Uğur Uçar, Kaptan Bülent'i kendisine örnek alıyor 
   BOZHAN MEMİŞ 

   Terim'e çok üzüldü 
   ADANASPOR karşısında sahadaki bazı futbolcuların belki de yarı yaşında, 16 yaşında bir genç, Galatasaray formasıyla sahaya çıktı. Adının Uğur Uçar olduğu, henüz 16'sında bulunduğu söyleniyordu ama onun bu yaşında 35 kez Ay - Yıldızlı formayı taşıdığını çok az kişi biliyordu. Sahaya çıktı, ağabeylerine ayak uydurdu. Kendine bu fırsatı tanıyan Fatih Terim'in gidişine üzülen Uğur, "Umarım gelecek hoca da gençlere değer verir" dedi. 
   
   Hayali İngiltere 
   KENDİSİNE Bülent Korkmaz ve Nesta'yı örnek aldığını ifade eden Uğur Uçar, "Bülent ağabey gerçekten giydiği forma için sahaya yüreğini koyuyor. Ben de sahaya çıktığım zaman yüreğimle oynarım. Nesta da çok soğukkanlı ve akıllı futbol oynuyor. Ben de sahada soğukkanlıyımdır. Bu nedenle ikisi gibi olmak istiyorum" dedi. Genç Cim - Bomlu, İngiltere Ligi'nde oynamayı hayal ettiğini de sözlerine ekledi. 
   
   Babadan garanti    YILDIRAY Baştürk'ün babası Muzaffer Baştürk, sezon sonu için Galatasaray Başkanı Özhan Canaydın'a garanti verdi. Bayer Leverkusen formasını giyen futbolcu için görüşen Baştürk'ün, "Benim sözüm tapu gibidir. Oğlum Türkiye'de sizde oynayacak" dediği bildirildi. Canaydın'ın ise, Yıldıray konusunu seçim sonrasında yeniden görüşmek istediği ifade edildi. 
   
   Magath düşünülüyor    GALATASARAY Başkanı Özhan Canaydın, "Her şey Galatasaray İçin Platformu" üyeleriyle yaptığı toplantıda, hayalindeki teknik adamın ismini açıkladı. Yaklaşık üç hafta önce Swissotel'de tam 7 saat süren toplantıda üyelere geleceğe ilişkin planlarını anlatan Canaydın'ın, "Yeni sezonda teknik direktör olarak Felix Magath'ı, menajer olarak da Popescu'yu düşünüyoruz" dediği ifade edildi. 
   
   Gol yağmuru 12-2    CİM - BOM, Akçaabat Sebat maçının provasını PAF takımı karşısında yaptı. Aslar, antrenman karşılaşmasını 12-2 kazandı. A takımının gollerini Necati 4 , Bratu 2 , Sabri, Hakan Şükür, Ayhan, Cihan, Emrah ve Batista attı. Gençlerin golleri ise Daniel ve Cafer'den geldi. Uğur da A takım kadrosunda yer aldı. Sabri, Hakan ve Ayhan antrenman sonrası özel olarak çalışmaya devam etti. 
   
   
</TEXT>
</DOC>
