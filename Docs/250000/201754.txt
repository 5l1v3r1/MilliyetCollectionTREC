<DOC>
<DOCNO> 201754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/siyaset/siy03.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ok İbretle izliyoruz 
</HEADLINE>
<TEXT>

   Yargıtay Başsavcısı Ok, parlamentonun yargıdan kaçmasının ibretle izlendiğini belirterek, 'Kirlenmenin kaynağı siyaset' dedi 
      ANKARA Milliyet 

   
   Milletvekili dokunulmazlığını kaldırmak istemeyen AKP'nin "Yargı bağımsız değil" gerekçesini öne sürmesine yargıdan sert tepki geldi. Yargıtay Başsavcısı Nuri Ok, Türkiye'de tüm hesapların adalete hesap vermekten kaçmak için yapıldığını, kirlenmenin asıl nedeninin bu anlayış olduğunu söyledi. 
   "Adalete güvenmiyoruz" sözünü ciddiye almamak gerektiğini belirten Ok, AKP'lilerin işledikleri veya işlemeyi tasarladıkları suçlara bahane bulmaya çalışmış olabilecekleri imasında bulunarak şöyle konuştu "Hesap vermenin ileri tarihlere atılması düşüncesi, bir kurtuluş yolu olarak seçilebilir. Türk halkının gittiği yargıya parlamentodaki temsilcilerinin gitmemekteki ısrarı ve yapay gerekçeleri, insanımızca dikkat, ibret ve kuşkuyla izlenmektedir. Kirlenmenin kaynağının çıkarcı, bencil, dar görüşlü, istismarcı siyaset olduğu konusunda toplumda görüş birliği vardır." 
   
   Devletin sonu gelir 
   Anayasa Mahkemesi Başkanı Mustafa Bumin de, "Bu tartışmalarla devleti oluşturan organların meşruiyeti tartışılır hale gelir. İşte o, devletin sonu demektir" ifadesini kullandı. 
   Türkiye Barolar Birliği Başkanı Özdemir Özok, "Sizden öncekileri Yüce Divan'a sevk ediyorsunuz. Yargıya güveniniz yoksa, Anayasa Mahkemesi'ni yargının ayrı parçası mı görüyorsunuz " ifadelerini kullandı. 
   Anayasa Mahkemesi Başkanvekili Haşim Kılıç ise farklı bir değerlendirme yaparak, "Yargıya güvenen de, güvenmeyen de var. Güvenilmiyorsa üzerinde durmak lazım" dedi. 
   
   Komisyon Başkanı Ben şaka yaptım    Dokunulmazlıkları Araştırma Komisyonu Başkanı Hüsrev Kutlu, yargıdan gelen eleştiriler üzerine kendisini savundu. Kutlu dün NTV'ye yaptığı, "Milletvekilleri ölünceye kadar dokunulmazlıkları devam etsin" açıklamasının ardından Milliyet'in sorularını yanıtladı. "Milletvekilleri dokunulmazlık konusunda ne istiyor " sorusuna espriyle "Onlara kalsa milletvekilliği bittikten sonra da dokunulmazlık isterler" diye yanıt verdiğini söyleyen Kutlu, bunun espri olduğunu, bu yönde hazırlıkları olmadığını ifade etti. Yargıdan gelen tepkileri de değerlendiren Kutlu, yargıya yüzde yüz güvenmek istediklerini ancak yargının yıllarca doğru kararlar verip birkaç kez telafisi mümkün olmayan hatalar yapmasının vicdanları yaraladığını söyledi. Yargının yanlış karar verenleri dışlaması gerektiğini de belirten Kutlu, "Deniz Gezmiş, Adnan Menderes kararlarını verenlere ne yaptılar Erdoğan kararını halk seçimde veto etti. Bu kararı verenleri, yargıyı tartışmalı hale getirenleri kendi vicdanlarında yargılayıp dışladılar mı " dedi. 
   
   
   
</TEXT>
</DOC>
