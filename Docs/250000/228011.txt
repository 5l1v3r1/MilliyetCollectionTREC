<DOC>
<DOCNO> 228011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonspo24.html </URL>
<DATE> 2004/04/02/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Zafer Biryol'a 100 cumhuriyet altını 
</HEADLINE>
<TEXT>

     Konyaspor yönetimi, Süper Lig'de ve Milli Takım'da gösterdiği performans nedeniyle Zafer Biryol'u 100 cumhuriyet altını ile ödüllendirdi. 
     Konyaspor Başkanı Mehmet Köseoğlu, kulüp binasında düzenlenen basın toplantısında, 10 yıl sonra Süper Lig'e yükselen bir takım olarak oldukça iyi bir performans ortaya koyduklarını söyledi. 
     Bu başarının artarak sürmesi için yönetim olarak üstlerine düşen görevi yerine getireceklerini ifade eden Köseoğlu, başarıda futbolcuların özverili olmasının büyük rol oynadığını anlattı. 
     Zafer Biryol ile ilgili çıkan transfer haberlerine de değinen Köseoğlu, şunları kaydetti 
     ''Zafer, bu sezon başında Konyaspor ile 2 yıllık sözleşme imzaladı. Uzun süredir takip ettiğimiz futbolcumuzu Şekerspor'da oynuyorken almak istedik ama olmamıştı. Zafer bu sezon bize nasip oldu. Herkesin bildiği gibi üstün performans sergiledi ve şu anda gol krallığı yarışında ilk sırada yer alıyor. Bunun yanı sıra Hırvatistan ile oynanan maçta gol atarak performansını Milli Takım'da da ortaya koydu.'' Köseoğlu, Zafer Biryol'u gösterdiği üstün performans nedeniyle 100 cumhuriyet altını ile ödüllendirdiklerini belirterek, bundan sonra aynı başarıyı sürdürmesini ve her maçta gol atmasını beklediklerini söyledi. 
     Biryol ile ilgili hiçbir kulüpten teklif almadıklarını belirten Köseoğlu, ''Bizimle 2 yıllık sözleşmesi var. Zafer'den çok memnunuz. Kendisi de bizden sözleşmesinin uzatılmasını isteyecektir'' dedi. 
     Zafer Biryol ise Milli Takım'a seçildiği için çok mutlu olduğunu kaydederek, şunları söyledi 
     ''Milli Takım'a alındığım ilk Danimarka maçında çok heyecanlıydım. İstediğimi ortaya koyamadım. Hırvatistan maçında ise Hakan ve Bülent gibi tecrübeli futbolcuların desteğiyle heyecanımı yendim. Heyecanı yenince sahada daha rahat oluyorum. Bu ayrı bir güç veriyor. Şu anda Konyaspor ile 1 yıllık mukavelem var. Önümüzdeki sezonda daha fazla performans ortaya koyup takımımı daha iyi yerlere taşımak istiyorum.'' Köseoğlu, konuşmaların ardından, Konyaspor Yönetim Kurulu adına Zafer Biryol'a 100 cumhuriyet altını hediye etti. 
     
</TEXT>
</DOC>
