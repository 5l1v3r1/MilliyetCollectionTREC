<DOC>
<DOCNO> 227258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonsiy04.html </URL>
<DATE> 2004/03/31/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Güçlüklerle okuyup, belediye başkanı seçildi 
</HEADLINE>
<TEXT>

     Gençlik yıllarında akrabalarının çocuklarının eski kıyafetleri ile okula giderek, güçlüklerle eğitimini tamamlayıp inşaat mühendisi olan Alaaddin Yılmaz, Bolu'ya Belediye Başkanı oldu. 
     Bolu Belediye Başkanı seçilen Alaaddin Yılmaz, anne ve babasının okuma-yazma bilmediğini anlatarak, ''Ailem benim eğitimim için elinden gelen her şeyi yaptı. Ortaokul ve lise çağlarında bir akrabamın verdiği çocuklarına ait kıyafetleri giyerdim. Üniversiteyi bir hocamın desteği ile tamamlayıp, inşaat mühendisi oldum'' dedi. 
     Yaşadığı zor yıllar nedeniyle insanların çektiği sıkıntıları yakından bildiğini anlatan Yılmaz, ''Belediye Başkanlığı görevini devraldıktan sonra, kentte yaşayan yardıma muhtaç insanların tespitini yapacağız ve bu insanlara mutlaka sahip çıkacağız. Yardıma muhtaç vatandaşlarımızın çocuklarının eğitimlerini tamamlamaları için burslar temin edeceğiz'' diye konuştu. 
     Evli ve 2 çocuk babası olan Yılmaz, özel hayatında ailesine çok düşkün olduğunu ifade ederek, seçimlerde eşim ve çocuklarının büyük desteğini gördüğünü söyledi. 
     Alaaddin Yılmaz'ın eşi Güler Yılmaz ise seçimler boyunca kapı kapı dolaşarak eşine oy istediğini ifade ederek, ''Eşimin seçimi kazanacağına başından beri inanıyordum. Bu güvenim boşa çıkmadı'' diye konuştu. 
     

     
</TEXT>
</DOC>
