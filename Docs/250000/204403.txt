<DOC>
<DOCNO> 204403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/sonspo08.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziya Doğan Konya'ya imza atıyor... 
</HEADLINE>
<TEXT>

     Konyaspor, iç transferde sözleşmelerini 1 yıl uzatmak istediği Hayri, Ömer ve Yasin'le prensip anlaşmasına vardı. 
     Süper Lig'in ara tatile girmesinin ardından hızlı bir transfer çalışmasına başlayan Konyaspor, ikinci yarıya güçlü bir kadroyla girmenin planlarını yapıyor. 
     Takımın kampa gireceği 3 Ocak 2004 tarihine kadar transferi tamamlamayı hedefleyen Konyaspor, öncelikli olarak teknik direktör sorununu çözmek istiyor. 
     Gelen teklifleri değerlendiren yeşil-beyazlılar, ilk olarak Malatyaspor'dan istifa eden Ziya Doğan'ı yakın takibe aldı. Görüşmelerde son noktaya gelinen Doğan'ın en kısa süre içinde imza atması bekleniyor. 
     İç transferde de sorunları çözmek için çalışmalarını sürdüren Konyaspor, anlaşma sağlanamayan Ünsal ve Adem'den kulüp bulmalarını istedikten sonra, sözleşmelerini bir yıl daha uzatmak istediği Hayri, Ömer ve Yasin'le prensip anlaşmasına vardı. 
     Kulüp Başkanı Mehmet Köseoğlu, iç transferde fazla sorun kalmadığını belirterek, ''Hayri, Ömer ve Yasin'le önümüzdeki 2 gün içinde anlaşma imzalayacağız. İstediğimiz güçlü kadroyu kurmak için elimizden geleni yapıyoruz'' dedi. 
     
</TEXT>
</DOC>
