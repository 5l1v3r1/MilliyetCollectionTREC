<DOC>
<DOCNO> 240737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sonspo13.html </URL>
<DATE> 2004/05/17/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Keçeci Dünya çapında 3 teknik direktörle prensip anlaşmasına vardık 
</HEADLINE>
<TEXT>

     Beşiktaş'ta 23-30 Mayıs tarihlerinde gerçekleştirilecek olağanüstü kongre öncesi başkan adaylarının çalışmaları sürüyor. 
     Başkan adaylarından Affan Keçeci, Beşiktaş'ı Türkiye ve Avrupa'da layık olduğu yere getirecek teknik direktör arayışıyla ilgili çalışma arkadaşlarının önemli bir aşamaya geldiklerini söyledi. 
     Keçeci, listelerinde bulunan teknik direktör adaylarından 3'ü ile prensip anlaşmasına vardıklarını belirterek, ''Dünya çapında ünlü ve kariyeri Avrupa'da şampiyonluklarla dolu olan bu 3 adaydan biri ile önümüzdeki hafta içinde ön anlaşma yapılacaktır'' dedi. 
     Futbol takımı için uluslararası üne sahip ve Beşiktaş'ı başarıdan başarıya koşturacak defans, orta saha ve forvet mevkilerinin her biri için en az 5'er aday futbolcunun menajerleri ile temaslarının sürdüğünü ifade eden Keçeci, ''Aday teknik direktörlerden biri ile anlaşmaya vardıktan sonra, onun da görüşleri doğrultusunda bu oyuncuların bazılarıyla hızla anlaşma yoluna gidilecektir. Önümüzdeki hafta yapacağımız basın toplantılarıyla, konuyla ilgili geniş bilgiler vereceğiz'' diye konuştu. 

     
</TEXT>
</DOC>
