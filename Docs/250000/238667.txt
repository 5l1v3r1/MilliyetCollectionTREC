<DOC>
<DOCNO> 238667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/dunya/dun02.html </URL>
<DATE> 2004/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Peçeli şeriat eğitimi 
</HEADLINE>
<TEXT>


Kuşatma altındaki Felluce'de İslami grupların kontrolündeki okullarda görev yapan öğretmenler, derslerde ABD askerlerinin işgaline karşı yapılan mücadeleyi anlatıyor 

Namık Durukan 


İslami grupların denetiminde bulunan Felluce'de yaşam tamamen normale dönerken, okullar yeniden derslere başladı. Milliyet, peçeli öğretmenlerin görev yaptığı şeriat okullarındaki eğitimi görüntüledi. Kuşatma altındaki Felluce'de hasar tespit çalışmaları sürerken, kentte göreve başlayan Irak askerleri düzeni sağlamaya çalışıyor. Silahlı milisler sokaklardan çekilirken, ABD'nin dağıttığı bildiriler ve radyo yayınlarında halka, hasar tespit çalışmalarını fotoğraflarla belgeleyerek kendilerine ulaştırmaları, çalışmaların tamamlanmasından sonra tazminat ödeneceği anlatılıyor. 

Cihat propagandası 
İslami grupların denetiminde bulunan Felluce'deki okullarda şeriat eğitimi veriliyor. Peçeli ve türbanlı öğretmenlerin görev yaptığı okullarda, Kuran derslerinin yanı sıra, ABD'ye karşı mücahit grupların verdiği mücadele anlatılıyor. 
ABD kuvvetlerinin bölgeden atılması için cihat çalışmaları öğrencilere aktarılırken, zamanı geldiğinde cihada katılmaları konusunda propagandalar yapılıyor. Öğretmenler bu düşüncelerini kara tahtaya yazarken, öğrenciler de savaşla ilgili duygu ve düşüncelerini yazıya döküyor. 
Halen kent dışında birçok aile olması nedeniyle eğitimin tam başlamadığı Felluce'de öğrenciler, çatışmalarda kaybettikleri arkadaşlarının da "şehit" olduğunu vurguluyor. 

Hızlı eğitim programı 
Meysun Havas adlı öğretmen, çatışmalar nedeniyle öğrencilerin derslerinden bir ay geri kaldığını, bunu telafi etmek için hızlı eğitim programı uygulayacaklarını söylüyor. 
Suat Selman adlı öğretmense, öğrencilere şeriat kuralları doğrultusunda dersler verdiklerini, özellikle Kuran konusunda sıkı bir eğitim programı uygulandığını dile getiriyor. 
Seyma Selim adlı öğretmen de, öğrencilerin psikolojilerinin bozulduğunu ve insanların ölümlerine şahit olduklarını vurguluyor. 



</TEXT>
</DOC>
