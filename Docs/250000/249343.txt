<DOC>
<DOCNO> 249343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/guncel/agun.html </URL>
<DATE> 2004/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Köyü yıktı, geçti 
</HEADLINE>
<TEXT>


Hortum, Ankara Çubuk'u vurdu. 3 kişinin öldüğü, 21 kişinin yaralandığı hortumda, 19 ev yerle bir oldu ağaçlar söküldü, otomobiller de ters döndü 

Yıldız Yazıcıoğlu 

Hortum, Türkiye'de ilk kez can aldı. Ankara'nın Çubuk ilçesine bağlı Sünlü köyünde meydana gelen hortum, 3 kişinin ölümüne, 21 kişinin yaralanmasına neden oldu. Türkiye'de ilk kez kara merkezli görülen hortumda tarladaki kamyonun kasasında bulunan 3 kişi yüzlerce metre savrularak can verdi. 19 evin ağır hasar gördüğü afette, ters dönen araçlar hurdaya dönerken hayvanlar da telef oldu. 
Ankara'ya 40, Esenboğa Havalimanı'na da 2 km. uzaklıktaki 85 haneli 600 nüfuslu Sünlü köyünde dün saat 12.30 civarında ani hava basıncı değişikliğinin ardından hortum meydana geldi. 25 dakika süren hortum, Cinci ailesini ölüme sürükledi. 

Döne döne savruldular 
Tarlada çalışırken hortumla karşılaşan Cinci ailesinden 7 kişi neye uğradıklarını şaşırdı ve kamyona sığındı. Hortumla birlikte döne döne havalanan kamyon, yaklaşık 1 kilometre savrularak yere ters çakıldı. Görgü tanıklarının iddiasına göre hortum sırasında kamyon 30 metre kadar havaya yükseldi. 
"Yarından Sonra" filminin dehşet sahnelerini anımsatan olayda, Cinci ailesinden Hayriye Cinci 60 ve torunları Kürşat Cinci 7 ile Bahar Cinci 9 yaşamlarını yitirirken, Hacı 40 , Murat 11 , Azime 16 ve Dilek 18 Cinci ise yaralı kurtuldu. 
Hortumda, 19 ev oturulamaz hale gelirken, 12 binanın çatısı uçtu, duvarları yıkıldı. Felakette, elektrik direkleri devrildi, ağaçlar kökünden söküldü, tarım arazileri de zarar gördü. Afet sırasında bazı otomobillerin ters dönerek düşmesi, traktör ve yük kamyonlarının da savrulmasının hortumun gücünü gösterdiği belirtildi. 
Yaralanan 21 kişiden 9'u Çubuk Devlet Hastanesi, 12'si de Ankara'daki çeşitli hastanelerde tedavi altına alındı. Yaralıların birçoğunun kafa travması ve vücutlarında kırıklar bulunduğu belirtilirken, Murat Cinci'nin durumunun ağır olduğu bildirildi. 
Ankara Valisi Yahya Gür, Çubuk Kaymakamı Mehmet Niyazi Tanılır ile Çubuk Belediye Başkanı Adem Tuğluca ile birlikte bölgeyi gezerken yıkılmış evlerin önündeki ters dönmüş araçlar karşısında şaşkınlığını gizleyemedi. Gür, "Sosyal Dayanışma ve Yardımlaşma Fonu'ndan 10 milyar lira tahsis edildi. Vatandaşlar yiyecek ve kalacak yer sıkıntısı çekmeyecek" açıklamasını yaptı. Kızılay da, Sünlü köyüne 50 çadır, 250 battaniye ve seyyar mutfak gönderdi. 
Cumhurbaşkanı Ahmet Necdet Sezer, afetle ilgili Vali Gür'den bilgi aldı. TBMM Başkanı Bülent Arınç ve Başbakan Recep Tayyip Erdoğan birer başsağlığı mesajı yayımlarken, Sünlü köyüne gelen CHP lideri Deniz Baykal da, bölgede inceleme yapacaklarını ve hazırlayacakları raporu Meclis'e getireceklerini söyledi. 

"Olağanüstü bir olay" 
Meteoroloji Genel Müdürlüğü Hava Tahmin Dairesi Şube Müdürü Murat Şahin, Türkiye'de kara üzerinde ilk kez hortum felaketinin yaşandığını belirtirken şunları kaydetti "Esas hortumlar okyanusa kıyı olan ülkelerde görülür. Akdeniz açıklarında da hortumlar yaşanmıştır. Ancak Çubuk'taki hortum meteorolojik açıdan beklenmeyen çok olağanüstü bir olay. Şimdiye kadar da görülmüş değil. Biz uyarımızı hortum olarak değil, gök gürültülü, yoğun sağanak yağış şeklinde yapmıştık. Hortumun tekrar etme olasılığı oldukça düşük." 

'Sanki bomba patladı' 

Görgü tanıkları hortum anını anlattı Rüzg r çok şiddetliydi. Sanki dışarıda bombalar patlıyordu. Evlerin pencerelerinden eşyalar dışarıya saçılıyordu 

25 dakika süren hortumun yerle bir ettiği Ankara'nın Çubuk ilçesine bağlı Sünlü köyünde halk h l olayın şoku içinde... Hayatlarında ilk defa böyle bir olay yaşadıklarını belirten görgü tanıkları, "Sanki dışarıda bombalar patlıyordu" dedi. 
Görgü tanıkları olayı şöyle anlattı 
Latif Aydost Bahçede çalıştığım sırada yağmurla birlikte hızlı bir rüzg r başladı. Çocukları eve gönderdim. Rüzg rın şiddeti çok yükseldi. Eve koştum, ama evin içi de farklı değildi. Dışarıda bomba patlıyor gibiydi. Irak'tan farklı değildi.Ahad Duran Siyah bir bulut, 3 dakika kadar evlerin üzerinde uçtu. Evlerin pencerelerinden eşyalar saçıldı.Alaattin Şişmen Eve koştum, ailemi içeride görünce çok sevindim. Daha önce böyle büyük hortumları ancak filmlerde görüyorduk. 

Müze kurulabilir 
Bu arada, AKP milletvekili Ersönmez Yarbay, böyle büyük hortum olaylarına dünyada ender rastlandığını belirterek, olayın gelecek kuşaklara aktarılması için "hortum müzesi" kurulmasını önerdi. 
Kaymakam Mehmet Niyazi Tanınır'dan ağaç kökleri ve devrilen araçların korunmasını isteyen Yarbay, kameraların kaydettiği görüntülerden de yararlanılabileceğini söyledi. Tanınır da öneriyi sıcak karşıladıklarını ifade etti. 

'Radar kullanılsaydı can kaybı olmazdı' 

Hortumun, Esenboğa'nın yanı başında meydana gelmesi, "Türkiye, çok daha büyük bir felaketten mi kurtuldu " sorusuna neden oldu. Hortum yaşanırken saat 12.30 civarında Ankara'dan İstanbul'a bir uçağın havalandığını belirten yetkililer, şunları söyledi "Elektrik yüklü bulutları tespit ettik ve pilotları uyardık. Uçaklar için tehlike yoktu. Erteleme de yapmadık. Çünkü uçaklarda meteoroloji radarı var. Bulutları izler ve ona göre rota değişikliği yaparlar. Şu ana kadar hortuma yakalanmış uçak yoktur." 

'Önceden tahmin edilebilirdi' 
Meteoroloji Mühendisleri Odası yetkilileri, meteorolojik karakterli doğal afetlerin önceden tahmin edilebilir olduğunu vurgulayarak, "Söz konusu hortumun önceden tahmin edilebilmesi için, Meteoroloji İşleri Genel Müdürlüğü'nün, Ankara Elmadağ'da kurulu bulunan radardan yararlanması gerekirdi. Yıllardır yararlanamıyorlar. Elmadağ radarı teknik anlamda kullanılabilseydi, erken uyarı ile can kayıpları önlenebilirdi" dedi. 

Türkiye denizden gelen hortuma alışık 

Meteoroloji verilerine göre Türkiye aralık - ocak aylarından bu yana özellikle güney bölgelerinde fırtınayla birlikte denizden gelen hortum olayıyla birkaç kez karşı karşıya kaldı. Yaralanma ve yıkımla sonuçlanan bu hortumlar, Antalya, Adana, İskenderun ve Mersin gibi kıyı bölgelerinde etkili oldu. 
CNN Türk meteoroloji uzmanı Bünyamin Sürmeli, şu değerlendirmeyi yaptı 

'Daha önce böylesi olmadı' 
"Türkiye'de bu zamana kadar böylesine büyük hortum olduğunu bilmiyorum. Ani basınç değişimleri sonucunda meydana gelen hortumlar, daha çok okyanusların üzerinde oluşuyor ve Amerika gibi coğrafi yapı olarak daha çok düz alanlara sahip ülkelerde etkili oluyor. Çünkü hortum, kara üzerinde düz bir alanda enerjisini yitirmeden ilerleyebiliyor. Ve geçtiği yerlerde hasara neden oluyor. Türkiye'de güneyde Toroslar, kuzeyde sıradağlar olması nedeniyle oluşan hortumlar da iç bölgelere kadar aynı enerjiyle ilerleyemiyor. Bu da yıkıcı hortumların yaşanmasını engelliyor. Çubuk'taki hortum da ani, noktasal basınç değişimi sonucu oluştu. Çubuk'ta olayın gerçekleştiği bölge de düz bir alan olduğundan yıkıcı bir sonucu olduğunu düşünüyoruz." 

Hasar, ucu yere değince başlıyor 

Hortum, dikey sıcaklık dağılımının atmosferde aşırı kararsızlık gösterdiği ortamlarda oluşan Kümülonimbüs bulutunun tabanından yere uzanan, huni şeklinde ilerleyen fırtınalardır. Lokal, dar bir alanda ve kısa sürede meydana gelir. Hortumun ucu yere temas edince hasar da başlar. Hortum, basıncın ani düşmesi nedeniyle yıkıcı etkiye sahiptir. 


</TEXT>
</DOC>
