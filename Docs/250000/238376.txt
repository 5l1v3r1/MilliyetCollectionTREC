<DOC>
<DOCNO> 238376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/soneko21.html </URL>
<DATE> 2004/05/08/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Coşkun Türkiye, darboğazları aşıp düzlüğe çıktı... 
</HEADLINE>
<TEXT>

     Sanayi ve Ticaret Bakanı Ali Coşkun, Türkiye'nin ekonomik krizleri geride bırakıp, darboğazları aşıp düzlüğe çıktığını söyledi. 
     Coşkun, TOBB Ticaret ve Sanayi Odaları TOBB Konsey Toplantısı sonrasında, Kahramanmaraş Belediyesi'nin düzenlediği 1. Kahramanmaraş Sempozyumu değerlendirme oturumuna katılıp bir konuşma yaptı. 
     Coşkun, konuşmasında, Türkiye'de uzun yıllar ''devlet yapsın'', ''devlet yol göstersin'', ''devlet teşvik etsin'' denilerek her şeyin devletten beklendiğini belirterek, şu görüşlere yer verdi 
     ''80. yılını gururla kutladığımız Cumhuriyetimiz maalesef demokratik Cumhuriyet'e dönüşememiş. Cumhuriyetimiz bürokratik Cumhuriyet yapısına ulaşmış, bu bürokratik yapı, devleti hantal hale getirmiştir. Bu hantallık, devleti israf batağına sürüklemiş ve bütçe açıkları borçlarla kapatılarak borcun borçla ödendiği bir ülke durumuna düşmüşüz.'' Türkiye'nin, geçirdiği ekonomik krizler sonucunda dünyada itibarını kaybettiği bir dönemde, 3 Kasım seçimlerinde milletin teveccühü ile güven bunalımını aşmayı başardığını kaydeden Coşkun, ''Hükümetin aldığı tedbirler sonucunda Türkiye bugün, ekonomik krizleri geride bıraktı, darboğazları aşıp düzlüğe çıktı'' dedi. 
     Coşkun, hükümetin bundan sonraki hedefinin sürdürülebilir kalkınmayı devam ettirmek olduğunu vurguladı. Bu hedefin gerçekleştirilmesi için sivil toplum kuruluşlarına fevkalade ihtiyaçları olduğunu ifade eden Coşkun, sivil toplum kuruluşlarının, siyasi kadroları millet adına yönlendirecek en büyük güç olduğunu bildirdi. 
     
     BELEDİYE VE PARTİ ZİYARETİ 
     Coşkun, daha sonra Kahramanmaraş Belediye Başkanı Mustafa Poyraz'ı makamında ziyaret etti. Poyraz, ziyaretin anısına Coşkun'a, üzerinde İstiklal Madalyası ve Beratı'nın yer aldığı bir plaket verdi. 
     Poyraz'a çalışmalarında başarı dileyen Coşkun, hükümetler ne kadar güçlü olurlarsa olsunlar refahı halka intikal ettirecek olan kurumların yerel yönetimler ve özellikle de belediyeler olduğunu vurguladı. Coşkun, belediyelerin daha iyi hizmet üretebilmeleri için Mahalli İdareler Yasası'nı çıkaracaklarını kaydetti. 
     Belediyeden sonra AK Parti İl Başkanlığı'nı ziyaret eden Coşkun'a, Kadın Kolları Komisyonu Başkanı Özlem Sarıfakıoğlu ''Maraş oyalı'' bir masa örtüsü verdi. 
     Coşkun, Kahramanmaraş programını, Atlaş Giyim Sanayi A.Ş'nin ek binasının temel atma törenine katılarak tamamladı. 
     Coşkun, TSE Gaziantep Bölge Müdürlüğü İdari bina ve Laboratuvarlarının açılış töreni ve 2004 yılı TSE Kalite Ödülleri törenine katılmak üzere Gaziantep'e hareket etti. 
     
</TEXT>
</DOC>
