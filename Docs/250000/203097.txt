<DOC>
<DOCNO> 203097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/guncel/gun02.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Nedir bu reklamın çektiği... 
</HEADLINE>
<TEXT>

   Havalimanında hac ve umre sezonlarında tartışma yaratan Zeki Triko'nun bikinili panosu kaldırıldı... 
      SERHAT OĞUZ İstanbul 
   
   Atatürk Havalimanı Dış Hatlar Terminali Gidiş Katı'nda bulunan, hac ve umre sezonlarında tartışma yaratan dünyaca ünlü top model Adriana Karembeu'nun bikinili resminin yer aldığı Zeki Triko'ya ait reklam panosu, sözleşmesi bittiği gerekçesiyle kaldırıldı. 
   Ünlü modelin her sene krize neden bikinili billboardı için bu yıl işletmeci firma TAV, hac dönemine daha iki haftadan uzun bir süre olmasına rağmen erken davrandı ve bikinili reklamı kaldırarak, yerine Free Shop işletmecisi ATÜ'nün reklamı konuldu. 
   Zeki Triko A.Ş. Yönetim Kurulu Başkanı Zeki Başeskioğlu, sözleşmelerinin 2004 yılı kasım ayına kadar devam ettiğini söyledi. Bir süre önce kendisinden hac sezonunun gelmesi nedeniyle reklam panosunun bir süre kaldırılması ve daha sonra tekrar yerine konulması için ricada bulunulduğunu kaydeden Başeskioğlu, "Bu konuda cevap vermeden panonun kaldırılarak yerine başka bir reklamın konulduğunu öğrendim. Bizim kontratımız var. Bunu tek taraflı feshedemezler. Bizim sözleşmemiz devam ediyor. Kanuni hakkımızı arayacağız" dedi. 
   
   
   
</TEXT>
</DOC>
