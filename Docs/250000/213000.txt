<DOC>
<DOCNO> 213000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/siyaset/siy20.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Annan'ın Kıbrıs daveti cumaya    BM Genel Sekreteri Kofi Annan'ın Washington'da ABD Başkanı George Bush ile görüşmesinin ardından, Kıbrıs görüşmelerinin gelecek hafta New York'ta başlayabileceği belirtildi. Washington'a yakın kaynaklar, son gelişmeler dikkate alındığında, Annan'ın muhtemelen cuma günü taraflara, görüşmelerin başlaması yönünde davetiye göndereceğini söyledi. Kaynaklar, müzakerelerin 10 Şubat Salı günü BM merkezinin bulunduğu New York'ta başlayabileceğini kaydetti. Annan, ABD Başkanı Bush'la görüşmesinden sonra yaptığı açıklamada, Kıbrıs'ta ilgili tarafların, görüşmelerin başlamasından yana olduğu izlenimi edindiğini ve müzakereler için yakında çağrı yapmayı umduğunu söylemişti. 
   
   Talabani'den Gül'e Kardeşim Abdullah    Irak Kürdistan Demokrat Partisi IKDP ve Irak Kürdistan Yurtseverler Birliği IKYB , Erbil'deki çifte intihar saldırısından Türkiye'yi sorumlu tuttukları yönündeki iddiaları yalanladı. IKDP ve IKYB'nin ortak yazılı açıklamasında şunlar kaydedildi "Kesinlikle böyle bir şey yok. Aksine Celal Talabani ile Mesud Barzani olaydan sonra Türkiye'nin gösterdiği ilgiden ve destekten çok memnun olduklarını bildirdiler. Ne Talabani ne de Barzani ne de başka Kürt yetkililer, bu olaydan dolayı kesinlikle Türkiye'yi sorumlu tutmuştur." Bu arada Talabani'nin, Dışişleri Bakanı Abdullah Gül'ün kendisine gönderdiği başsağlığı mesajına da, dün "Kardeşim Abdullah" sözleriyle başlayan bir mesajla yanıt verdiği bildirildi. Talabani'nin, mesajında, yaralıların Türkiye'de tedavisi önerisi için de Gül'e içten şükranlarının sunulduğu kaydedildi. 
   
   Türkiye eve dönüş için iyi fırsat tanıdı    ABD Dışişleri Bakanlığı Sözcüsü Richard Boucher, ülkesinin Kuzey Irak'taki terörist gruplara karşı harekete geçme kararlılığında olduğunu söyledi. Basın toplantısı düzenleyen Boucher, Türkiye'de topluma kazandırma yasasının kapsamının genişletilmesinin söz konusu olup olmadığı sorulması üzerine şunları söyledi "Bu noktada, bu tür özel bir tartışma olup olmadığını bilmiyorum. Biz, Türkler'in bu programı çerçevesinde ilgili kişilerin bu fırsatı kullanmasını daima söyledik. Türkiye'nin böyle bir fırsat tanıması iyi birşey. Aynı zamanda, Kuzey Irak'taki teröristler ve terör gruplarına karşı eylemde kararlı olmayı sürdürüyoruz." "Bu, ABD'nin terörist gruplara karşı güç kullanacağı anlamına mı geliyor " sorusu üzerine Boucher, "Bu, ABD'nin, Kuzey Irak'taki terörist gruplara karşı harekete geçme kararlılığı anlamına geliyor" yanıtını verdi. 
   
   Protestan TV kanalı kurulacak    Türk Ortodoks Kilisesi Basın Sözcüsü Sevgi Erenerol, Türkiye'de faaliyet gösteren Protestan örgütlerin "TÜRK 7" adıyla bir televizyon kanalı kurmak için hazırlık yaptığını bildirdi. Projeyi Milli Gazete'de yayımlanan söyleşisinde açıklayan Erenerol, Türkiye'de misyonerlik faaliyetleri de yürüten ABD destekli Protestan örgütlerinin televizyon kanalını yabancı ortaklarla kuracağını bildirdi. 
   Kanalının Türkçe yayın yapacağını belirten Erenerol, televizyon aracılığıyla, Hıristiyanlıkla ilgili olumlu bir bakış açısı yaratılmasının amaçlandığını ifade etti. 
   Erenerol, "Teoloji Okulu" kurma projelerinin de bulunduğunu, okulu üç yıl içinde kurmayı planladıklarını söyledi. Erenerol, okulda Türk vatandaşlarına yönelik teoloji dersleri verileceğini belirtti. 
   
   
   
</TEXT>
</DOC>
