<DOC>
<DOCNO> 207953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/sontur15.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türk polisi, El-Kaide'ye dünya en başarılı operasyonu yaptı' 
</HEADLINE>
<TEXT>

     Polis Akademisi Güvenlik Bilimleri Fakültesi Öğretim Üyesi Doç. Dr. Önder Aytaç, İstanbul'daki bombalı saldırıların ardından Türk polisinin sorguya aldığı kişilere karşı iletişim ve beden dilini en azami şekilde kullanarak failleri yakaladığını belirtti. Aytaç, ''Türk Polisi, El Kaide'ye karşı dünyada en başarılı operasyonu düzenlemiştir'' dedi. 
     Fırat Üniversitesi FÜ Sürekli Eğitim Merkezi Müdürlüğü tarafından düzenlenen ''Üniversite Gençliği, İletişim ve Beden Dili'' Konferansı'nda konuşan Aytaç, sağlıklı iletişim kurmanın faydalarını anlattı. 
     Genelde, beden dili ile iletişim kurmanın iki yolu olduğunu söyleyen Aytaç, bunların ''aynalama'' ve ''çıtalama'' olduğunu kaydetti. Aytaç, şöyle dedi 
     ''Aynalama, karşınızdaki insanın davranışlarını taklit etmektir. Karşınızdaki insan ne yapıyorsa siz de onu yapın. Volta atıyorsa siz de atın. Oturmanız gerekiyorsa oturduğunuz yerden elinizle tempo tutun. Bu sizi ona yakınlaştıracaktır. 
     Çıtalamayı ise genelde liderler farklılıklarını ortaya koymak için kullanırlar. İsimleri söylenildiğinde onlarla özdeşleşmiş bilgiler akla gelir. Demirel şapkasıyla, Özal ise kalemiyle bilinir. Liderler bunu bilinçli yaparlar.'' Önder Aytaç, beden dili kullanıldığında günlük hayatta yaşanan iletişim sorunlarının çözümünde kolaylıklar yaşanacağını ifade etti. 
     Aytaç, konferansın sonunda, doğru iletişim kurmanın kazandıracağı avantajları anlatırken Türk Polisinden örnekler verdi. Aytaç, şöyle konuştu 
     ''İstanbul'da bombalar patladığında polisimiz hiç vakit kaybetmeden şüphelendiği kişileri sorgulamaya aldı. Sorguya aldığı kişilere karşı iletişimi ve beden dilini en azami şekilde kullandı. İnsanlara namaz kılmaları için izin verildi. Sorguya alınan bir kadın bize Ben buraya gelene kadar kocamın böyle bir iş yaptığına inanmıyordum. Bana öyle bir şekilde anlattınız ki bu işi yaptığı için kocamdan utanıyorum dedi. Bu, polisin iletişim kurmadaki başarısıdır. Bu başarı sayesinde failler çok kısa sürede açığa çıkarılmıştır. Türk polisi El Kaide'ye karşı dünyada şu ana kadarki en başarılı operasyonu düzenlemiştir.'' 
     
</TEXT>
</DOC>
