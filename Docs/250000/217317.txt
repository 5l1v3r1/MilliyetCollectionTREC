<DOC>
<DOCNO> 217317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/siyaset/siy08.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, AB'nin en iyimser adayı 
</HEADLINE>
<TEXT>

   Avrupa Birliği'nin aday ülkeler arasında yaptırdığı ankette, her alanda umutlu olan Türkler, sadece salgın hastalık, terör ve savaştan korkuyor 
   GÜVEN ÖZALP Brüksel 

   
   Avrupa Birliği'nin AB kamuoyu araştırmalarından sorumlu kurumu Eurobarometre'nin yayımladığı bir rapor, Türklerin hayatlarından son derece memnun olduğunu ortaya çıkardı. Araştırmaya göre, Türklerin memnuniyeti geçen rapora oranla yüzde 4 artarak yüzde 69'a ulaştı. 
   Aday ülkeler arasında gerçekleştirilen çalışmadaki veriler, Türkiye'yi iyimserlik konusunda diğer 12 ülkenin önünde ilk sıraya oturttu. 5 yıl öncesine göre durumlarının iyileştiğini düşünen Türklerin oranı yüzde 46 olurken, şu anki durumunu geçmişe oranla daha kötü görenlerin oranı ise yüzde 24'te kaldı. Gelecek 5 yılın daha iyi olacağını düşünen Türklerin oranı da yüzde 51. Geleceği olumsuz görenler ise yüzde 13'te kaldı. Çalışmaya göre, 2004'ün 2003'e göre daha iyi geçeceğini düşünenlerin oranı yüzde 46, olumsuz düşünenler ise yüzde 18. 
   Ekonominin iyiye gideceğini düşünen Türklerin oranı yüzde 41 olurken, bu alanda olumsuz gelişme bekleyenlerin oranı yüzde 26'da kaldı. İşsizliğin ortadan kalkacağını düşünenlerin oranı yüzde 34 olurken, olumsuz bakanların oranı yüzde 30'da kaldı. 
   
   Hükümete güveniyorlar 
   Araştırmaya göre, Türkiye'nin en önemli sorunları işsizlik yüzde 62 , ekonomi yüzde 55 ve enflasyon yüzde 30 olarak belirlendi. Türklerin en fazla korktukları sorunlar ise salgın hastalık, dünya savaşı ve uluslararası terörizm olarak sıralandı. Türkiye'de en çok güvenilen 3 kurum ise ordu yüzde 82 , polis yüzde 69 ve yargı yüzde 65 olarak dikkati çekti. Türklerin hükümete güven oranı da yüzde 63, parlamentoya güven oranı ise yüzde 66 olarak belirlendi. 
   Türklerin AB üyeliğine verdiği destek oranı önceki raporlardaki seviyesini koruyarak yüzde 67 oldu. AB üyeliğinin olumlu katkı yapacağını düşünenlerin oranı ise yüzde 75 düzeyinde. Türklerin AB'den beklentilerindeki ilk sırayı ekonomik refah oluştururken yüzde 65 , bunu sosyal koruma yüzde 58 ve serbest dolaşım yüzde 48 oluşturuyor. Türkçeyi kaybetmek, kimlik ve kültür kaybı ile Türk Lirası'nın kaybı ise AB'den duyulan endişelerin başını çekti. 
   
   
   
</TEXT>
</DOC>
