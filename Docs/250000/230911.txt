<DOC>
<DOCNO> 230911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sondun57.html </URL>
<DATE> 2004/04/13/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Denktaş 'Hayır'ların çok çıkması lazım, 'hayır' hayırlıdır .. 
</HEADLINE>
<TEXT>

     KKTC Cumhurbaşkanı Rauf Denktaş, referanduma yönelik büyük bir propaganda yapıldığını ve özellikle Türkiye kökenli vatandaşların Türkiye'den gelen propagandadan etkilendiklerini belirtti. 
     ''Bu yanlış. Burada yaşayacak olan kendileridir. Türkiye bugün kendi çıkarı için bir yol tutmuş olabilir ama uzun vadede hepimizi üzecek bir netice alabiliriz'' ifadelerini kullanan Denktaş, ''Hayır'da hayır var'' diyerek, referandumda ''güçlü hayır'' istedi. 
     
     MERSİN ÜNİVERSİTESİ'NDEN DESTEK 

     Cumhurbaşkanı Denktaş, senato kararıyla destek vermek amacıyla KKTC'ye gelen Mersin Üniversitesi Rektörü Prof. Dr. Uğur Oral başkanlığındaki heyeti kabul etti. Kabulde, Cumhurbaşkanı Denktaş'a Üniversite Senatosu'nun destek kararı yanında plaket verildi ve üniversite kampusünde KKTC'nin adını yaşatmak için hatıra ormanı kurulacağı bildirildi. 
     Mersin Üniversitesi Rektörü Prof. Dr. Oral, ''Türk milletine batı dünyasından gelen emperyalist saldırıların yıllardan beri devam ettiğini'' belirterek, ''Bu saldırıların ilk durdurulduğu yer, Atatürk önderliğinde Sakarya oldu. İkinci çizgi ise Denktaş önderliğinde Yeşil Hat olacak'' diye konuştu. 
     Prof. Dr. Oral, Cumhurbaşkanı Denktaş'a, ''Türk milletinin yetiştirdiği kahraman ve önemli bir Türk büyüğü'' ifadeleriyle hayranlığını da dile getirdi. 
     
     TÜRKİYE ADADAN ÇIKACAK 

     Mersin Üniversitesi'nden gelen desteğin moral olduğunu söyleyen Cumhurbaşkanı Denktaş ise ''Kahramanlığımız halkımızdan, anavatanımızdan aldığımız güçtür. Bunlar olmasa kendi başımıza yaptığımız hiçbir şey yoktur'' dedi. 
     ''Annan planıyla yapay barış öngörüldüğünü, yasaları ve anayasası ile empoze olarak önlerine konulduğunu'' ifade eden Cumhurbaşkanı Denktaş, Annan planıyla ilgili kaygılarını anlattı ve planın ekinde yer alan ''kıta sahanlığı'' gibi yasalarla Türkiye'nin adadan çıkarılmasının hedeflendiğini söyledi. 
     ''Yapılacak anlaşmanın Avrupa Birliği'nin AB birincil hukuku haline getirilmemesi halinde planda öngörülen kısmi derogasyonların anlamı kalmayacağını ve örneğin 19 yıl sonra Rumların kuzeyde yerleşmesinin serbest olacağını'' anlatan Denktaş, ''Bu 1960'a dönüş demektir. 1963'ü yeniden ve bu kez kati bir şekilde yaşamak demektir. Çünkü Türkiye artık AB toprağına gelip müdahale edemez, hakkı kağıt üzerinde kalmıştır'' diye konuştu. 
     
     PLANI DESTEKLEYENLER 

     Annan planını ''yaşanabilir, en iyisi'' olarak niteleyenlerin insan faktörünü unuttuğunu ifade eden Denktaş, ''Bir halk, 'Allah kerim' diyerek hareket etmez. Bugün egemen bir varlığım, bir devletim var. Annan planında egemenlik merkezi hükümete verilmiştir, sizde egemenlik yok. Verilen yetkiler de sizin yapmadığınız anayasaya tabidir'' dedi. 
     Rumların meşru hükümet ve AB'ye üye olma rahatlığıyla anlaşmaya karşı çıktıklarını belirten Denktaş, Rum yönetiminin Kıbrıs'ı Elenleştirmek amacıyla AB'ye girdiğini ve AB'yi alet olarak kullandığını söyledi. 
     
     BÜYÜK OYUN OYNANIYOR 

     Annan planıyla halkın ve Türkiye'nin ikiye bölündüğünü, yabancıların da bundan yararlandığını söyleyen Denktaş, ''Büyük bir oyun oynanıyor. ABD bu bölgeye gelmek istiyor. AB jeopolitik açıdan Kıbrıs'a gelmek istiyor. 'Türkiye'nin burada yeri yok' diyorlar ve Annan planı da Türkiye'yi Kıbrıs'tan çıkarma planıdır'' dedi. 
     
     TÜRKİYE'NİN PROPAGANDASINDAN ETKİLENİYORLAR 

     Halka, ''iki günlük kazanç için geleceği mahkum etmeyin'' diye çağrıda bulunan Denktaş, özetle şöyle konuştu 
     ''Söylediklerimiz ne kadar geçerli olacak bilmiyorum. Çünkü çok büyük bir propaganda var. Türkiye'den gelen propaganda çok etkilidir. Burada Türk kökenli vatandaşlar 'biz Türkiye'nin söylediklerine bakarız' demektedirler. Bu bence yanlış. Burada yaşayacak olan kendileridir ve Türkiye bugün kendi çok erken istemi ve çıkarı için bir yol tutmuş olabilir, ama uzun vadede hepimizi üzecek bir netice alabiliriz.'' Referandumda dengeli bir sonuç ümit ettiklerini belirterek, ''hayır hayırlıdır'' diyen ve ''hayırların çok olmasını'' dileyen Denktaş, ''yetkisiz kişilerin'' köylerde halka yer değiştirecekler için kent vaat ettiklerini, ancak plan ve kaynak göstermediklerini kaydetti. Denktaş, ''İnsanları kandırmak için gereken yaldızlı ne varasa her şeyi yapıyorlar'' dedi. 
     
     GÜZEL OLSAYDI BEN İMZALARDIM 

     ''50 yıldır bu mücadelenin başında halkın haklarını korumak için uğraşıyoruz. Eğer dedikleri gibi güzel bir anlaşma olsaydı ben imzayı atmaz mıydım'' ifadesini kullanan Denktaş, birinci plandan son şekline kadar değişiklikler olduğunu belirtti. 
     Denktaş, ''Direnmeye devam edin. Daha iyisi, daha güzeli gelebilir. Yeter ki, pazarlığa nasıl gireceğini bilelim. Pazarlığa devletim, egemenliğimle gireyim ve aldatmaca kurucu devlet ortaklığı değil, iki devlet ortaklığı yapalım'' dedi. 
     
</TEXT>
</DOC>
