<DOC>
<DOCNO> 215448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sondun28.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Roth "İmtiyazlı ortaklık önerisi Türkiye'yi 2. sınıfa itiyor" 
</HEADLINE>
<TEXT>

     Alman hükümetinin insan hakları sorumlusu Claudia Roth, Hıristiyan Demokrat Birlik Partisi CDU Genel Başkanı Angela Merkel'in, Türkiye'ye, AB'ye tam üyelik yerine önerdiği ''imtiyazlı ortaklığın'' Türkiye'yi ''ikinci sınıflılığa ittiğini'' belirtti. 
     Alman meclisinin Dış İlişkiler Komisyonu üyesi de olan Roth, bu konuda yaptığı yazılı açıklamada, ''Sadece Türkiye değil, AB de sorumluluklar üstlenmiştir. Türkiye üyelik kriterlerini yerine getirirse müzakereler başlamalıdır. Türkiye'deki reformlar, AB inandırıcı bir perspektif sunduğu için başlamıştır. Türkiye'yi ikinci sınıflılığa itmek yapıcı olmayacak ve reform sürecini de olumsuz etkileyecektir'' şeklinde görüş bildirdi. 
     AB üyeliği şartının, bir ülkenin, belirli bir kültür çevresinden ya da Hıristiyan aleminden gelmesi olmadığına, AB'nin temel değerlerine saygı göstermesi olduğuna işaret eden Roth, şunları kaydetti 
     ''Türkiye'deki büyük reform adımlarını Merkel de görüyor. Birlik partilerinin CDU CSU Türkiye'nin AB üyeliğine karşı sürdürdüğü güncel kampanya, Türkiye'nin kriterleri gerçekten yerine getirebileceği endişesinden kaynaklanıyor. Türkiye'nin üyeliği bölgede istikrar sağlayabilir. Bundan da, ekonomi dahil olmak üzere herkes faydalanabilir.'' Alman hükümetinin insan hakları sorumlusu Roth ayrıca, Merkel'in, bir parti başkanı olarak, Hıristiyan Sosyal Birlik Partisi CSU federal meclis grubu başkanı Michael Glos gibi ''siyasi kışkırtıcıların'' Türkiye'yi Avrupa Parlamentosu seçim mücadelesinde malzeme yapmalarını önleme sorumluluğu bulunduğunu kaydetti. 
     
</TEXT>
</DOC>
