<DOC>
<DOCNO> 207777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sontur25.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da polis otomobille kaçan bir kişiyi yaralı yakaladı 
</HEADLINE>
<TEXT>

     Gaziosmanpaşa'da, polisten kaçan otomobildeki 2 kişiden 1'i, silahla ateş edince vurularak yakalandı. 
     A.A muhabirinin emniyet yetkililerinden aldığı bilgiye göre, Gaziosmanpaşa İlçe Emniyet Müdürlüğü'ne bağlı motorize polis timleri, şüphelendikleri bir otomobili durdurmak istedi. İçinde 2 kişi bulunan aracın durmaması üzerine, polisle bu kişiler arasında kovalamaca başladı. 
     Daha sonra otomobil, Sarıgöl Mahallesi'nde durduruldu. İçindeki 2 kişiyi etkisiz hale getirmek isteyen polis ile bu kişilerden Ramazan A. arasında boğuşma yaşandı. 
     Bu arada tabancayla ateş açtığı belirtilen Ramazan A, polisin açtığı ateşle yaralı olarak, yanındaki diğer kişi ise etkisiz hale getirilerek yakalandı. 
     Önce özel bir hastaneye, buradan da İstanbul Üniversitesi İstanbul Tıp Fakültesi Hastanesi'ne kaldırılan Ramazan A'nın sağlık durumunun ciddiyetini koruduğu öğrenildi. 
     Otomobilde yapılan aramada ise bir miktar esrar maddesi ile 7.65 milimetre çapında tabanca ele geçirildiği bildirildi. 
     Polis yetkilileri, zanlıların, bazı hırsızlık olaylarına ilişkin emniyette kayıtları bulunduğunu kaydettiler. 
     
</TEXT>
</DOC>
