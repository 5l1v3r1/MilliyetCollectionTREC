<DOC>
<DOCNO> 220784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sonspo29.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Nejat Biyediç Daha 10 maç var, paniğe gerek yok 
</HEADLINE>
<TEXT>

     Konyaspor deplasmanından beraberlikle dönen Bursaspor, hafta sonu Malatyaspor ile oynayacağı maçın hazırlıklarına bir günlük iznin ardından başladı. 
     Vakıfköy Orhan Özselek Sosyal Tesisleri'nde, Teknik Direktör Nejat Biyediç gözetiminde yapılan ve yaklaşık 1,5 saat süren antrenman, ısınma koşularıyla başladı. 
     Biyediç, antrenmanın ikinci bölümünde takımı 3 gruba ayırdı. Dönüşümlü olarak bir grup saha kenarında istasyon çalışması yaparken, diğer iki grup yarı sahada çift kale maç oynadı. 
     Sakatlığı bulunan Sertan, takımdan ayrı koştu. Boşnak çalıştırıcıdan izin alan Erol ve Ünsal ise antrenmana katılmadı. 
     Biyediç, antrenmanın ardından düzenlediği basın toplantısında, ligin zorlu ekiplerinden Konyaspor ile yaptıkları maça iyi başladıklarını, 1-0 öne geçtiklerini, ancak rakibin attığı golün ardından oyundan düştüklerini söyledi. 
     Genel anlamda takımının sergilediği futboldan memnun kaldığını ifade eden Biyediç, ''Elbette bazı sıkıntılarımız var, ama bunlar düzeltilmeyecek düzeyde değil. Paniğe gerek yok. Önümüzde daha 10 maç var. Kalan maçlarda en iyisini yapıp ligde kalacağımıza yürekten inanıyorum'' dedi. 
     Boşnak çalıştırıcı, Konyaspor lehine verilen penaltıyı doğru bulup bulmadığı yönündeki soruyu, ''Hakemlerle uğraşacak vaktimiz yok'' diye yanıtladı. 
     
</TEXT>
</DOC>
