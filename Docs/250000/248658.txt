<DOC>
<DOCNO> 248658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sondun24.html </URL>
<DATE> 2004/06/17/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Okada Irak'tan çekilmeliyiz 
</HEADLINE>
<TEXT>

     Japonya'da ana muhalefet partisinin lideri Katsuya Okada, Japon askerlerinin Irak'tan çekilmesi gerektiğini belirtti. 
     Demokrat Parti lideri Okada, başkent Tokyo'da yaptığı açıklamada, ''Irak savaşı korkunç bir hataydı. Başbakan Joniçiro Koizumi, Irak'ta hiçbir kitle imha silahı bulunmadığını açıklamaktan kaçınarak sorumluluklarını üstlenmedi'' dedi. 
     İkinci Dünya Savaşı'ndan bu yana savaşa girmeyen Japon ordusunun Irak'taki çokuluslu güce katılmasına karşı olduğunun altını çizen Okada, ''Japon kuvvetleri Irak'ı terketmeli'' şeklinde konuştu. 
     Koizumi hükümetinin, egemenliğin Iraklılara geçeceği 30 Haziran'dan sonra kurulacak olan çokuluslu güce Japon askerinin katılacağı kararını yarın açıklaması bekleniyor. 
     Japon parlamentosunun bir yıldır, Irak'a asker yerleştirmek için özel bir yasanın çıkarılması yolunda oylama yapması gerekiyordu. Barışçıl Japon anayasası, ortak güvenlik operasyonlarında taraf olmayı ve silahlı güce başvurmayı engelliyor. 
     
</TEXT>
</DOC>
