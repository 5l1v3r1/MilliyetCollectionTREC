<DOC>
<DOCNO> 240564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sontur25.html </URL>
<DATE> 2004/05/16/ </DATE>
<TIME> 19.29 </TIME>
<AUTHOR>  </AUTHOR>
<HEADLINE>
Beyin kanaması geçiren İskeçe Müftüsü tedavi için Türkiye'ye getirildi 
</HEADLINE>
<TEXT>

     Batı Trakya'da, seçilmiş İskeçe Müftüsü Mehmet Emin Aga 74 , geçirdiği beyin kanaması nedeniyle Yunanistan'dan ambulansla Türkiye'ye getirildi. 
     AA muhabirinin aldığı bilgiye göre, iki gün önce geçirdiği beyin kanaması sonucu kaldırıldığı İskeçe Devlet Hastanesi'nden alınarak Türkiye'ye getirilen Mehmet Emin Aga, tedavi edilmek amacıyla, Trakya Üniversitesi Tıp Fakültesi Hastanesi'ne götürüldü. 
     Aga'yı taşıyan ambulansı Pazarkule'de, Edirne Valisi Fahri Yücel, Edirne Emniyet Müdürü Uğur Gür ile Edirne İl Sağlık Müdürlüğü'ne bağlı Hızır 112 Acil Servisi'nden oluşan 5 kişilik ekip karşıladı. 
     Bu arada, Emin Aga'nın kızı Vildan Aga, AA muhabirine, 14 Mayıs'ta sabah namazını kıldığı sırada babasının tansiyonun yükseldiğini, ardından beyin kanaması teşhisiyle hastaneye kaldırıldığını söyledi. 
     
     İSKEÇE MÜFTÜSÜ AGA'NIN SAĞLIK DURUMU... 

     Geçirdiği beyin kanaması nedeniyle Yunanistan'dan Edirne'ye getirilen İskeçe Müftüsü Mehmet Emin Aga'nın 74 , sağlık durumunun iyi olduğu bildirildi. 
     Alınan bilgiye göre, 2 gün önce beyin kanaması teşhisiyle İskeçe Devlet Hastanesi'ne kaldırılan Aga, bugün Yunanistan'dan ambulansla getirilerek, Trakya Üniversitesi Tıp Fakültesi Hastanesi Nöroloji Servisi'nde tedavi altına alındı. 
     İl Sağlık Müdür Vekili Dr. Ayşegül Doğan, yaptığı açıklamada, Aga'nın, tansiyon yüksekliğine bağlı olarak beyin kanaması geçirdiğini belirterek, ''Beyin sapında 1.5 santimetrelik ufak bir kanama var. Herhangi bir felç durumu yok. Genel durumu iyi. Bir kaç gün nöroloji servisinde kalacak'' dedi. 
     Edirne Valisi Fahri Yücel de Mehmet Emin Aga'nın önemli bir insan olduğunu ifade ederek, ''İnşallah sağlığına kavuşur ve halkının mücadelesine döner'' diye konuştu. 
     Mehmet Emin Aga'nın oğlu Mustafa Aga, babasının 2 gün önce rahatsızlandığını ve Türkiye'de tedavi olmak istediği için Edirne'ye getirildiğini söyledi. 
     Hastaneye gelen Batı Trakya Türk Azınlığı Vaaz ve İrşat Heyeti Başkanı Abdullah Çolak, Emin Aga'nın, sadece Batı Trakya'nın müftüsü değil, aynı zamanda ''lideri'' olduğunu ifade ederek, ''Allah kendisine kısa sürede acil şifalar versin'' diye konuştu. 
     
</TEXT>
</DOC>
