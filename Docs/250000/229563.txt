<DOC>
<DOCNO> 229563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sondun30.html </URL>
<DATE> 2004/04/08/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Barnier Türkiye-AB çizgimiz değişmedi 
</HEADLINE>
<TEXT>

     Fransa Dışişleri Bakanı Michel Barnier, ''Paris'in Türkiye'nin AB üyeliği konusundaki çizgisinin değişmediğini'' söyledi. 
     Çek Dışişleri Bakanı Cyril Svoboda ile yaptığı ortak basın toplantısında gazetecilerin sorularını yanıtlayan Barnier, ''Fransa'da hiçbir bakan, hiçbir hükümet, Türkiye ve AB arasındaki diyalogun kesilmesini önermiyor'' dedi. 
     Fransız hükümetinin iç politikada partiler arasında başlayan tartışmayı dikkatle izlediğini belirten Barnier, ''Ancak bizim bu konudaki çizgimiz aynı'' dedi. 
     Barnier, dün mecliste yaptığı konuşmada, Fransa'nın Türkiye ile tam üyelik müzakerelerinin başlaması konusunda AB Komisyonu'nun raporunu bekleyeceğini söylemişti. 
     Mecliste Türkiye'nin üyeliğine karşı çıkan milletvekillerinin sorusu üzerine tekrar söz alan Barnier, ''Türkiye'nin kısa ve orta dönemde, mevcut koşullar altında, AB üyeliğinin söz konusu olmadığını'' bildirmişti. 
     Fransa'da iktidardaki Halk Hareketi Birliği Partisi'nin UMP lideri Alain Juppe, dün yaptığı basın toplantısında, AB'nin Türkiye ile tam üyelik müzakerelerine başlamasına karşı çıkacaklarını belirtmişti. 
     
</TEXT>
</DOC>
