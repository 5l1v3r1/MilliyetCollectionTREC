<DOC>
<DOCNO> 238166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonspo04.html </URL>
<DATE> 2004/05/07/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Olimpiyat yaklaştı, Elvan'ı sıkıntı bastı 
</HEADLINE>
<TEXT>

     Yunanistan'ın başkenti Atina'da yapılacak 28. Yaz Olimpiyat Oyunları'nda Türkiye'nin atletizmdeki madalya umutlarından olan Elvan Abeylegesse'yi sıkıntı bastı. 
     İspanya'da ocak ayında yapılan ve ilk sırayı aldığı Uluslararası Elgoribor Kros Yarışması'ndan bu yana müsabaka koşmayan milli atlet, yaklaşık 4 aydır içinde bulunduğu kamp ortamından sıkıldı. 
     Başarılarla dolu bir sezonun ardından Etiyopya'da kampa başlayan, daha sonra Erzincan ve İstanbul'da çalışmalarını sürdüren Abeylegesse, 15 gündür de Bolu Aladağ'da yüksek irtifa kampında hazırlıklarını sürdürüyor. 
     Yarış koşmadan, sürekli antrenman yapmaktan sıkıldığını ifade eden genç yıldız, ''Yarış atmosferi olmadan duramıyorum'' dedi. 
     15-16 Mayıs tarihlerinde İstanbul'da yapılacak Türkiye Kulüplerarası Atletizm Ligi müsabakalarını iple çeken Abeylegesse, menajerini de devreye sokarak, yurtdışı bir organizasyona da katılmak istediğini söyledi. 
     14 Mayıs'ta Katar'da yapılacak Süper Grand Prix'ye de katılmak isteyen Abeylegesse, menajerinden olumlu haber gelirse Bolu kampını kısa keserek bu ülkeye gidecek. Katar programı gerçekleşirse lig yarışlarının ilk gününe katılmayacak milli atlet, 2. gün müsabakalarına yetiştirilecek. 
     Abeylegesse, daha sonra da 30-31 Mayıs tarihlerinde Rusya'nın başkenti Moskova'da yapılacak Avrupa Şampiyon Kulüpler Kupası müsabakalarında, kulübü ENKA Spor adına ter dökecek. Genç atletin, Moskova'da 1500 ve 3 bin metre yarışlarına katılması bekleniyor. 
     
</TEXT>
</DOC>
