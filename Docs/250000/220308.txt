<DOC>
<DOCNO> 220308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sonspo29.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray kampa girdi.Cezalı Volkan ve Berkant kampa katılmadı 
</HEADLINE>
<TEXT>

     Birinci Süper Futbol Ligi'nde yarın Adanaspor ile karşılaşacak Galatasaray, hazırlıklarını tamamladı. 
     Sarı-kırmızılılar, Florya Metin Oktay Tesislerinde basına kapalı olarak yapılan antrenmanın ardından kampa girdiler. 
     Antrenmana cezalı olan Volkan ile Berkant'ın katılmadığı, bu 2 oyuncunun salonda çalıştığı bildirildi. 
     İdmana, altyapıdan genç futbolcu Uğur Uçar'ın da katıldığı kaydedildi. 
     
     AYSAL, RESMİ SİTEYE AÇIKLAMA YAPTI 
     UNIT Grubu Yönetim Kurulu Başkanı Ünal Aysal, medyada kendisi hakkında çıkan haberlerle ilgili olarak Galatasaray'ın internet sitesinden yaptığı açıklamada, şu görüşlere yer verdi 
     ''Galatasaray Kulübü ile ilgili işlemin bir hisse senedi alım-satım operasyonu olmadığını, kulübün talebi üzerine kısa süreli 1 yılı geçmeyen bir kredi karşılığı AIG'den gelecek hisse senetlerinin rehin edilmesi ile çok acil bir hizmetin kulübe verilmesinden ibaret olduğunu açıklamak isterim. 
     Kulübün bana iddia edildiği gibi ekstra bir kazanç sağlaması da mevzu bahis değildir. Bu operasyonla kulüp kendine sorun yaratan, yönetim kurulu kararlarını bloke eden 'C' ve 'D' hisselerinin tamamen sahibi olmaktadır. Standart 'B' hisseleri ise bizde kaldığı sürece, halka açık tüm diğer şirketlerin hisse senetlerinde olduğu gibi, piyasa riski ve tabii olarak bununla beraber temettü gelirleri de bizde kalacaktır. Takdir edileceği gibi, bu da en doğal ekonomik kuraldır. Bu tip hisseler herkesin elinde vardır ve aynı kurallar ile alınıp satılmaktadır.'' Aysal, açıklamasında, şirketiyle ilgili bilgilere de yer verdi. 
     
</TEXT>
</DOC>
