<DOC>
<DOCNO> 207058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sonspo05.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım Ortega'dan 11 milyon doları alacağız, kararlıyız 
</HEADLINE>
<TEXT>

     Fenerbahçe Kulübü Başkanı Aziz Yıldırım, FIFA'da Ariel Ortega ile yaptıkları hukuk mücadelesinde kazandıkları 11 milyon dolar konusunda taviz vermeyeceklerini belirterek, Arjantinli futbolcunun geri dönmesi için öncelikle sorunun masa başında çözüme kavuşturulması gerektiğini kaydetti. 
     Yıldırım, bir televizyon programında yaptığı açıklamada, problemi çözmeden Ortega'yı İstanbul'a davet etmeyeceklerini bildirerek, ''Problemi çözmeden nasıl davet edeceğiz. Yarın başlayıp, ertesi gün ben gidiyorum derse ne yapacağız. Konuyu masada çözmemiz lazım. Şimdi nazlanıyorlar biraz. Bunun da zamanı bitiyor'' dedi. 
     Kendileri için en önemli konunun 11 milyon dolar sorununu çözecek bir mukavelenin yapılması olduğunu dile getiren Yıldırım, şunları kaydetti 
     ''Kararlıyız, 11 milyon dolarlık hadiseden taviz vermeyiz. Diyelim Ortega futbolu bıraktı. Biz kanuni yollardan devam edeceğiz. Paramızı almak için işlemleri yapacağız. Kanuni bir yoldur, hukuki olarak çözülür, gidilir alınır. Ondan istediğimiz fedakarlık yapması yönünde değil ki. Yine biz fedakarlık yapıyoruz. Ama onun menajerleri daha fazla koparabilmek, bizden taviz alabilmek için yolu yokuşa sürüyorlar. 11 milyon dolardan vazgeçtik. Gel biz sana istediğin parayı vereceğiz desek uçarak gelir.'' Ortega konusunda avukat ve menajerlerinin getirdiği son teklife karşı yeni bir teklif önerdiklerini belirten Yıldırım, imza aşamasına kadar geldikten sonra eşinin hamileliği nedeniyle sonuçlandıramadıkları Alex de Souza'nın transferi konusunda da ''Gelebilir de gelmeyebilir de'' diye konuştu. 
     
     70 MİLYON DOLARLIK BÜTÇE HEDEFİ 

     Yıldırım, kulüp bütçesini kuruluşun 100. yılı olan 2007'de 70, 2010-2015 yılları arasında da 100 milyon dolara çıkarmayı hedeflediklerini anlatarak, ''İddia ediyorum, 70 milyon dolarlık 2007'deki Fenerbahçe'nin karşısında Türkiye'de başka takım kalmaz'' dedi. 
     Ekonomik olarak güçlenip, tesisleşmenin de tamamlanmasıyla şampiyonlukların geleceğini vurgulayan başkan Yıldırım, ''Şampiyon olmak kolay, bunları yapmak zor. Şampiyonluk ondan sonra gelir'' diye konuştu. 
     
     ''KİMSENİN AİDATINA KARIŞMAM'' 

     Yıldırım, önümüzdeki ay yapılacak olağan genel kurul toplantısı öncesi üyelerin kulüp aidatlarını yatıracağı şeklindeki iddiaların asılsız olduğunu söyledi. 
     Kendi aile fertlerinin dahi aidatlarını yatırmadığını belirten Yıldırım, ''Ben yalnız kendi aidatımı ayın 1'inde yatırdım. Sadece yatıramayacak durumda olanlara yardım amacıyla müracaat ettikleri taktirde gerekli kolaylığı sağlayacağımızı söyledik. Onun dışında kimsenin aidatına karışmam'' dedi. 
     
     ''DAUM, FENERBAHÇE İLE MUKAVELE YAPTI...'' 

     Teknik direktör Christoph Daum'dan çok memnun olduklarını belirten Yıldırım, Fenerbahçe'nin uzun yıllar Alman teknik adamla çalışması gerektiğini savundu. 
     Daum ile 3 yıllık mukavele yaptıklarını hatırlatan Yıldırım, ''Daum Fenerbahçe ile mukavele yaptı. Aziz Yıldırım ile değil. 5 yıl da devam etmeli, gerekirse 10 yıl da devam etmeli'' dedi. 
     Barcelona'da forma giyen kaleci Rüştü'ye kapılarının her zaman açık olduğunu anlatan Yıldırım, Recep ve Volkan'a da sahip çıkmak gerektiğini ifade ederek, ''Rüştü'ye oradaki hesabını kapatırsa kapımız açık. Her gün Rüştü'yü gündemde tutarsanız bu çocuklar hazır olamazlar. Ama bu kapıyı da bu iki çocuğa kapatır gibi de her gün açık bırakmak yanlış'' şeklinde konuştu. 
     
</TEXT>
</DOC>
