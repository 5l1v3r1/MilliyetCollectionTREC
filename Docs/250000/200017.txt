<DOC>
<DOCNO> 200017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sonspo01.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da şok... Cezaya kızan Aybaba istifa etti .. 
</HEADLINE>
<TEXT>

     Trabzonspor Teknik Direktörü Samet Aybaba'nın görevinden istifa ettiği bildirildi. 
     Profesyonel Futbol Şube Sorumlusu Caner Çuvalcıoğlu, Yönetim Kurulu tarafından bugün 50 milyar lira para cezası verilen Samet Aybaba'nın bu karara tepki göstererek görevi bıraktığını söyledi. 
     Aybaba'nın istifa kararını kendisine bildirdiğini, kendisinin de diğer Yönetim Kurulu üyelerine ilettiğini açıklayan Çuvalcıoğlu, ''Samet Aybaba, Yönetim Kurulu'nun vermiş olduğu 50 milyar liralık cezayı kulübe ödeyebilecek parasının bulunmadığını, bu nedenle görevden ayrıldığını söyledi'' diye konuştu. 
     Aybaba'nın istifasının ardından, yardımcı antrenörler Bahattin Güneş, Timur Atalay ve Alper Boğuşlu da istifa ettiler. 
     Son gelişmeler üzerine eski ve yeni yöneticiler tesislere gelerek Aybaba ile görüştüler. 
     Samet Aybaba ile görüşmesinden sonra açıklama yapan Trabzonspor Genel Sekreteri Yusuf Ziya Yılmaz, Samet Aybaba'nın istifasını geri almayacağını söylediğini ifade ederek, ''Bundan sonra bizim anlamsız bir baskı kurmamızın gereği yok. Şu an itibariyle istifasını geri almayacağı görülüyor. Yönetim bir karar aldı ve bu konuda artık bir şey söylemeye gerek yok. Kendisiyle görüştüm ve vedalaştım'' dedi. 
     Son zamanlarda görüş ayrılıkları nedeniyle, yönetim kurulu toplantılarına katılmayan Yılmaz, istifa edip etmeyeceği yönündeki bir soru üzerine, Trabzonspor için doğru ne ise onu yapacağını söyledi. 
     Kulüp Eski Asbaşkanı Ömer Gürsoy da Aybaba'nın istifasının istenmeyen bir olay olduğunu ve istifayı geç duyduklarını belirterek şunları kaydetti 
     ''Geldiğimizde olay bitmişti. Aybaba, kesin kararını vermiş. Kendisi önerdiğim şeyleri kabul etmesine rağmen, ilk kez bir teknik adama böyle bir ceza verildiğini ve bu kararının arkasında duracağını söyledi. Bazı yöneticilerin halen daha haberi yok. Bölük börçük yönetimin kendi arasında almış olduğu karar böyle bir istifayı getirdi. Böyle bir ortam oluşmamalıydı'' Kulüp Başkan Yardımcısı Bahri Köse ise dün akşamki yönetim kurulu toplantısında Samet Aybaba'ya verilen para cezasının çok ağır olduğunu Erol Tuna'ya söylediklerini vurgulayarak, ''Ama çoğunluğun kararı böyleydi. Bu konudaki açıklamaları Erol Tuna yapmalı'' dedi. 
     Bu arada, Yönetim Kurulu üyesi Kenan Sönmez, takımın, Altyapı Koordinatörü Turgay Semercioğlu yönetiminde Gaziantepspor maçına hazırlanacağını açıkladı. 
     Sönmez, Aybaba'nın yarın sabah İstanbul'a gideceğini de ifade ederek, ''Yönetim Kurulu Zorlu Otel'de toplanarak Hoca'ya verilen 50 milyar liralık para cezasıyla ilgili durum değerlendirmesi yapacak. 15-20 gün sonra yönetimi bırakacaktık. Böyle bir durumda ceza verilmesi uygun değildir. Ancak oyçokluğuyla böyle bir karar verildiği için herkes karara saygı duydu'' dedi. 

     
</TEXT>
</DOC>
