<DOC>
<DOCNO> 204431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/sontur15.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sönen alevlerin altından bir dram öyküsü çıkıyor... 
</HEADLINE>
<TEXT>

     Ankara dün sabah alevlerle uyandı. Kentin önemli bir bölümünden görülen dumanlar tarihi Modern Çarşı'dan yükseliyordu. Korkutan yangın maddi kayıplarla atlatıldı derken bir dramın izleri ortaya çıktı. 
     Yanın sırada Modern Çarşı'da bulunan bir kişi hala ortaya çıkmadı. Son olarak ailesine telefon açıp 'boğuluyorum' dediği anlaşıldı. 
     Ankara Büyükşehir Belediyesi İtfaiye Daire Başkanı Faruk Kurutuz, Modern Çarşı'daki yangında söndürme ve soğutma çalışmalarının bir arada sürdüğünü belirterek, yangının korkulacak, endişe edilecek bir tarafının kalmadığını söyledi. 
     Modern Çarşı'daki bir medikal firmasında çalışan ve yangında öldüğü düşünülen Salih Pişkin 50 ile ilgili bir soruyu yanıtlayan Kurutuz, vatandaşa yüzeysel aramada rastlayamadıklarını belirtti. Kurutuz, detaylı aramanın akşam saatlerinde yapılabileceğini kaydetti. 
     
     ''BOĞULUYORUM'' 

     Bu arada, yangın mahalline gelen İbrahim Öztürk adında bir vatandaş, Salih Pişkin'in 50 akrabası olduğunu söyledi. Öztürk, dün sabah ailesinin Pişkin'i aradığını, Pişkin'in de ''Boğuluyorum'' dedikten sonra telefonunun kapandığını ve kendisinden bir daha haber alınamadığını söyledi. 
     
     SÖNDÜRME ÇALIŞMASI SÜRÜYOR 

     Kurutuz, gazetecilere yaptığı açıklamada, binanın, dün girilemeyen birinci ve ikinci bodrum katlarına gece 02.00 civarında müdahale edildiğini, şu anda yangının tamamen kontrol altında bulunduğunu kaydetti. Kurutuz, şöyle konuştu 
     ''Ekiplerimiz, söndürme ve soğutma çalışmalarını bir arada sürdürüyor. Yangının herhangi bir korkulacak, endişe edilecek tarafı kalmadı. Bunu güvenle söylüyorum ve binayı dolaştığım için söylüyorum. Ama soğutma ve söndürme çalışmaları 3-4 saat daha sürecek. 
     Yangın binanın altında bulunan fuil-oil tankına sıçrasaydı, tank ısınması sonucu patlayabilirdi. Tankın patlaması sonucu meydana gelebilecek önemli bir sarsıntıda binanın bir bölümü kopabilir ya da çökebilirdi. Ama ekiplerin de o bölüme kontrollü olarak girmesi ve tankı soğutması sonucu o endişe ortadan kalktı.'' . 
     Kurutuz, binanın yıkılma tehlikesine uzmanların karar vereceğini, Büyükşehir Belediyesi ve Altındağ Belediyesi ekiplerinin yapacağı tespit çalışmasını beklediklerini belirtti. 
     Faruk Kurutuz, çevre esnafın yarından itibaren bölgedeki normal yaşamına dönebileceğini sözlerine ekledi. 
     
</TEXT>
</DOC>
