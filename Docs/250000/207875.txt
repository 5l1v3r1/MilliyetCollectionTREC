<DOC>
<DOCNO> 207875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/sondun06.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatemi'den Türkiye'ye 'yardım' teşekkürü 
</HEADLINE>
<TEXT>

     İran Cumhurbaşkanı Muhammed Hatemi, Bem kentindeki deprem felaketinden sonra yardım elini uzatan Türkiye ve Türk halkına teşekkür etti. 
     İRNA'nın haberine göre, Hatemi dün akşam Bakan Gül'ü kabulünde, iki ülkenin karşılıklı saygıya dayalı tarihi bağları nedeniyle zor günlerinde birbirine yardıma koştuğunu söyledi. 
     İki ülkenin güvenlik konularında görüş alışverişine ve iletişim kurmasına ihtiyacı olduğunu, bu konuda daha fazla görüş alışverişi yapılması gerektiğini belirten Hatemi, karşılıklı ilişkilerde özellikle ekonomik alanlarda işbirliğinin gelişmesine ve pekişmesine gereksinim bulunduğunu, D-8 zirvesini İran'da yapmaya tam olarak hazırlıklı olduklarını kaydetti. 
     Hatemi, Irak'ın, toprak bütünlüğünün yanı sıra etnik ve dini birliği korunurken, demokratik ilkeler çerçevesinde halk tarafından seçilen hükümet tarafından yönetilmesi gerektiğini belirterek, ''Irak'ta işgali sona erdirmek ve demokratik bir hükümet kurmak, Irak halkının, bölge ülkelerinin ve hatta işgalcilerin yararınadır'' dedi. 
     Hatemi ayrıca, İran hükümeti ve halkının Türkiye'de düzenlenen bombalı saldırılara nefretle baktığını söyledi. 
     Bakan Gül de Bem depremi nedeniyle Türk hükümeti ve halkının, İran hükümeti ve halkına başsağlığı dilediğini, Türkiye'nin İran ile karşılıklı saygı temelinde siyasi, güvenlik ve ekonomik alandaki ilişkileri desteklemeye hazır olduğunu belirtti. 
     Türkiye ve Suriye arasındaki ilişkilerin düzelmesinde oynadığı etkin rolden dolayı İran'a teşekkür ettiklerini belirten Gül, ''Türkiye, Irak'ın toprak bütünlüğünden ve bu ülkedeki bütün grupların birliğinden yanadır'' dedi. 
     Bakan Gül ayrıca İslam Konferansı Örgütü İKÖ ve D-8 çerçevesinde bölge ülkelerinin işbirliğinin İslam ülkeleri ve bölge ülkelerinin çıkarına olduğunu söyledi. 
     Tahran temasları sırasında dün Cumhurbaşkanı Birinci Yardımcısı Muhammed Rıza Arif tarafından kabul edilen ve İran Dışişleri Bakanı Kemal Harrazi ile görüşen Gül, bu sabah Tahran'dan Ankara'ya hareket etti. 
     
</TEXT>
</DOC>
