<DOC>
<DOCNO> 228225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/soneko07.html </URL>
<DATE> 2004/04/03/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
ATO Başkanı Tefeciden borç almak, kredi kartı kullanmaktan daha cazip 
</HEADLINE>
<TEXT>

     Ankara Ticaret Odası ATO Başkanı Sinan Aygün, bankaların tüketiciye uyguladıkları kredi kartı faizleri ile ''Guinness Rekorlar Kitabı''na girmeye aday gösterilmesi gerektiğini belirterek ''Maalesef bu ülkede tefeciden borç almak, kredi kartı kullanmaktan daha cazip hale geldi'' dedi. 
     ATO Başkanı Sinan Aygün yaptığı yazılı açıklamada, 2003 yılında bir önceki yıla göre yüzde 57 artış göstererek 40.3 katrilyon lirayı bulan kredi kartı harcamalarının 2004 yılının ilk üç ayında şimdiden 7.3 katrilyon lira olduğunu söyledi. Buna göre 20 milyonu aşkın kredi kartının kullanıldığı Türkiye'de her bir kredi kartına düşen kredilendirilmiş borç tutarının 350 milyon lira olduğunu kaydeden Aygün, kredi kartlarında geri dönmeyen kredi miktarının ise 348.7 trilyon lirayla yeni bir rekora imza attığını belirtti. 
     Enflasyonun yıllık yüzde 10'un altına düşmesine rağmen, bazı bankaların aylık kredi kartı faizlerinin yıllık enflasyon rakamını bile aştığını dikkat çeken Aygün, tüketici kredisi faizlerini aylık yüzde 2.15'e kadar çeken bankaların kredi kartı faizlerini düşürmemekte ısrar etmesinin mantıklı bir izahının bulunmadığnı söyledi. 
     Kredi kartı faizlerine baz teşkil edecek çeşitli faiz oranları hakkında örnekler veren Aygün, devletin vatandaşa uyguladığı faizlerin aylık yüzde 4, yıllık yüzde 48, Hazine'nin borçlanma faizleri bankaların müşterilerine verdiği mevduat faiz oranlarının yüzde 25 olmasına karşılık, kredi kartı faizlerinin aylık ortalama yüzde 6.85, yıllık yüzde 120 düzeyinde seyrettiğinin altını çizen Aygün, şu anda kredi kartı faizlerinin tüketici kredisi faizlerine oranla yüzde 250 oranında pahalı olduğuna söyledi. 
     
     ''KREDİ KARTI FAİZLERİ NORMALDE YÜZDE 4'DEN FAZLA OLMAMALI'' 
     Aygün, şöyle dedi 
     ''Bir banka kredi kartına 9.95, yıllık yüzde 212 faiz uyguluyorsa, Sen hangi memlekette yaşıyorsun diye sorarım. Bir başka banka, tüketici kredisine aylık yüzde 2.50 yıllık yüzde 34.4, aynı banka kredi kartına aylık yüzde 6.25, yıllık yüzde 106.9 faiz uyguluyorsa ben bunun altında bir şey ararım. Tüketici kredilerinin aylık yüzde 3'ün altında seyrettiği bir ülkede, kredi kartı faizlerinin normalde aylık yüzde 4'den fazla olmaması gerekir. Ancak burası Türkiye ve bankalar istedikleri faizi belirliyorlar. Adına da serbeset piyasa ekonomisi diyorlar. Faiz oranlarının yüksekliği kayıt dışılığı körüklüyor. En acı bilanço ise yüksek kredi kartı faizleri ile dar gelirli kesimden, yüksek gelirli kesime sermaye transferinde ortaya çıkmaktadır. Bunun sonucu olarak, gelir dağılımı bozulmakta, fakirlik daha da artmaktadır.'' Uygulanan yüksek kredi kartı faizleri ile yapılan sicil affının hiçbir önemi kalmadığnın altını çizen ATO Başkanı Aygün, şunları kaydetti 
     ''Çünkü 1 yıl içinde kara listeye giren tüketicilerin sayısı 1 milyonu bulacak. Şimdiden bu rakam 500 bini aştı. Bunun 393 bini kredi kartı yüzünden. 1-2 yıl içinde yeni bir kredi kartları krizi ile karşı karşıya kalmaktan korkuyorum. Ne yazık ki, kredi kartları ruleti yeniden dönmeye başlamıştır. Böyle bir ekonomik ortamda tüketicilerin ayakta kalması mümkün değildir.'' 
     
</TEXT>
</DOC>
