<DOC>
<DOCNO> 201479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/siyaset/asiy.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Döner paraları Uzan Grubu'ndan 
</HEADLINE>
<TEXT>

   Oy için halka döner ayran dağıtan Genç Parti'nin 70 trilyonluk seçim harcamalarını Uzan şirketlerinin karşıladığı ortaya çıktı 
      Nedim Şener 

   
   Seçim öncesi stadyumlarda konser düzenleyerek halka pilav, döner ve ayran dağıtıp oy isteyen Genç Parti GP hakkında "partiye yasadışı gelir sağlamak" iddiasıyla soruşturma açıldı. 
   Hesap Uzmanları Kurulu, GP'nin seçim öncesi harcamalarının Uzan Grubu'na bağlı Fırtına Lojistik ve Reklamcılık AŞ, Canlı LTD, Mavi Ulaştırma ve Haber Hizmetleri AŞ ve Karizma AŞ tarafından karşılandığını tespit etti. GP adına bu şirketlerden yapılan harcamanın 70 trilyon lirayı bulduğu belirlendi. Harcamaların GP Genel Başkanı Cem Uzan'ın talimatı üzerine grup şirketlerine fatura edildiği ortaya çıkarıldı. 
   Uzanlar'a ait 250 şirketten İmar Bankası dahil dörtte birini inceleyen Hesap Uzmanları Kurulu, adı geçen dört şirkette trilyonlarca liralık harcama belirledi. Gerçekte kendileri para kazanmayan bu şirketlerin harcamaları incelendiğinde, adres olarak GP çıktı. Bu konudaki çalışmalarını son aşamaya getiren Kurul, "Siyasi Partiler Kanunu'na muhalefet" gerekçesiyle parti hesaplarının denetimiyle ilgili olarak Anayasa Mahkemesi'ne bilgi verdi. 
   İncelemelerde seçim harcamalarının İmar Bankası'nın parasıyla karşılanıp karşılanmadığı üzerinde duruluyor. Harcamaları karşılayan şirketlerin şu ana kadar tespit edilen 70 trilyon lirayı kazanacak durumda olmadığını belirleyen uzmanlar, paranın kaynağına ulaşmaya çalışıyor. 
   
   Talimatı Uzan verdi 
   Kesilen faturalar karşılığı yapılan ödemelerin para akışının çok az bölümünün bankalar üzerinden yapıldığı tespit edildi. Ödemelerin büyük bölümünün nakit olarak elden yapıldığı anlaşıldı. Para transferi ve harcamaların Telsim'e bağlı ekiplerce yürütüldüğü kaydedildi. 
   İstanbul Emniyet Müdürlüğü'nün ele geçirdiği belgelere göre, harcamalara ilişkin faturalar, Uzan'ın yazılı ve sözlü talimatlarıyla adı geçen firmalar adına düzenlendi. Uzan, faturaların kesileceği şirketlerle ilgili bilgileri email ya da yardımcıları aracılığıyla mitingin düzenlendiği il başkanına gönderdi. Yetkililer, konuyla ilgili olarak Anayasa Mahkemesi'nin, ihtardan kapatmaya kadar varacak cezalar verebileceğini bildirdi. 
   
   Gelir şartları 
   Siyasi Partiler Kanunu'nun 61'inci maddesine göre partilerin gelirleri özetle şu kalemlerden oluşabiliyor 
   "Parti üyelik aidatı, milletvekilliği aidatı, aday adaylarından alınacak özel aidat, parti bayrağı, flaması, rozeti ve benzeri rumuzların satışından sağlanacak gelirler, parti malvarlığından elde edilecek gelirler, bağışlar, devletçe yapılan yardımlar." 
   
   
   
   
</TEXT>
</DOC>
