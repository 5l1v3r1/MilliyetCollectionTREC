<DOC>
<DOCNO> 243346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonspo27.html </URL>
<DATE> 2004/05/27/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Tanjeviç Türk basketbolunun geleceği parlak... 
</HEADLINE>
<TEXT>

     A Milli Basketbol Takımı'nın Antrenörü Bogdan Tanjeviç, ''Türk basketbolunun geleceği parlak'' dedi. 
     Türkiye Gençler Basketbol Şampiyonası maçlarını izlemek üzere Bursa'ya gelen Tanjeviç, seyrettiği maçlarda, Türkiye'de çok yetenekli bir nesil yetiştiğini gözlemlediğini söyledi. 
     Türkiye'nin 2010 yılında yapılacak Dünya Basketbol Şampiyonası'nı düzenlemeye aday olduğunu anımsatan Tanjeviç, bu çerçevede 6 yıl sonrasının ''12 dev adamı''nın bu jenerasyondan çıkacağını kaydetti. 
     Sırp teknik adam, altyapıya çok önem verdiğini anlatatarak, ''Yardımcı antrenörler Nihat İziç, Orhun Ene ve Levent Topsakal altyapıyla yakından ilgileniyorlar. Bundan sonra A takımdan en küçük takıma kadar her kademede aynı sistemi uygulayacağız. Böylece oyuncu, Yıldız Milli Takım'dan A takıma kadar aynı düzeyde yetişecek'' diye konuştu. 
     Türk basketbolunun son 10 yılda büyük bir aşama kaydettiğini vurgulayan Tanjeviç, şunları söyledi 
     ''Türk basketbolunun geleceği parlak. Bu durum Avrupa'da da yakından takip ediliyor. Bu başarı Türk antrenörlerine ait. Milli Takım'ın başına gelen ilk yabancı antrenör olduğum için bazı eleştiriler oldu. Bu da normal. Ama, ben kendimi yabancı gibi hissetmiyorum. Türk basketbolunu yakından tanıyorum ve başarılı olacağıma inanıyorum.'' Tecrübeli antrenör, ''TBL'deki takım sayısı yeterli mi '' sorusu üzerine, ''40 milyon gencin yaşadığı Türkiye'de, TBL'de mücadele eden takım sayısının 14 olması az. Takım sayısı, Avrupa ülkelerindeki gibi 18 olmalı'' yanıtını verdi. 
     Yabancı oyuncu kontenjanına da değinen Tanjeviç, Türk basketbolunun gelişimi ve genç oyuncuların daha fazla şans bulabilmesi açısından 3 artı 1 olan yabancı kontenjanının 3'le sınırlandırılması görüşünde olduğunu kaydetti. 
     
</TEXT>
</DOC>
