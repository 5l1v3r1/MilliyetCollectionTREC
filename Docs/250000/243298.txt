<DOC>
<DOCNO> 243298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonsiy14.html </URL>
<DATE> 2004/05/27/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Fener Rum Patriği, Pasi'ye Erdoğan'ı övdü... 
</HEADLINE>
<TEXT>

     Bulgaristan Dışişleri Bakanı Solomon Pasi, Fener Rum Patriği Bartholomeos'u ziyaret etti. 
     Patrik Bartholomeos, ziyarette yaptığı açıklamada, Rum ve Bulgar kiliselerinin kardeş olduğunu ve iyi ilişkiler içinde bulunduğunu söyledi. 
     Bulgaristan'ın NATO'ya üye olmasından büyük memnuniyet duyduğunu ifade eden Bartholomeos, ''Avrupa Birliği AB üyeliğine de emin adımlarla ilerliyorsunuz. Türkiye ve Bulgaristan'ın AB çabalarını takdirle karşılıyoruz'' dedi. 
     Türkiye'nin de fazla gecikmeden AB'ye üye olmasını temenni ettiğini belirten Bartholomeos, ''Türkiye, AB için son 2 yıl içinde kararlı adımlar attı. Kanunlarını güncelledi, Avrupa ve realitelerine uyum sağlıyor. Bunda Başbakan Erdoğan'ın büyük payı var'' diye konuştu. 
     Bulgaristan Dışişleri Bakanı Pasi de, Patrik Bartholomeos'un barış ve insanlık adına yaptığı çabalara minnettar olduğunu kaydederek, ''Sizi, AB entegrasyonunun bir sembolü olarak nitelendirebiliriz. Bu entegrasyonu AB henüz başaramadı ama Patrikhane başardı'' dedi. 
     ''NATO için ettiğiniz dualar duyulmuş olmalı'' da diyen Pasi, ''AB için de dualarınızın tutmasını umuyoruz'' şeklinde konuştu. 
     Pasi, NATO'nun İstanbul'da önümüzdeki ay gerçekleştirilecek zirvesinin de doğru zamanda yapılacağını vurgulayarak, ''Bizim çok çalışmamız gerekiyor. Sadece dualarla olmuyor'' dedi. 
     Bulgaristan Dışişleri Bakanı Solomon Pasi, Fener Rum Patriği Bartholomeos'tan, Libya'da ölüm cezasına çarptırılan 5 Bulgar hemşire ile ilgili yardım da istedi. 
     Ziyarette daha sonra Bartholomeos, Bakan Pasi'ye Tevrat hediye etti. 
     
</TEXT>
</DOC>
