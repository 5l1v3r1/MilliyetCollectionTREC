<DOC>
<DOCNO> 224108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/dunya/dun05.html </URL>
<DATE> 2004/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu... 
</HEADLINE>
<TEXT>

   
   İrlanda'da acil El Kaide zirvesi 
   İspanya'daki eylemi sonrasında Avrupa'da yaşanan "El Kaide paniği" dalga dalga yayılırken, Avrupa Birliği'ne AB üye ülkelerin emniyet genel müdürleri yarın İrlanda'nın başkenti Dublin'de bir araya geliyor. Türkiye'yi temsil edecek olan Emniyet Genel Müdür Yardımcısı Ramazan Er de, terörün bölgedeki son durumuyla ilgili bir sunum yapacak. AB ülkelerinin içişleri bakanlarının İspanya'da buluşmasının ardından gruba üye ülkeler, aday ülkeler ve gözlemci ülkelerin emniyet genel müdürleri "acilen" toplantıya çağırıldı. Katılımcı ülkeler, özellikle radikal dinci örgütlerin son durumunu masaya yatıracak. 
   
   Kosova'da keskin nişancı korkusu 
   Kosova'nın Mitroviça kentinde, Arnavutların nehirde boğulan üç çocuğun ölümünden Sırpları sorumlu tutması üzerine çarşamba günü patlak veren ve Kosova'yı saran olaylar dün azaldı. Kosova Geçici Misyonu UNMİK ile Kosova Barış Gücü'nün KFOR ek güvenlik önlemleriyle, Kosova'nın kuzey kesimindeki Mitroviça'da durumun sakin olduğu gözleniyor. Çatışmaların en yoğun olduğu kentin kuzey kesimindeki Boşnak mahallesinde yaşayan Türkler ise, önceki gecenin sakin geçtiğini, fakat Sırp keskin nişancılarından korktukları için sokağa çıkmaktan çekindiklerini söyledi. 
   
   Powell Zorla demokrasi olmaz 
   ABD Dışişleri Bakanı Colin Powell, ABD'nin Arap ülkelerine demokrasi yolunda yardıma hazır olduğunu, ancak bu sistemi zorla kabul ettirme niyeti bulunmadığını söyledi. Powell, Suudi Arabistan'nın başkenti Riyad'a yaptığı 3 saatlik ziyarette, Prens Abdullah ve Dışişleri Bakanı Suud El Faysal ile görüşmesinden sonra gazetecilere, Suudi Arabistan'da seçim sistemi ve yasalarla ilgili reformlar yapıldığını, ABD'nin bu konuda yardıma hazır olduğunu, ancak her ülkenin kendi yolunu bulması ve bu yolda kendi belirlediği hızda gitmesi gerektiğini kaydetti. 
   
   Tayvan'da Chen yine devlet başkanı 
   Tayvan'da dün yapılan devlet başkanlığı seçiminden, Devlet Başkanı Chen Shui - bian'ın partisi galip çıktı. Chen'in İlerici Demokrat Partisi, 13.25 milyon oyun 6 milyon 471 binini toplayarak seçimdeki tek rakibi Milliyetçi Halk Partisi'ni Kuomintang yaklaşık 30 bin oyla alt etti. Muhalefetteki Milliyetçi Halk Partisi'nin devlet başkanı adayı Lien Chan ise, seçimin adil olmadığını ileri sürerek, sonuçların geçersiz sayılmasını istedi. Chan, Devlet Başkanı Chen'e önceki gün düzenlenen suikast girişiminde karanlık noktalar bulunduğunu ileri sürdü. 
   
   ABD'de yeni asparagas skandalı 
   Yüksek tirajlı ABD gazetesi USA Today'de dış haberler muhabiri Jack Kelley'nin uydurma haberler yaptığı ve başka gazetelerden alıntılar yaparak haber yazdığı tespit edildi. Medya dünyasının en prestijli ödülü olan Pulitzer'e 5 kez aday gösterilen Kelley'nin USA Today için 10 yıl boyunca yaptığı 720 haberi inceleyen yetkililer, muhabirin çok önemli 8 haberin önemli bölümlerini uydurduğunu belirledi. Geçtiğimiz yıl New York Times'ta çalışan Jayson Blair'in yalan haberler yaptığının anlaşılması üzerine, muhabir işten çıkarılmış, gazetenin iki yöneticisi istifa etmişti. 
   
   Ruslara ilkokuldan sonra zorunlu askerlik 
   Rusya'da askerden kaçma oranının yüzde 90'a ulaşması üzerine ilkokulu bitirenlerin zorunlu olarak askere alınması kararlaştırıldı. Eski Eğitim Bakanı Vladimir Filippov, gerekli yasal düzenlemenin yapılmasından sonra 11 yıllık zorunlu eğitimi tamamlayan erkeklerin askere alınacağını açıkladı. Eğitim ve Bilim Bakanlığı'nın başına getirilmesi beklenen Filippov, zorunlu askerliğin bir yıl süreceğini, arzu edenlerin ilk 6 aydan sonra sözleşmeli olarak da orduda görev yapabileceğini söyledi. Basın, 16 - 17 yaşındaki öğrencilerin zorunlu askerlik hizmetine alınma kararına tepki gösterdi. 
   
   
   
</TEXT>
</DOC>
