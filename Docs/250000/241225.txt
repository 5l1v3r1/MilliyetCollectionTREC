<DOC>
<DOCNO> 241225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sontur11.html </URL>
<DATE> 2004/05/19/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Çaydanlık ve kaynar su 1.5 yaşındaki kızın üzerine devrildi 
</HEADLINE>
<TEXT>

     Karaman'da sobada kaynayan çaydanlığın üzerine devrilmesi sonucu kafası ve vücudunda ağır yanıklar oluşan 1,5 yaşındaki kız çocuğu ağır yaralandı. 
     AA muhabirinin edindiği bilgiye göre, Karaman Gevher Mahallesi 1724 Sokak'ta oturan Fatma Bülbül, havaların soğuması nedeniyle yaktığı sobanın üzerinde çay suyu kaynatmak istedi. 
     Fatma Bülbül, mutfağa yiyecek birşeyler almaya gittiği sırada odada yalnız kalan 1,5 yaşındaki küçük kızı Ayşe Bülbül çaydanlığa uzanmak isterken, çaydanlıkta kaynayan su üzerine devrildi. 
     Kaynar suyun dökülmesiyle yanan Ayşe Bülbül, annesi ve babası tarafından Karaman Devlet Hastanesi'ne kaldırıldı. 
     Kafasında ve vücudunun çeşitli yerlerinde ağır yanıklar oluşan küçük Ayşe, yapılan ilk müdahalenin ardından Konya Numune Hastanesi Plastik Cerrahi Bölümü'ne sevk edildi. 
     Anne Fatma Bülbül, Ayşe'nin sobaya yaklaşmaktan çekindiğini belirterek, ''Sobanın üzerinde kaynayan suya uzanmak isteyeceği aklıma gelmedi. Odaya girdiğimde çaydanlık devrilmişti ve kızım acı içinde bağırıyordu'' dedi. 
     Hastane yetkilileri, vücudunda ciddi yanıklar oluşan Ayşe Bülbül'ün sağlık durumunun iyiye gittiğini söyledi. 
     
</TEXT>
</DOC>
