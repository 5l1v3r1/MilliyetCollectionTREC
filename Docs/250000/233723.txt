<DOC>
<DOCNO> 233723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/yasam/ayas.html </URL>
<DATE> 2004/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Böyle 'deliliğe' alkış tutulur 
</HEADLINE>
<TEXT>

   Kendilerine 'Sertifikalı Deli' diyen sekiz gönüllü, hayatlarını engelli çocuklara adadı. Son projeleri de, bir yardım oyunu 
      Pınar Aktaş 
   
   Onlar sekiz kişi. Kimi reklamcı, kimi öğrenci. Birbirlerini ilk kez bir NLP sertifika programında tanıdılar. İçlerinden biri engelli eğitmeniydi. Hayatını engellilere adayan bu adam sayesinde, farklı bir dünyayla tanıştılar. 
   Kendilerine 'Sertifikalı Deliler' dediler. Şimdi, hazırladıkları "Umut'lara Dokunmak" adlı tiyatro oyununuyla, engellilere yardım toplayacaklar. Engelli eğitmeni Aşkım Kapışmak, reklamcılar Belma Karakol, Nilüfer Yıldırım ve Yeşim Koçer, tiyatrocu Cem Karabiber, öğrenci Filiz Yıldırım, diksiyon öğretmeni Saadet Şen ve fotoğraf sanatçısı Zafer Gündoğdu'nun yolları Yahya Hamurcu'nun NLP derslerinde birleşti. NLP programı sırasında birbirlerini tanıma fırsatı bulan bu sekiz kişi, sertifikalarını almak için Sapanca'ya gittiklerinde Hamurcu, bir şartla onları mezun edeceğini söyledi. Hepsi birer skeç hazırlayacaktı. Sabaha kadar çalışıp, çok başarılı bir sonuç çıkardılar. 
   
   'Umuda dokunun' 
   Kapışmak da bunu değerlendirerek, grup üyelerine engelliler için bir tiyatro oyunu oynayıp oynayamayacaklarını sordu. 
   Hepsi bu teklife 'evet' deyince kollar sıvandı. Hik yeyi Kapışmak yazdı, oyunu Turgay Tanülkü yönetti. NLP sertifikalarını aldıklarında, Hamurcu onlara "Siz de artık sertifikalı deli oldunuz" demişti. Bu nedenle grup kendilerine 'Sertifikalı Deli' adını verdi. 
   'Sertifikalı Deliler', 9 Mayıs'ta Şişli Cahide Sonku Kültür Merkezi'nde Bakırköy Engelliler Enstitüsü Derneği yararına sahneye çıkacak. 30 milyondan satışa sunulacak biletlerin geliri, derneğe bırakılacak. "Umut'lara Dokunmak" adlı tiyatro oyununda, ailesi tarafından engelli olduğu kabullenemeyen Umut adındaki bir çocuğun hayatı anlatılacak. Zihinsel ve fiziksel engelli Umut, komşunun NLP uzmanı kızının ilgilenmesi sonucu hayata bağlanacak. 
   
   
</TEXT>
</DOC>
