<DOC>
<DOCNO> 242693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sonsiy11.html </URL>
<DATE> 2004/05/25/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Erdoğan Toplumu durdurmak isteyen yanlış gündemler yankı bulmuyor 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, ''Toplumu durdurmak isteyen yanlış gündemler artık yankı bulmuyor, halkın gündeminde yer almıyor'' dedi. 
     Erdoğan, partisinin TBMM Grup toplantısında yaptığı konuşmada, demokrasi başta olmak üzere ekonominin, siyasetin, kamu düzeninin sarsılan dengelerinin yerli yerine oturduğunu ifade ederek, şunları söyledi 
     ''Alınan mesafe bütün alanlarda hissediliyor ve toplumu durdurmak isteyen yanlış gündemler artık yankı bulmuyor, halkın gündeminde yer almıyor. Yola çıkarken söylediğimiz gibi Türkiye'yi girdiği büyüme yolunda tökezletme çabaları beyhude çabalar ve çırpınışlar olarak kalıyor. Toplumun aklı ve vicdanı, en doğru, en sahici ayarlamayı kendiliğinden yapıyor. Kimsenin gücü bu millet ayarını bozmaya yetmeyecektir. Ülke olarak geldiğimiz noktadan sadece daha ileriye gitmenin hesabı içindeyiz. Demokrasi ve hukuk devletinin şemsiyesi altında bütün vatandaşlarımızın yüreği ısınıncaya kadar, vatandaşlarımızla el ele koşmaya devam edeceğiz.'' Erdoğan, ''Türkiye'yi girdiği büyüme yolunda tökezletme çabaları, beyhude çabalar ve çırpınışlar olarak toplumun gerek hafızasında gerekse tepkilerinde karşılık buluyor'' dedi. 
     Erdoğan, partisinin TBMM Grup toplantısında yaptığı konuşmada, Türkiye'nin biriken sorunlarını çözüme kavuşturma yolunda attıkları adımların, her geçen gün aynı ciddiyet ve disiplin içinde devam ettiğini söyledi. 
     Son zamanlarda dünyada yaşanan tüm olumsuzluklara rağmen, petrol fiyatlarında tarihte görülmemiş olağanüstü artışlara rağmen Türk ekonomisinin bunu adeta şoku yok etmek, şoku emmek suretiyle piyasalara fazla hissettirmeden aşma yolunda olmasının, ekonominin nerelere oturduğunu ve yere ne derece sağlam bastığını açıkça gösterdiğini anlatan Erdoğan, şunları kaydetti 
     ''Demokrasi başta olmak üzere ekonominin, siyasetin, kamu düzeninin artık sarsılan dengeleri yerli yerine oturmaktadır. Alınan mesafe, bütün alanlarda kendini çok açık, net göstermektedir. Toplumu durdurmak isteyen yanlış gündemler artık milletimiz arasında gördüğünüz gibi iltifat bulmuyor, halkın gündeminde yer almıyor. 
     Yola çıkarken söylediğimiz gibi Türkiye'yi girdiği büyüme yolunda tökezletme çabaları, beyhude çabalar ve çırpınışlar olarak toplumun gerek hafızasında gerekse tepkilerinde karşılık buluyor. 
     Toplumun aklı ve vicdanı en doğru, en sahici ayarlamayı kendiliğinden yapıyor. Kimsenin gücü, artık bu millet ayarını bozmaya yetmeyecektir. Bu böyle bilinmelidir. 
     Ülke olarak geldiğimiz noktadan sadece daha ileriye gitmenin hesabını yapıyoruz. Daha ileri nasıl gideriz, muassır medeniyetler seviyesinin üzerine nasıl çıkarız, hep bunun hesabı, hep bunun gayreti içindeyiz. 
     Demokrasi ve hukuk devletinin şemsiyesi altında bütün vatandaşlarımızın yüreği ısınıncaya kadar, vatandaşlarımızla el ele koşmaya devam edeceğiz. Her vatandaşımızın hukukunu korumak için canla başla çalışıyoruz.'' 
     
     EKONOMİ 

     Erdoğan, ekonomi politikalarının sosyal ayağını sağlam tutmaya özen gösterdiklerini ifade ederek, toplumun hükümetten en önemli taleplerinden birisinin de bu olduğunu söyledi. Bu yüzden sağlık sektöründen tarım sektörüne, esnaf ve sanatkarın durumundan sanayiciye kadar bütün alanlarda kalıcı tedbirler ve iyileştirmeler yaptıklarını anlatan Başbakan Erdoğan, eşgüdüme, koordinasyona, dil ve hedef birliğine, ürettikleri politikaların birbirini tamamlar nitelikte olmasına büyük özen gösterdiklerini belirtti. Ekonomi yönetiminde etkinlik ve odaklaşmanın sağlanması için Ekonomi Koordinasyon Kurulu'nun Devlet Bakanı ve Başbakan Yardımcısı Abdullatif Şener'in başkanlığında geçen hafta ilk toplantısını yaptığını hatırlatan Erdoğan, sözlerini şöyle sürdürdü 
     ''Bu kurulumuz, artık ekonomik alanlarla doğrudan ilgili bakanlarımız başta olmak üzere, gerektiğinde sivil camiayı da davet ederek, kendi bürokratlarını da davet ederek ekonomi bürokrasisiyle bir işbirliği içinde çalışacak ve haftalık değerlendirmelerle ekonomiyi daha yakın takibe almak suretiyle gerek 1 haftalık durum nedir, 1 hafta sonra neler olabilir, bizim Hükümet programımız ne durumdadır.. Bu şekildeki takipte benim de zaman zaman katılacağım toplantılar olarak devam edecek. 
     Alınan kararların takibi ve sonuçlarının değerlendirilmesi ise Bakanlar Kurulumuzca gerçekleştirilecektir. Bu kurulun dikkatle çalışacağına, orta ve uzun vadeli perspektiflerle hükümetimizin ürettiği politikalara önemli katkılarda bulunacağına inanıyorum. Biz, kısa vadeli, günü kurtaran değil uzun vadeli projeksiyonlar içinde siyaset üretmeliyiz. Ürettiğimiz siyaset topluma fayda olarak dönmeli ve toplum bizimle ne kazandığını kolayca hesap edebilmelidir. 
     Hukuk devleti ya da demokrasi sadece politik nutuklarda değil, eczane kapısından, hastane kapısından, okul kapısından, belediye kapısından, karakoldan içeri girerken de görülebilir, dokunulabilir olmalıdır.'' 
     
     İLAÇ FİYATLARI 

     Sosyal hukuk devletinin, vatandaşlarının hukukunu önceleyen mevzuatı, bürokrasiyi değil, hızlı ve zamanında hizmeti esas alan, herkese rekabet hakkı tanıyan devlet olduğunu kaydeden Erdoğan, bu adımları attıklarını ifade etti. 
     Erdoğan, günlük hayatın en önemli iki kalemi ilaç ve haberleşmede büyük indirimler sağladıklarını bildirerek, şöyle devam etti 
     ''Sağlık Bakanlığımız bugüne kadar keyfi veya subjektif olarak belirlenen bir kronik yaraya parmak bastı. İlaç fiyatları subjektif kriterlere göre değil, objektif kriterlere göre yeniden düzenlendi. Sağlık Bakanlığımız bünyesinde İlaç Fiyat Edindirme Komisyonu oluşturuldu ve ilk hamlede ilaç fiyatlarında yüzde 20'ye yakın bir indirim sağlandı. 
     Yapılan düzenlemeyle farklı ilaçlarda yüzde 80'den yüzde 8'e kadar indirim sağlanıyor. 1984 yılından bu yana dövizin hep artacağı varsayılarak başıboş bırakılan ilaç sektöründe şeffaf bir kararnameyle yeni bir kriter getirildi. 14 Nisan 2004 tarihli İlaç Fiyat Kararnamesi ile döviz fiyatlarındaki düşüş ihtimali de ilaç fiyatlarına düşüş olarak yansıyabilecektir. 
     Yani ilaçta AB üyesi ülkelerin 5 tanesi seçip alınarak bunların içerisinde en düşük ilaç fiyatı herhangi bir ilaçta hangisinde ise o bizde azami ilaç fiyatını teşkil edecek. Mesela astım tedavisinde kullanılan Salbutam'ın ilacı fiyatı yüzde 50 azalarak 20 milyon 565 bin liradan 13 milyon 270 bin liraya, Parkinson ilacı Permax yüzde 80 ucuzlayarak 14 milyon 570 bin liradan 2 milyon 900 bin liraya, Antibiyotik olarak kullanılan Kefsid yüzde 68.4 ucuzlayarak 4 milyon 350 bin liraya, Kolesterol düşürücü olarak kullanılan Zocor adlı ilaç yüzde 76.3 ucuzlayarak 46 milyon 98 bin liradan 10 milyon 420 bin liraya inecektir. Yaptığımız tahminlere göre sadece bu düzenleme ülkemize 500 milyon dolarlık bir tasarruf imkanı sunacaktır.'' Erdoğan, döviz kurundaki yüzde 10-15'lik artışın her zaman olduğu gibi bugün de ilaçta belli bir fiyat artışı getirmesinin doğal olduğunu belirterek, ''bazı yazılı görsel medya efendim işte dövizdeki artışlar buraya yansıyacak, fiyatlar şöyle olacak böyle olacak gibi yine hedef saptırmanın arayışına giriyorlar. Hayırlı bir adım var ya... Nasıl kafalar karıştırılacak onun yolları aranmaya çalışılıyor. Kimse kimseyi aldatmaya girmesin'' diye konuştu. 
     Erdoğan, Türkiye'yi, adil ve kalkınmış yarınlarına kavuşturmak gibi çok önemli bir görevleri olduğunu belirterek, ''Biz, bu ülkeyi felaket tellallığı yaparak, ah vah ederek bir yere götürmeyeceğimizin farkındayız'' diye konuştu. 
     Erdoğan, partisinin TBMM Grup toplantısında yaptığı konuşmada, Türkiye'nin 3 Kasım 2002 tarihinden bu yana yaşadığı büyük değişim ve yenilenmeyi, sağduyu sahibi herkesin rahatlıkla görebildiğini ifade ederek, ''görmek istemeyenleri de bu ülkenin lehine olmayan karamsarlıkları ile başbaşa bırakıyoruz. Çünkü bizim, Türkiye'yi adil ve kalkınmış yarınlarına kavuşturmak gibi çok önemli bir görevimiz var'' dedi. 
     
     ''TELEFON FATURALARINA RAHATLAMA GETİRECEK'' 

     Türkiye'yi, felaket tellallığı yaparak, ah vah ederek bir yere götürmeyeceklerinin farkında olduklarını kaydeden Başbakan Erdoğan, şunları söyledi 
     ''Konuşmak yerine ileriye doğru adımlar atmak, dert yanmak yerine dertleri çözmek için çalışıyoruz. Bakınız, geçtiğimiz hafta telekomünikasyon alanında Türkiye'nin bilgi toplumu olma hedefine çok önemli ivme kazandıracak bir adım attık. 
     Bildiğiniz gibi telekomünikasyon alanındaki tekeli 2003 yılı sonunda kaldırmıştık. Geçtiğimiz hafta hükümetimizin bu yöndeki iradesini açıkça ortaya koyarak sektörde serbestleşmeyi realize ettik. Böylece bu millete vermiş olduğumuz sözlerden birini daha gerçekleştirerek, telekomünikasyon sektörünü tüm alanlarıyla rekabete açtık. Bu rekabetin bir gereği olarak şu anda telefon hizmeti sunmak üzere 27 özel şirkete telekomünikasyon ruhsatı vermiş durumdayız. 
     Peki piyasanın serbestleşmesi ne getirecek Bir kere, piyasaya daha fazla oyuncunun girmesiyle birlikte sektör büyüyecek ve ekonomimize her anlamda ilave değer kazandırılacak. Böylelikle belirlediğimiz ekonomik hedeflerin yakalanmasında önemli kolaylıklar sağlanacak. 
     Serbestleşmenin bizden önce yaşandığı ülkelere baktığımızda, telekomünikasyon sektörünün ülke ekonomisi içerisindeki yerinin önemli ölçüde artmış olduğunu görüyoruz. Bu gelişmelerin ülkemizde de yaşanması için, Hükümetimiz gerekli kararlılığı göstermiş telekomünikasyon tüm alanlarıyla birlikte tam liberalize edilmiştir. Yeni şirketlerin hizmet sunmaya başlamasıyla birlikte halkımız kaliteli ve ucuz hizmet alacak, artan rekabet telefon faturalarına büyük miktarlarda rahatlama getirecek.'' 
     
     TELEKOM HİZMETLERİ 

     Başbakan Erdoğan, serbestleşmenin asıl faydasını, yıllardan beri telefon faturalarından canı yanan tüketicilerin göreceğini belirterek, oluşan bu yeni şartlarda Türk Telekom'un da rekabetin gereklerini yerine getirerek hizmetlerinde ucuzluk sağlayacağını söyledi. Bu kurumun yeni yeni hizmetlerle teknolojideki öncülüğünü koruyacağını da anlatan Erdoğan, ayrıca geçen yıl Türk Telekom'un, özellikle ihtilaflı konuların çözülmesi, alacaklarının tahsilatı ve giderlerdeki önemli azalmalar sonucu 2002 ile karşılaştırıldığında yüzde 60'lık bir kar artışı sağladığını bildirdi. Erdoğan, ''2003 yılında bu kuruluşumuzun net karı 1.6 katrilyondur. İnşallah aynı şekilde devam ederek 2004'te hep birlikte daha da büyük hedeflere koşacağız, koşuyoruz'' dedi. 
     
     TARIM 

     Hükümet olarak her kesiminin sorunlarına aynı hassasiyetle yaklaştıklarını ve imkanlar çerçevesinde bu sorunların en kısa zamanda çözümü için gayret sarfettiklerini ifade eden Erdoğan, şöyle konuştu 
     ''Nüfusumuzun yüzde 35'inin ekmeğini kazandığı tarım kesiminin geliştirilmesine ise hayati bir önem atfediyoruz. Bu konuda yıllar yılı uygulanan vurdumduymaz politikalar, tarımsal üretimi sürekli geriletmiş çiftçimizi, köylümüzü, hayvancılıkla uğraşanları muhtaç hale getirmiştir. 
     Biz göreve geldiğimiz günden beri bu büyük ihmali sona erdirmenin hesaplarını, planlamalarını yapıyoruz. Reel şartlar içerisinde değerlendirmek kaydıyla, Türkiye'nin tarımsal üretim çıtasını potansiyeliyle orantılı bir seviyeye çıkarmayı temel hedeflerimizden biri sayıyoruz. 2003 yılı içinde zor durumdaki çiftçimizi, köylümüzü, hayvancılıkla uğraşanları rahatlatacak bazı tedbirler aldık. Destekleme kredileri, kredi borçlarının yeniden yapılandırılması, mazot indirimi gibi pek çok uygulamayı hayata geçirerek tarım kesimimize biraz nefes aldırdık. Tabii birikmiş onca problemin bu kadar kısa zamanda tamamen ortadan kaldırılması mümkün olmuyor. Ancak kendileriyle sık sık beraber oluyoruz çiftçilerimiz, köylülerimiz, hayvancılarımız, bugün kendilerini yoksulluğa terk etmeyecek bir hükümetin görev başında olduğunu çok iyi biliyorlar.'' Hükümet olarak tarım sektörünün sorunlarına çözüm getirmeden, geleceğe dönük stratejiler oluşturup, bunları uygulamaya geçirmeden kalkınma yolunda alabilecekleri bir mesafe olmadığını bildiklerini kaydeden Erdoğan, bu sebeple başta Tarım ve Köyişleri Bakanlığı olmak üzere bütün arkadaşlarıyla birlikte tarım sektörünü kalkındıracak tedbirleri aldıklarını, planlamalar yaptıklarını anlattı. 
     Türkiye'nin yeni dönemde uygulayacağı tarım stratejileri çerçevesinde, önlerine hedefler koyduklarını ve bu hedeflere varmak için gerekli adımları da kararlılıkla attıklarını kaydeden Erdoğan, tarım kesimindeki insanların beklediği 2003 yılı destekleme prim miktarlarının belirlendiğini söyledi. 
     
     DESTEKLEME PRİMİ 

     Başbakan Erdoğan, bu yıl, pamukta kilo başına 90 bin, ayçiçeğinde 110 bin, zeytinyağında 200 bin, soyada 115 bin, kanolada 120 bin lira prim ödemesi yapacaklarını bildirerek, ''Biz elimizdeki imkanları seferber ederek üreticimiz için en iyi şartları oluşturmaya çalışıyoruz'' dedi. 
     Prim ödemelerinde uluslararası fiyatlar esas alınarak dolar bazında yüzde 26 ila yüzde 59 oranında artış sağlandığını anımsatan Erdoğan, şöyle konuştu 
     ''Bu kapsamda bu yıl toplam 282 trilyon TL ödeme yapacağız. Ayrıca normal şartlarda her yıl prim ödemeleri Ekim ayında gerçekleştirilirken bunu bu yıl daha erkene çekmek için çaba gösteriyoruz. Bu konuda üreticilerimizin başvurularını almaya başladık, kayıtlar 30 Haziran'a kadar da devam edecek. Doğrudan Gelir Desteği ödemelerinin kalan kısmının öngörülenden daha önceki bir tarihte ödenmesi konusunda da çalışmalarımız devam ediyor. 
     Bildiğiniz gibi mazot desteği ödemelerinin 310 trilyon liralık kısmını daha önce ödemiştik. 344 trilyon liralık ikinci kısım ödemelerini de 3 Mayıs 2004 itibariyle tamamlamış bulunuyoruz. Besicilerimizin yıllardır sürdürülen yanlış politikaların ve ihmallerin sonucunda büyük bir darboğaza girdiklerini biliyoruz. Onları bu darboğazdan çıkartabilmek için 23 Mayıs tarihinde bir tebliğ çıkartarak, besicimize et teşvik primi ödenmesi esasını karara bağladık. 
     Mevzuata uygun kombina ve kesimhanelerde kesimi yapılan besi hayvanları için, karkas ağırlık üzerinden kilogram başına 1 milyon lira ödemeye başladık. 
     Yaş çay taban fiyatını kilo başına 460 bin, destekleme primini ise 65 bin lira olmak üzere toplam 525 bin lira olarak belirledik. Böylece yaş çay alım fiyatında yüzde 16.7'lik bir artış sağlayarak çay üreticimizi enflasyona karşı koruduk. 
     
     ''BOYNUMUZUN BORCU'' 

     Hükümetimizce tarım alanında başlatılan heyecan verici bir projeden özellikle bahsetmek istiyorum. Üzülerek ifade ediyorum ki 1 gram tohumun 1 gram altından daha pahalı olduğu sebzecilik sektöründe ülkemiz şu an itibariyle büyük ölçüde dışa bağımlı durumdadır. Hükümet olarak bu acı tabloyu değiştirmeyi boynumuzun borcu sayıyoruz. 
     Bu amaçla geçtiğimiz hafta Tarım ve Köyişleri Bakanlığımızın koordinasyonunda 5 üniversite, 5 araştırma enstitüsü ve 23 özel sektör tohumculuk kuruluşu bir araya geldiler. Başta Bakanlığımız olmak üzere bu kurumlarımız arasında işbirliği esasına dayanan bir Hibrit Tohumculuk Projesi başlatmış bulunuyoruz.'' 
     
     HİBRİT 

     Bu konuda çok kararlı olduklarını kaydeden Erdoğan, bugün, yüzde 10 seviyesinde olan yerli Hibrit tohumluk payının 5 yıl içerisinde yüzde 30'lara, 10 yıl içerisinde de yüzde 70'lere mutlaka ulaştırılacağını bildirdi. 
     Bu sektöre hız vermek için çıkarttıkları Islahçı Hakları Yasası'nda bu gelişmelere önemli bir yer verildiğini hatırlatan Erdoğan, Hükümetin önemle üzerinde durduğu konulardan birinin de tarımsal mücadele olduğunu söyledi. 
     En öncelikli mücadele süne zararlısına karşı olacağını ifade eden Erdoğan, bu konuda geçen yıl gösterilen başarılı performansın bu yıl daha da ileriye götürülmesi için her türlü önlemin alındığını kaydetti. 
     
</TEXT>
</DOC>
