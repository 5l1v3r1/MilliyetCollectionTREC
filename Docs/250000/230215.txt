<DOC>
<DOCNO> 230215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sonspo08.html </URL>
<DATE> 2004/04/10/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Fenerbahçe'ye Karadeniz havası yaramıyor... 
</HEADLINE>
<TEXT>

     Ligde son 5 haftaya girilirken Çaykur Rizespor'a deplasmanda 1-0 yenilerek, 3 puan kaybeden lider Fenerbahçe'ye Karadeniz havası yaramıyor. 
     Sarı-lacivertliler, bu sezon deplasmanda kaybettiği 14 puanın 8'ini Karadeniz takımlarına bıraktı. 
     Ligin ilk yarısında 11. haftada Akçaabat Sebatspor deplasmanında 1-1 berabere kalarak, 2 puan kaybeden Fenerbahçe, 13. haftada da bu kez Samsun deplasmanında rakibine 3-0 yenilerek, İstanbul'a puansız döndü. 
     12. haftada kendi sahasında Çaykur Rizespor ile 1-1 berabere kalan sarı-lacivertliler, hakem Ali Aydın'ın yaptığı kural hatası nedeniyle maç tekrarlanınca tekrar maçını 4-1 kazanarak, 2 puanı kurtardı. 
     Ligde son 5 haftaya girilirken Fenerbahçe, bu kez Rize deplasmanından puansız dönünce, şampiyonluk yolundaki rakipleri Beşiktaş ve Trabzonspor'u umutlandırdı. 
     Bu sezon Karadeniz ekiplerinden sadece Trabzonspor'a puan vermeyen ''Sarı Kanaryalar'', güçlü rakibini 2 maçta da yenmeyi başardı. 
     Ligdeki 3 yenilgisinin 2'sini Karadeniz ekiplerinden alan Fenerbahçe, önümüzdeki hafta da Samsunspor'u kendi sahasında konuk edecek. Sarı-lacivertliler, bu sezon Karadeniz takımlarına Kadıköy'de puan vermedi. 
     
     KARADENİZ EKİPLERİYLE MAÇLARI 
     Fenerbahçe'nin bu sezon Karadeniz ekipleriyle yaptığı maçlar ve sonuçları şöyle 
     Trabzonspor-Fenerbahçe....... 0 - 1. 
     Akçaabat Sebatspor-Fenerbahçe 1 - 1. 
     Fenerbahçe-Çaykur Rizespor... 4 - 1. 
     Samsunspor-Fenerbahçe........ 3 - 0. 
     Fenerbahçe-Trabzonspor....... 3 - 1. 
     Fenerbahçe-Akçaabat Sebatspor 4 - 2. 
     Çaykur Rizespor-Fenerbahçe... 1 - 0. 
     
     DİĞER DEPLASMAN KAYIPLARI 
     Ligde şu ana kadar 21 puan kaybeden Fenerbahçe, deplasmandaki 14 puanın 6'sını ise aynı skorlarla yitirdi. 
     Sarı-lacivertlilerin deplasmandaki diğer puan kayıpları şu maçlarda yaşandı 
     Galatasaray-Fenerbahçe 2 - 2. 
     Bursaspor-Fenerbahçe.. 2 - 2. 
     Malatyaspor-Fenerbahçe 2 - 2. 
     
</TEXT>
</DOC>
