<DOC>
<DOCNO> 217710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/soneko16.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolcu taşımacılığında "koltuk ferdi kaza sigortası" getiriliyor 
</HEADLINE>
<TEXT>

     Yolcu taşımacılığı yapan taşımacılar yurtiçi ve uluslararası yolcu taşımalarında görevlendirecekleri sürücüler ile bunların yardımcıları ve taşıyacakları yolcular için ''Karayolu Yolcu Taşımacılığı Zorunlu Koltuk Ferdi Kaza Sigortası'' yaptıracak. 
     Bakanlar Kurulu'nun ''Karayolu Yolcu Taşımacılığı Zorunlu Koltuk Ferdi Kaza Sigortası Hakkında Kararı'' Resmi Gazete'nin bugünkü sayısında yayımlandı. 
     Karara göre, denetimler sırasında, başlamış bulunan bir taşıma için karayolu yolcu taşımacılığı zorunlu koltuk ferdi kaza sigortası yapılmadığının tespit edilmesi durumunda, denetim elemanlarınca, en yakın yerleşim noktasına kadar taşımanın devamına izin verilecek. 
     Bu yerleşim noktasında gerekli sigortanın yaptırılması halinde taşımaya devam edilecek. 
     Türkiye'de karayolu motorlu araçlar mali sorumluluk sigortası branşında ruhsatı olan bütün sigorta şirketleri, ''Karayolu Yolcu Taşımacılığı Zorunlu Koltuk Ferdi Kaza Sigortası'' yapacak. 
     Kararla, otobüs zorunlu koltuk ferdi kaza sigortası uygulamasına ilişkin 25 Ekim 1989 tarihli kararname yürürlükten kaldırılırken, kararın yayımı tarihinden önce akdedilmiş olan otobüs zorunlu koltuk ferdi kaza sigortası sözleşmeleri, sigorta sürelerinin sonuna kadar geçerli olacak. 
     
</TEXT>
</DOC>
