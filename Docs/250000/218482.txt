<DOC>
<DOCNO> 218482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/yazar/theper.html </URL>
<DATE> 2004/02/28/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Karar yanlış yorumlanmış 
</HEADLINE>
<TEXT>

   
   Bana zaman zaman Ankara'dan yazan okuyucum M. A., bu defa sadece mektup yazmakla kalmamış mektubuna bir de gazete haberinin fotokopisini eklemiş. Fotokopi, bir Yargıtay kararını gösteriyor, bir gazete de bu kararı haber yapmış. 
   Önce bir açıklama. Yargıtay kararları biz hukukçular için önemli bir kaynaktır. Yargıtay kararlarını yakından takip ederiz. Bu nedenle de Yargıtay kararlarının yayımlandığı birçok dergi ve kitap vardır. Bazı muhabir arkadaşlar bu dergilerdeki kararları alır haber yapar. Haberi yapan arkadaşlar hukukçu olmadığı için yorumu bu haberde olduğu gibi yanlış yapar ve okuyucuyu yanıltır. 
   Haber şu. 
   Yargıtay hisseli parsel satışını yasakladı. 
   Haberin devamında da imar planı olmayan yerlerdeki hisselerin satılamayacağı, Yargıtay'ın bunu yasakladığı bilgisi var. Doğal olarak da okuyucum endişe etmiş. 
   Önce şunu söyleyeyim. Yasaklama yasalarla olur, Yargıtay yasalarda olmayan bir yasaklamayı getiremez. 
   Müşterek mülkiyette yeni adı ile paylı mülkiyette hissedar hissesini satabilir. Bahsedilen hüküm tam malik iken hisse teşkili sureti ile satışın yapılmayacağı yönünde. Zira böyle hisselerin teşekkül ettirilip bir saksı toprak büyüklüğüne inilen ortaklıkların kurulduğu, dolayısı ile arazinin manasız biçimde küçültüldüğü, müşterinin de dolandırıldığı olmuştur. 
   Yani bahse konu olay Yargıtay'ın yeni yarattığı bir durum olmayıp İmar Kanunu'nun 18. maddesinde mevcut olan bir hükümdür ve yeni hisselerin ihdasını önlemektedir, yoksa mevcut hisselerin satışını yasaklamamaktadır. 
   
      
   
   
</TEXT>
</DOC>
