<DOC>
<DOCNO> 226301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sondun11.html </URL>
<DATE> 2004/03/28/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İrlanda'da sigara içme yasağı, yarın yürürlüğe giriyor... 
</HEADLINE>
<TEXT>

     İrlanda'da, tüm işyerleri ve kapalı kamu alanlarında sigara içme yasağı yarın uygulanmaya başlayacak. 
     Hükümet, uygulamanın, İrlanda'yı ülke genelinde bu yasağı uygulayan dünyadaki ilk ülke yapacağını belirtirken, yasağın, her yıl sigarayla bağlantılı hastalıklardan hayatını kaybeden 7 bin kadar kişinin yaşamını koruyacağını bildiriyor. 
     Yapılan son kamuoyu yoklamalarının, halkın çoğunluğunun sigara içilmeyen yerleri tercih ettiğini ortaya koymasına rağmen, özellikle kuzey sınırına yakın bulunan bazı bar sahipleri müşteri kaybetmekten endişe ediyor. 
     Kuzey İrlanda sınırında bulunan Belleek köyündeki bir bar sahibi, 6 kişilik bir gruptan en az ikisi sigara içiyorsa bu grubun birkaç yüz metre ötede, yasağın uygulanmadığı Kuzey İrlanda topraklarındaki barları tercih edeceğini söyledi. 
     Bar sahipleri, her yasak ihlali için 4 bin dolara kadar para cezasına çarptırılabilecek. 
     Sağlık Bakanı Micheal Martin, uygulamayı geçen yıl önermişti. 
     
</TEXT>
</DOC>
