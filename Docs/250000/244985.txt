<DOC>
<DOCNO> 244985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/soneko10.html </URL>
<DATE> 2004/06/03/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
OPEC üretim artırmaya hazırlanıyor... 
</HEADLINE>
<TEXT>

     Petrol İhraç Eden Ülkeler Örgütü OPEC , varili 40 doları bulan petrol fiyatlarını aşağı çekmek için üretimde yüzde 11'e kadar artışın ayrıntılarını belirmeye hazırlanıyor. 
     OPEC bakanları, günlük ham petrol üretim kotalarının günde 2.5 milyon varile kadar artırılması konusunu görüşmek üzere bugün TSİ 12 00'de Beyrut'ta bir araya gelecekler. 
     Delegeler, en büyük üretici Suudi Arabistan'ın böyle bir artırım için, 11 üyeli örgüt içinde geniş bir desteğe sahip olduğunu söylediler. 
     Washington'da bulunan PFC Energy danışmanlık şirketinden Roger Diwan, "Suudiler, fiyatların güçlü kalmasıyla aşırı yükselmesi arasında ince bir çizgi tutturmaya çalışıyorlar" dedi. 
     Ancak fiyatların düşmesinden kaygılanan İran, üretimi hemen günlük 1.5 milyon varil artırmak ve yaz sonunda yapılacak bir sonraki toplantıda bir miktar daha yükseltmek yolunda iki aşamalı bir karar alınmasını teklif etti. 
     Karar verilecek artışın büyüklüğü konusunda hala süren endişeler, ABD ham petrol fiyatlarını sabah seansında 66 sent artırarak varil başına 40.62 dolara yükseltti. 
     OPEC'in nihai kararının ayrıntılarının, dünya petrol ihracatının yarısından fazlasını elinde tutan örgütün şu andaki geçek üretim seviyelerinde büyük bir fark yaratmayacağı düşünülüyor. Şu anda, grubun gerçek günlük toplam üretimi, zaten resmi kota olan 23.5 milyon varilin en az 2.3 milyon varil üzerinde. 
     Suudi Arabistan ve Birleşik Arap Emirlikleri, resmi politikayı göz ardı ederek, dünyadaki ekonomik büyümenin etkisiyle gelen talepleri karşılamak için birlikte Haziran'da günlük yaklaşık bir milyon varil fazla üretim yapmaya başladıklarını söylediler. 
     OPEC'in diğer üyeleri ise ya tam kapasite ya da tam kapasiteye yakın üretim yapıyorlar. 

REUTERS 
     
</TEXT>
</DOC>
