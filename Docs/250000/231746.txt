<DOC>
<DOCNO> 231746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonspo27.html </URL>
<DATE> 2004/04/15/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Hagi Transferde benim onayım olmadan bir oyuncu alınamaz... 
</HEADLINE>
<TEXT>

     Galatasaray Teknik Direktörü Ghoerhge Hagi, transfer konusundaki çalışmaları yönetimle birlikte sürdürdüklerini ifade ederek, ''Transferde benim onayım olmadan bir oyuncu alınamaz'' dedi. 
     Hagi, Florya Metin Oktay Tesisleri'nde düzenlediği haftalık olağan basın toplantısında, transfer konusunda son kararı kendisinin vereceğini ifade ederek, ''Yöneticilerle birlikte çalışıyoruz, ama son karar benim. Çünkü teknik direktör olarak ben göreve getirildim'' diye konuştu. 
     Rumen futbolcu Stoica'nın transfer gündemlerinde olup olmadığıyla ilgili bir soru üzerine Hagi, ''Bizim için futbolcunun milliyeti farketmez. Önemli olan iyi oyuncu olmasıdır. Yabancı oyuncu konusunda çok fazla alternatifimiz var'' dedi. 
     Önümüzdeki sezon için takımda birçok şeyin değişmesi gerektiğini vurgulayan Rumen çalıştırıcı, şöyle devam etti 
     ''Sorumluluk bana ait, bunu zaman içinde yapacağım. Takımın bu durumunu bilerek, riski göze alarak, kadrodaki oyuncuları değerlendirmek ve önümüzdeki sezonun takımını kurmak için geldim. Televizyondan izlemek başka, onlarla çalışmak başkadır. Ofansif, taktik olarak disiplinli, hem ofansa, hem defansa katılan, her maça kazanmak için çıkan oyuncuların arayışında olmalıyız. Bir takım oluşturmak için bir sene lazım. Piyango bir günde tutar, ama bir şeyi yaratmak için zamana ihtiyaç vardır.'' 
     
     ''OYUNCULAR SORUMLULUK TAŞIMALI'' 

     Hagi, önlerindeki 5 maçta takımın daha iyi sonuçlar almasını beklediğini ifade ederek, ''Oyuncularım davranışlarıyla, sahadaki tavırlarıyla sorumluluklarını taşımalı. Olumlu sonuçlar almalıyız'' dedi. 
     Denizlispor ile zorlu bir maç yapacaklarını ifade eden Rumen teknik adam, şöyle devam etti 
     ''Denizlispor, çok istikrarlı ve kolektif bir takım. 90 dakika mücadele ediyorlar ve deplasman maçlarında çok galibiyet aldılar. Oyuncularımızın Samsunspor ve Beşiktaş maçındaki mücadeleleri Ankaragücü maçından daha iyiydi. Ankara'da bizi sıcaklık farkı etkiledi. İlk 3 maçtan en az 5 puan almalıydık, ama olmadı. Galatasaray'ın durumu şu an özeldir. Bunu oyuncularıma anlattım. Onlar maçlarda ve antrenmanlarda çok istekliler. Bizim şu anda bir zafere, galibiyete ihtiyacımız var. Denizlispor maçını kazanıp, moral bulmak istiyoruz.'' Hagi, takımda gidecek ve kalacak oyuncularla ilgili ne düşündüğü yönündeki soruyu ise ''Gazetelerde birçok isim speküle ediliyor. Önümüzdeki sezonun ne olacağını bir ay sonra görüşelim. Şu anda 5 maça konsantre olmalıyız'' diye yanıtladı. 
     Bir gazetecinin ''Türkiye'nin en iyi iki forveti arasında olan oyuncular sizde. Ancak bu sezon bekleneni vermediler. Ne diyorsunuz '' sorusuna Hagi, ''Bulunduğumuz durumdan herkesin suçu var. Suçlu olmayan oyuncu yoktur. Nasıl kazanıldığında herkesin payı varsa, kaybedildiği zaman da öyledir'' şeklinde yanıt verdi. 
     Rumen çalıştırıcı, Bratu'nun geçirdiği hastalık nedeniyle hem kilo, hem de güç kaybettiğini, bu nedenle oynamadığını ifade etti. 
     Hagi, Hakan Şükür'ün bel ağrısının olduğunu, Orhan'ın ise sakatlığının devam ettiğini belirterek, ''Bunların dışında tüm oyuncularımız oynayabilir durumda. Orhan dün koşulara başladı. Öğleden sonra takımla çalışacak. Durumu iyi olursa belki yarınki maçta oynar'' diyerek sözlerini tamamladı. 
     
     ERGÜN ''EKİP OLAMADIK'' 

     Galatasaraylı futbolcu Ergün Penbe ise bu sezon hedeflerine ulaşamadıklarını ifade ederek, ''Biz ekip olamadık ve buralara geldik. İnce nüanslarla, arka arkaya aldığımız mağlubiyetlerden sonra toparlanamadık. Şampiyonluktan uzaklaştık, Türkiye Kupası'nda iddiamız kalmadı. Bunlar olmayınca moral olarak da yıkım içinde oluyorsunuz'' diye konuştu. 
     Hagi'den sonra gazetecilerin sorularını yanıtlayan Ergün, 100. yılda Galatasaray'ın hedeflerine ulaşması gerektiğini kaydederek, ''Seneye böyle olmaması için futbolcular ve yönetim, kendilerine düşen görevi yapmalı. Tüm oyuncular, önümüzdeki sezon yeni yapılanmanın içinde olmak için kalan maçlarda kendilerini göstermeli'' dedi. 
     Ergün, 10 sezondur Galatasaray'da forma giydiğini, başarılı günler yaşayan kendi gibi eski futbolcular için böyle günler yaşamanın acı bir şey olduğunu söyledi. 
     Bundan sonra 5 maçı kazanarak, çıkışa geçmeleri gerektiğini anlatan Ergün, ''Zorlu bir dönemece giriyoruz. Denizlispor gibi güçlü bir ekiple oynayacağız. Önümüzdeki 5 maçı kazanarak, kendimizi affettirmek istiyoruz'' diye konuştu. 
     Ergün, önümüzdeki sezon da sol tarafta oynayıp oynamayacağı yönündeki bir soruya, Galatasaray'da sol tarafta oynayacak oyuncuların bulunduğunu, ancak görev verilirse aynı pozisyonda oynayacağını dile getirdi. 
     Tecrübeli futbolcu, devre arasında takım arkadaşlarının kadro dışı bırakılmasının kendilerini nasıl etkilediği yönündeki soruyu ise ''Beraber mücadele ettiğimiz arkadaşlarımızı yanımızda görememek üzücüydü. Şimdi yeniden takıma katıldıkları için mutluyuz'' dedi. 

     
</TEXT>
</DOC>
