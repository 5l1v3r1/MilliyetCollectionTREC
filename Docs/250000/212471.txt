<DOC>
<DOCNO> 212471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/guncel/gun01.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Korku binasından plazaya taşındılar 
</HEADLINE>
<TEXT>

   İstanbul Bölge İdare Mahkemesi, 'kullanılamaz' raporu verilen Kumkapı'daki binadan, Şirinevler'de kiralanan bir binaya geçti 
      BÜLENT ÖZDEMİR İstanbul 
   
   Eminönü Kumkapı'daki asırlık binada 4 yıl önce verilen "kullanılamaz" raporuna rağmen çalışmalarına devam eden İstanbul Bölge İdare Mahkemesi, Adalet Bakanlığı'nın girişimiyle nihayet modern bir binaya taşındı. 
   Milliyet'te yer alan "Ölümüne İşbaşı" başlıklı haberden sonra harekete geçen Adalet Bakanlığı, h kim ve memurlarla 380 personelin çalıştığı ve günlük ziyaretçi sayısı yaklaşık 1000'i bulan mahkemenin taşınmasına karar verdi. Şirinevler'de kiralanan "Erlüks Plaza"ya yerleşen mahkeme personeli, ölüm tehlikesiyle çalışmaktan kurtuldu. 
   
   Personel de mutlu 
   Erlüks Plaza'nın kiralanmasının ardından, geçtiğimiz yıl adli tatilin bitimine denk gelen ekim ayında, mahkeme, yeni binasına taşınmaya başladı. Binanın içi, adli faaliyetlerin yürütülebileceği şekilde düzenlendi. Yeni mobilyalarla da çağdaş bir görünüme kavuştu. 
   Şirinevler'in mağazalar bölgesi olarak bilinen ve D 100'e bakan 9 katlı plazanın 6 katı idare ve vergi mahkemelerine ayrıldı. Modern binanın alttaki 3 katında 2 ünlü tekstil firması ve bir sigorta şirketi yer alıyor. 
   
   Eski bina çökmek üzereydi 
   Kumkapı'da Milli Savunma Bakanlığı'na ait binada faaliyet gösteren Bölge İdare Mahkemesi'nde, 17 Ağustos 1999 depreminin ardından ağır hasar meydana gelmişti. Kolon ve kirişlerde çatlaklar bulunan binada, 7 kişilik bir ekip 31 Ocak 2000'de incelemede bulunmuş ve 12 Eylül 2001 tarihinde teknik bir rapor hazırlamıştı. 
   Binanın yükü taşıyamaz durumda olduğu belirtildiği raporda, bodrum katındaki taşıyıcı sistemin rutubete maruz kaldığı, basınç dayanımının düştüğü kaydedilerek, binanın olası bir depremde tehlike yaratacağı vurgulanmıştı. 
   
   
   
</TEXT>
</DOC>
