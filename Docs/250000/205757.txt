<DOC>
<DOCNO> 205757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/soneko20.html </URL>
<DATE> 2004/12/31/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Bireysel emeklilikte katılımcı 300 bini aştı... 
</HEADLINE>
<TEXT>

     Bireysel emeklilik sisteminde, katılımcı sayısı 300 bini aştı. 
     Emeklilik Gözetim Merkezi EGM verilerine göre, 27 Ekim 2003'te ilk sözleşmelerin yapılmasıyla hayata geçen bireysel emeklilik sisteminde, 27 Aralık 2004 tarihi itibariyle sözleşme sayısı 318 bin 405'e, katılımcı sayısı 305 bin 233'e yükseldi. 
     Toplam katkı payı tutarı 271 milyon 751 bin 83 Yeni Türk Lirası YTL , yatırıma yönlenen fon büyüklüğü de 260 milyon 620 bin 252 YTL oldu. 
     Katkı payı, yatırıma yönlendirilen fon büyüklüğü, sözleşme sayısı ve katılımcı sayısı açısından 11 emeklilik şirketi içinde Yapı Kredi Emeklilik ilk sırada yer aldı. Yapı Kredi Emeklilik 60 bin 465 katılımcı sayısına ve 45 milyon 301 bin 508 YTL fon büyüklüğüne ulaştı. 
     Katılımcı sayısı açısından Yapı Kredi'yi 41 bin 587 katılımcı ile Ak Emeklilik ve 35 bin 162 katılımcı ile Garanti Emeklilik izledi. 
     Yatırıma yönlenen fon büyüklükleri açısından Yapı Kredi Emeklilik'in ardından 39 milyon 458 bin 942 YTL ile Anadolu Hayat Emeklilik ikinci, 37 milyon 733 bin 88 YTL ile Ak Emeklilik 3. oldu. 
     
     YTL AĞIRLIKLI FONLAR YÜZDE 80'LERE YAKLAŞTI 
     Bireysel emeklilik sisteminde fona yönlendirilen sözleşmelerin yüzde 77'si bireysel, yüzde 23'ü de grup sözleşmeleri şeklinde oldu. 
     Fona yönlendirilen sözleşmelerin yüzde 78.8'ini YTL fonların oluşturması dikkat çekerken, yüzde 16.6'sını dolar, yüzde 4.6'sını euro cinsinden fonlar oluşturdu. 
     Hayat sigortalarından aktarımla bireysel emeklilik sistemine dahil olan katılımcı sayısı 11 bin 998 ile yüzde 3.9 pay aldı. Hayat sigortalarından aktarımla gelen toplam birikim tutarı da yüzde 17.3 payla 47.1 milyon YTL oldu. 
     Sistemde pazarlama ve tanıtım yapan 10 bin 499'u üniversite ve üzeri, 3 bin 397'si de lise eğitimine sahip olmak üzere toplam 13 bin 896 bireysel emeklilik aracısı bulunuyor. 
     
</TEXT>
</DOC>
