<DOC>
<DOCNO> 203302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/ekonomi/eko01.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar'a özel ekip 'kriter' oldu 
</HEADLINE>
<TEXT>

   İmar Bankası'ndaki yolsuzlukların neden fark edilmediğinin tespiti için kurulacak ekibin hazırlayacağı rapor niyet mektubunda kriter oldu 
      AHMET ERHAN ÇELİK Ankara 
   
   İmar Bankası'ndaki yolsuzlukların neden fark edilemediğini belirlemek için oluşturulacak özel ekibe "yurtiçi ve yurtdışından tarafsız ve uluslararası saygınlığı bulunan" isimlerin atanacağı öğrenildi. 
   Görev, yetki ve bileşimiyle örneği olmayan özel ekip, hükümetten alacağı yetkiyle Merkez Bankası, Hazine, BDDK ile SPK ve benzeri kuruluşların zaaflarını belirlemeye çalışacak. Mali sektörü düzenlemek ve denetlemekle görevli kuruluşların sistemlerinde hata tespit edilirse tedbir önerileri gündeme getirilecek. 
   
   Teftiş değil inceleme 
   Bir hükümet üyesi, ekibe tanınacak yetkileri "Yapacakları iş, teftiş, denetim ya da soruşturma olmayacak. Hükümetten bağımsız çalışacaklar" diye özetledi. Hükümet üyesi, ekibin bileşiminin henüz belli olmadığını belirtti. 
   Ekibe girebilecek isimler henüz liste halinde tutulurken isim seçiminde esas alınan kriterler "bankacılık ve mali piyasa işlemlerinde deneyimli, uluslararası camiada güvenilir ve itibarlı, tarafsızlığı hem içte, hem de dışta kabul görmüş" şeklinde formüle ediliyor. 
   İmar Bankası olayı için yapılacak incelemeler sonunda hükümete özel bir rapor sunulacak. Raporda bankacılık sisteminin yönetimiyle ilgili sorun varsa bunlar sıralanacak. Sorunların çözümü için tedbir önerilerinde de bulunulacak. İnceleme ve değerlendirmeyi yapacak ekip, bilirkişi gibi davranacak. 
   Bu rapor IMF'ye sunulan niyet mektubunda 'kriter' olarak yer aldı. Mektupta, incelemede ortaya çıkacak bulguların, denetim fonksiyonlarının güçlendirilmesine yönelik olarak kullanılacağı ve bu konudaki raporun 2004 Mayıs sonuna kadar yayımlanacağı sözü verildi. 
   
   
</TEXT>
</DOC>
