<DOC>
<DOCNO> 216598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sontur26.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Uzan, mahkemede ifade verdi ve serbest kaldı... 
</HEADLINE>
<TEXT>

     Bursa'da, 13 Haziran 2003'de partisince düzenlenen mitingte yaptığı konuşmada, Başbakan Recep Tayyip Erdoğan ve AK Parti'ye hakaret ettiği iddiasıyla hakkında dava açılan GP Genel Başkanı Cem Uzan'ın yargılanmasına devam edildi. Mahkeme, bugüne kadar ifadesi alınamayan Uzan hakkında ''Savunmadan kaçtığı'' gerekçesiyle gıyabi tutuklama kararı verdi. 
     Bu gelişme üzerine Cem Uzan öğle saatlerinde helikopterle Bursa'ya giderek ifade verdi. İfadesinin bitiminden sonra Cem Uzan hakkındaki gıyabi tutuklama kararı kaldırıldı. 
     Bursa 3. Asliye Ceza Mahkemesi'nin hakkında verdiği gıyabi tutuklama kararından sonra Cem Uzan helikopterle Bursa'ya hareket etti. 
     Helikopterle Bursa'ya geldikten sonra partisinin Bursa İl Başkanlığı'na giden Uzan, daha sonra kalabalık bir konvoy eşliğinde Bursa Adliye Sarayı'na geçti. 
     Adliye Sarayı önünde partililer tarafından karşılanan Uzan, hakkında gıyabi tutuklama kararı veren Bursa 3. Asliye Ceza Mahkemesi salonuna girdi. Cem Uzan, daha sonra Mahkeme Başkanı Coşkun Aktemur'a odasında ifade vermeye başladı. 
     Uzan ile Adliye Sarayı'na gelen partililer, polis tarafından dışarı çıkarıldı. 
     Bursa düzenlenen mitingde, Başbakan Recep Tayyip Erdoğan ve AK Parti'ye hakaret ettiği iddiasıyla yargılandığı Bursa 3. Asliye Ceza Mahkemesi'nce hakkında gıyabı tutuklama kararı verilen GP Genel Başkanı Cem Uzan, ifade vermesinin ardından Bursa Adliye Sarayı'ndan ayrıldı. 
     Hakkındaki gıyabi tutuklama kararını veren Bursa 3. Asliye Ceza Mahkemesi'nin Başkanı Coşkun Aktemur'a odasında yaklaşık yarım saat süreyle ifade veren Cem Uzan, gazetecilere açıklama yapmadan otomobiline binerek Adliye Sarayı'ndan uzaklaştı. 
     Uzan hakkındaki gıyabi tutuklama kararı da, ifadesini vermesinin ardından kaldırıldı. 
     
     GÜNÜN GELİŞMELERİ 

     Bursa 3. Asliye Ceza Mahkemesi'nde yapılan duruşmaya, 3 yıla kadar hapis cezası talebiyle yargılanan Uzan'ın avukatı Halil Şahin Dost ile Başbakan Erdoğan'ın avukatı Numan Güzey katıldı. Duruşmada söz alan Halil Şahin Dost, yoğun seçim kampanyası nedeniyle müvekkilinin mahkemeye gelemediğini öne sürerek, Uzan'ın ifadesinin alınması için yeniden İstanbul Küçükçekmece Asliye Ceza Mahkemesi'ne talimat yazılmasını talep etti. 
     Erdoğan'ın avukatı Güzey ise bütün davetlere rağmen Cem Uzan'ın savunmadan kaçtığını ve mahkemeyi hafife aldığını savundu. Bu şekilde sonuç alınacağını zannetmediğini belirten Güzey, ''Dava açılalı 8 ay olmasına rağmen, sanık Cem Uzan hala ifadesini vermemiştir. Bu aşamada, biz yasal işlemlerin yapılmasını talep ediyoruz'' dedi. 
     Mahkeme Başkanı Coşkun Aktemur'un, ara karar vermek için salonu 5 dakikalığına boşaltmasının ardından söz alan Cumhuriyet Savcısı Ali Yılmaz, mahkemeden savunmadan kaçtığı için Cem Uzan'ın, CMUK'un 223. ve 229. maddeleri uyarınca gıyaben tutuklanmasını istedi. 
     Bunun üzerine tekrar söz alan Uzan'ın avukatı Dost, müvekkilinin savunmadan kaçmasının söz konusu olmadığını ifade ederek, ''Müvekkilim, her iki davanın da birleştirilmesini ve tek ifade vermeyi beklemiştir. Savunmadan kaçmamıştır'' dedi. Dost, mahkemeden iddia makamının talebinin reddini istedi. 
     Mahkeme Başkanı Coşkun Aktemur, bugüne kadar ifadesi alınamayan Cem Uzan'ın ''Savunmadan kaçtığı''nın anlaşılması nedeniyle, CMUK'un 223. ve 229. maddeleri uyarınca gıyaben tutuklanmasına karar verdi. 

     
</TEXT>
</DOC>
