<DOC>
<DOCNO> 239585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/spor/spo02.html </URL>
<DATE> 2004/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Her yerde Fener var 
</HEADLINE>
<TEXT>


Nobre, Aurelio ve Luciano buluştu, espriler arka arkaya geldi. Yanda oturan birinin "Fenerbahçe marşı" çalan telefonunu duyan Luciano şöyle konuştu "Aaaa, bu da Fenerli" 

ÖZEL RÖPORTAJ YUSUF KOBAL 


FABIO LUCIANO 
Corientes'de birkaç kez şampiyon oldum. Ama kazanılan her zafer, başınıza taç olur. Tomas ile oynamayı çok seviyorum. Takımda kalmasını çok isterim. Recep'i bir maçta duracağı yer konusunda uyardığımı söylüyorsunuz. Hem insan sevdiği kişiyi uyarır, bu nedenle uyarmışımdır. Galatasaray maçındaki el olayına gelince topa bilerek elim gitmedi. Maradona'nın ki, Tanrı'nın eli. Çünkü forvet oyuncusunun eli, Tanrı'nın elidir. Defans oyuncusunun eli ise Şeytan'ın elidir. 6 maç ceza aldığım Brezilya'daki maçta Santoslu oyuncu bana tokat attı. Kavga oldu, ben de bana tokat atan oyuncuyu adeta şutladım. Denizli maçında beni ittiler, birşey yapmamak için birden ona kadar sayıp, yerden öyle kalktım. 

MARCO AURELIO 
Trabzon çok iyi takım ama, Fenerbahçe çok daha büyük. Bu benim ilk şampiyonluğum. Çok büyük tecrübe bu... Paranın ötesinde anlamı var. Daum defansif oynattı beni. Artık ön liberoyum. Markaj yapıp, topu doğru kullanmam işe yaradı, şampiyon olduk. İşimi en iyi şekilde yaptım. Trabzon'da daha ofansif oynuyordum. Burada ise yeni görevlerim var. Devre arasında Brezilya'ya giderken hoca bize iki gün ekstra izin verdi. Bunu vermeyen hocalar da var. 
Fenerbahçe'ye transfer olduğumda, şampiyon olacağımızı söylemiştim. Dediğim doğru çıktığı için Tanrı'ya şükrediyorum. Ayrıca eşim de hamile. Bu sene benim için harika geçti. 

MARCIO NOBRE 
Japonya deneyimim bir hataydı, maceraydı. Çok gençtim. Fenerbahçe seyircisinin bana bestelediği şarkı çok hoşuma gidiyor. O şarkı sayesinde daha çok coşuyorum. Önceden bu kadar gol atacağımı bilmem imkansızdı. Ancak bildiğim birşey vardı, o da çok çalışacağımdı. Daum'un üçüncü bir forveti istemesi, kendi bileceği şey. Fabiano, kendini kanıtlamış, milli bir oyuncu. Alex de umarım Fenerbahçe'ye gelir, çünkü takıma inanılmaz katkısı olur. Kollarımdaki dövmelerden biri, karım Pirincila'nın başharfi. 
Diğer kolumdaki oğlum Nicolas'ı başharfi. Bir tane de sırtımda var o da "Tanrı her zaman yanımda" anlamındadır. Bazı savunma oyuncuları tuvalete gitsem beni takip edecekler. Para bir gün elden gidebilir. Ama şampiyonluk kalır. Para biter, şampiyonluk etiketi durur, ömür boyu... 

'Kartal sürpriz yaptı ' 

FENERBAHÇE Kaptanı Ümit Özat, Beşiktaş'ın ikinci yarıdaki puan kayıplarının kendileri için sürpriz olduğunu, ancak şampiyonluklarının kendi alınterleriyle kazandıklarını belirtti. Devre arasında tempoyu artırdıklarını vurgulayan Sarı-Lacivertli futbolcu, Türkiye Kupası'nı kazanan ve yarışı sonuna kadar kovalayan Trabzonsporlu oyuncuları da kutladı. 

Fener pür neşe 

Kendilerini alkışladılar 
DENİZLİSPOR maçı sonrası şampiyonluğu ilan eden Fenerbahçe dün iki gün aradan sonra Samandıra Tesisleri'nde oldukça neşeli bir idman yaptı. Çalışma başlarken birbirlerini alkışlayarak sevinç gösterisi yapan futbolcular daha sonra ellerine birer top alarak ayakla havaya diktiler. Sarı - Lacivertli futbolcular daha sonra da kendilerine medyayı hedef seçtiler ve basın mensuplarının üzerine top atarak şakalaştılar. Çift kale maçta ise atılan her gol sonrası timsah yürüyüşü yaptılar. 

Kaleci Hooijdonk 
TEKNİK Direktör Daum'un son yarım saatine yetiştiği antrenmanda yeni imajı ile dikkat çeken Hooijdonk ise eldivenleri eline geçirerek kaleciliğe soyundu. Hollandalı futbolcu, golcülüğünün yanı sıra yaptığı kurtarışlarla da çok iyi bir kaleci olduğunu sergiledi. Bu arada idman sonrası bir basın toplantısı düzenleyen Fatih Akyel, "Galatasaray'a gitmeye niyetim yok. Ne Ergun Gürsoy, ne de başkasıyla görüştüm. Kulübümle bir yıllık mukavelem var. Takımımı seviyorum. Burada kalacağım" diye konuştu. 

Bravo Bordeaux 

Fenerbahçe'nin Devler Ligi'ne direkt katılmasını yakından ilgilendiren maçta Fransız ekibi, PSG'yi perişan etti 

Monaco'yu rahatlattı 
ÖNÜMÜZDEKİ sezon Türkiye'yi Şampiyonlar Ligi'nde temsil etmeye hazırlanan Fenerbahçe, gözünü Fransa Ligi'ne çevirdi. Sarı-Lacivertliler'in, Devler Ligi'ne direkt olarak katılabilmesi için Monaco'nun en kötü ihtimalle ligi ikinci sırada bitirmesi gerekiyor. Puan sıralamasında şu anda ikinci durumda bulunan Monaco, üçüncü PSG'nin puan kaybıyla rahat bir nefes aldı. 

Lyon ile oynayacak 
PARİS Saint Germain, Bordeaux deplasmanından 3-0'lık yenilgiyle dönerek son iki haftaya girilirken dün Strasbourg ile deplasmanda 0-0 berabere kalan Monaco'nun ikinci sıradaki yerini koruma şansını artırdı. PSG, önümüzdeki hafta lider Lyon ile karşılaşacak. Bu karşılaşmadan Lyon'un galibiyet veya beraberlik alması durumunda Monaco ikincilik yarışında rahatlayıp, Fener'in yolunu açacak. 

Boğa huzur buldu 

YUSUF DURSUN 

FENERBAHÇE formasıyla attığı gollerle şampiyonluğun kazanılmasında önemli bir rol oynayan Serhat, hayatının en keyifli günlerini geçirdiğini söyledi. Yıldız futbolcu, "Kadıköy'ün çılgın boğası, görevini bu sezon için tamamlamıştır. Benim için alemci gece kuşu dediler. İşte sonuç. Serhat Akın oynadığı futbol ve attığı gollerle herkese cevabını verdi" diye konuştu. 

Yıldırım, Erdoğan'a gidiyor 

FENERBAHÇE Başkanı Aziz Yıldırım Malatyaspor ile oynayacakları sezonun son maçına Başbakan Recep Tayyip Erdoğan'ı davet etmek için bugün Ankara'ya gidecek. Saat 13.00'te Başbakanın huzuruna çıkacak olan Aziz Yıldırım, Recep Tayyip Erdoğan'a şampiyonluk kupasını elinden almak istedikleri mesajını iletecek. 

Biletler tükendi 

ŞAMPİYON Fenerbahçe'nin Malatyaspor ile oynayacağı son maçın biletleri dün satışa çıkmasının ardından beş saatte tükendi. Sarı - Lacivertli taraftarlar sabahın erken saatlerinden itibaren gişe önlerinde uzun kuyruklar oluşturdu ve bilet almak için yoğun çaba harcadı. Bu arada taraftarlar üç yıldızlı formaları alabilmek için de akın akın Fenerium mağazalarına koştu. 


</TEXT>
</DOC>
