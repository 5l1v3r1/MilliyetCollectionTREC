<DOC>
<DOCNO> 246968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonyas08.html </URL>
<DATE> 2004/06/10/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Prefabriklerde ''cinsel yaşam'' çok zor... 
</HEADLINE>
<TEXT>

     Adapazarı'nda prefabrike konutlarda yaşayanlar üzerinde 2 yıl süreyle yapılan araştırmada, mekan darlığının cinsel yaşamı olumsuz etkilediği ve psikolojik sorunlara neden olduğu belirlendi. 
     Sakarya Üniversitesi Sosyoloji Bölümü ile Adapazarı-Kanada Eğitim Uygulama Okulu'nca yapılan araştırma sonuçlarını Sosyoloji Bölüm Başkanı Prof. Dr. Musa Taşdelen, AA muhabirine değerlendirdi. 
     Taşdelen, prefabrike konutlarda yaşayan bir çok insanın deprem psikolojisinden kurtulduğunu söyledi. 
     Dar mekanlarda yaşamaya bağlı olarak önemli sorunlar oluştuğunu ifade eden Taşdelen, şöyle konuştu 
     ''Mekan darlığı psikolojik sorunlara neden oldu. Deprem ve diğer afetlerden sonra insanlara maddi yardımın yanında psikolojik destek verilmesinin gerekliliği ortaya çıktı. Özellikle dar mekanlarda yaşamaya alışkın olmayanlar cinsel yaşamda daha büyük sorun yaşıyor. Buna bağlı olarak psikolojik sorunlar büyüyor.'' 
     
     MEKAN DARLIĞI STRES NEDENİ 

     Araştırmayı yürüten Adapazarı-Kanada Eğitim Uygulama Okulu Müdürü Uzman Psikolog Nesri Girgin, 967 anne üzerinde araştırma yapıldığını söyledi. 
     Annelere 48 ayrı soru sorulduğunu ve anket çalışmasından önce prefabrike konutlarda yaşayanlara yönelik gözlem yapıldığını ifade eden Girgin, ''Mekan darlığı kadınlarda strese neden oldu'' dedi. 
     Sosyo-ekonomik durumu iyi olan ancak depremde bu durumunu yitirenlerin cinsel yaşamda daha çok sorun yaşadığını ve bunu ifade etmekte zorlandığını kaydeden Girgin, şunları söyledi 
     ''Prefabrikelerde yaşayan annelerin kendi yaşantıları, çocukları, eşi ve komşularıyla olan ilişkilerini ortaya çıkarmak için çalışma yapıldı. Çalışmada kadınları anne, kadın ve insan olarak ele aldık. Cinsel ilişkilerin sürekli ertelenmesi kadınlarda eşlerine yönelik şüphe oluşmasına sebep oldu. Birçok kadın bu yüzden eşini kaybetme korkusu yaşadı.'' 

     
</TEXT>
</DOC>
