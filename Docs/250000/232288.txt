<DOC>
<DOCNO> 232288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sondun61.html </URL>
<DATE> 2004/04/17/ </DATE>
<TIME> 23.33 </TIME>
<AUTHOR>  </AUTHOR>
<HEADLINE>
KKTC'de BDH "işte bahar işte avrupa" şöleni düzenledi 
</HEADLINE>
<TEXT>

     KKTC'deki Barış ve Demokrasi Hareketi BDH , 24 Nisan'daki referandumda Annan Planı'na ''evet'' denmesi amacıyla, ''İşte Bahar işte Avrupa'' adlı bir şölen düzenledi. 
     Referandumlardan her iki tarafta da ''evet'' sonucunun alınması gerektiği mesajını vermeyi amaçlayan ve ''Güzel Bir Gelecek 'Evet'le Gelecek'' sloganıyla düzenlenen şölen, Yakın Doğu Üniversitesi Atatürk Kongre ve Kültür Merkezi'nde yapıldı. 
     BDH Genel Başkanı Mustafa Akıncı, etkinlikte yaptığı konuşmada, anlaşmayı uygulamanının en büyük güvencesinin halkın çözüm yönündeki kararlılığı olduğunu belirterek, Annan Planı'na bu nedenle 'evet'' dediklerini söyledi. 
     ''Çözüme, baharda Avrupa'ya bir hafta, bir evet kadar yakınız'' diyen Akıncı, çözüm için iki ''evet''e ihtiyaçları olduğunu, bu nedenle Rumları da ''evet'' demeye ikna etme görevleri bulunduğunu kaydetti. 
     Mustafa Akıncı, Pazartesi günü Rum komünist AKEL partisini ziyaret edeceklerini ve Kıbrıs Türk halkının çözüm mesajını ileteceklerini belirtti. 
     Annan Planı'nın her iki tarafın çıkarlarını dengeleyen bir plan olduğunu ifade ederek, planla her iki tarafın ilk kez gerçekle yüzleştiğini dile getiren Akıncı, ''tek karış vermeden anlaşma olamayacağını, Rum tarafının da yetkileri paylaşmak zorunda olduğunu'' söyledi. 
     Kıbrıs sorununun, Cumhurbaşkanı Rauf Denktaş ve Rum lider Tasos Papadopulos'un istediği gibi çözülmeyeceğini, Annan Planı çerçevesinde çözüleceğini söyleyen Akıncı, AB normlarının yaşam standartları olacağını kaydetti. 
     Annan Planı'nda yararlarına olan uzun bir liste olduğunu, aynı şeyin Rum tarafı içinde geçerli olduğunu anlatan Mustafa Akıncı, Annan Planı ile ''gerçek anlamda devlet ve egemenliğe kavuşacaklarını'' ifade etti. Akıncı, ''Kendi kendimizi yöneteceğiz, kendi evimizin efendisi olacağız'' dedi. 
     Mustafa Akıncı, hükümetin küçük ortağı Demokrat Parti'nin DP , referandumda tabanını serbest bırakma kararına da değinerek, DP'nin bir kenarda oturacağına inanmadığını, Cumhurbaşkanı Denktaş'ın direktifleriyle, ''hayır'' için ciddi şekilde çalışacağını söyledi. 
     
</TEXT>
</DOC>
