<DOC>
<DOCNO> 236286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sontur30.html </URL>
<DATE> 2004/04/30/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
DEHAP "İstanbul'da DİSK ve KESK'in mitingine katılacağız" 
</HEADLINE>
<TEXT>

     DEHAP İstanbul İl Örgütü, DİSK ve KESK'in tertipleyeceği mitinge katılma kararı aldığını açıkladı. 
     DEHAP Parti Meclisi Üyesi Osman Ergin, İstanbul İl Merkezi'nde yaptığı açıklamada, partiler ve sendika konfederasyonlarının 1 Mayıs'ı birlikte kutlama çalışmalarında bir mutabakata varamadığını hatırlatarak, ''1 Mayıs'ın birlikte kutlanması umudumuz gerçekleşmez ise yığınsal ve gerçekçilik zeminini yitirmiş olmasına rağmen, partimiz, DİSK ve KESK'in tertiplediği kutlamaya katılma kararı almıştır'' dedi. 
     Ergin, ancak 2 Mayıs gününden sonra DİSK ve KESK ile ilgili eleştiri haklarını da saklı tuttuklarını kaydetti. 
     Partinin İstanbul İl Başkan Vekili Cemal Kavak ise Ergin'in açıklamasının ardından basın mensuplarının sorularını yanıtladı. 
     Kavak, ''Hak ve taleplerin yerine getirildiği kutlamalar herkesin hakkıdır, yer önemli değildir. Bunun suç olduğunu söyleyen eğer vali ise suç işlemiştir. Saraçhane'de yapılacak olan eyleme katılmayı suç olarak görmüyoruz'' dedi. 
     ''DEHAP olarak Taksim'e çıkacak mısınız DİSK ve KESK Taksim'e yürüme kararı alırsa, polis de müdahale ederse tavrınız ne olur '' sorusuna da Kavak, ''Tertip komitesinin alacağı karara uyacağız. Taksim'e yürüyeceklerse biz de yürürüz. Ancak, tek başımıza Taksim'e çıkmayacağız. Parti olarak Taksim saplantımız yok zaten'' yanıtını verdi. 
     Kavak, DEHAP üyelerinin, İstanbul'da bu yıl yapılacak 1 Mayıs kutlamalarına önceki yıllardaki ilgiyi göstermeyeceğini de ifade etti. 
     
</TEXT>
</DOC>
