<DOC>
<DOCNO> 223666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/yazar/toruner.html </URL>
<DATE> 2004/03/19/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Devlet böyle yönetiliyor 
</HEADLINE>
<TEXT>

   
   Dünkü gazetelerden birinde İçişleri Bakanı Abdülkadir Aksu'nun bürokrasi ile ilgili bir hatıratı vardı. 1968 yılında kaymakam iken bir vatandaş için yaptığı silah ruhsatı başvurusunun 1988 yılında yani tam 20 yıl sonra Bakan iken kendisinin onayına sunulduğunu anlatıyordu. 
   Benim başıma gelen daha da ilginç. 
   Yıl 1997. Ben Anavatan Partisi milletvekiliyim. Sayın Mesut Yılmaz başbakan ve parti lideri. Bir gün beni çağırdı. Genel ekonomik konuları konuştuk. Bu arada, boşalan Sermaye Piyasası Kurul üyeliklerinden birisi için benden bir aday istedi. Ben de, bir gün düşündükten ve atanmasını teklif edeceğim kişinin kendisine de sorduktan sonra, sermaye piyasaları konusunda deneyimli, ABD'de bu konuda doktora yapmış olan ve o sırada zaten kurumda görevli olan "Cahit Yılmaz"ın bu görev için uygun olacağını makama giderek kendisine bildirdim. 
   Makamda iken Mesut Bey, "Bu arkadaşı Hazine'den Sorumlu Devlet Bakanımız Güneş Taner bir araştırsın" dedi ve Sayın Bakan'ı aradı. Güneş Bey, "Cahit Yılmaz" adını kaydettiğini ve kendisine bir - iki gün süre verilirse, bu arkadaşı etraflıca araştıracağını söyledi. Diğer ekonomik konuları konuştuktan sonra Mesut Bey, benden işin sonucunu almak için iki gün sonra gelmemi istedi. 
   İki gün sonra Mesut Bey'i tekrar ziyaret ettim. "Güneş Bey'i arayıp, sonucu alalım" dedi. Güneş Bey arandı. Sayın Bakan "Efendim, çocuğu etraflıca araştırdım. Çok mükemmel bir seçim yapmışsınız. Atamayı hemen yapalım" cevabını verdi. Mesut Bey de Devlet Bakanı'ndan Bakanlar Kurulu Kararnamesi'nin sevkini istedi. 
   Cahit Bey'i arayarak tebrik ettim. Bana "Kararname sevk edilmiş ama benim atamam olmadı. Cahit Yılmaz isimli kimsenin tanımadığı bir arkadaşın ataması olmuş" dedi. "Kardeşim, o sensin işte" deyince, "Yaman Bey, Benim soyadım Yılmaz değil, Sönmez" demez mi. şoke oldum. Yanlışlıkla, Sayın Başbakan'a "Cahit Sönmez" yerine "Cahit Yılmaz" adını vermiştim. 
   İşin en ilginç tarafı, Sayın Bakan, olmayan bir kişi "Cahit Yılmaz" için her türlü araştırma yaptırmış ve olumlu sonuç almıştı. Olmayan bir kişinin, "etraflı" araştırması yapıldıktan sonra Sermaye Piyasası Kurulu üyeliğine atanması için kararname sevk edilmiş, bütün bakanlar imzalamaya başlamıştı. Olmayan bir kişi için Bakanlar Kurulu Kararı'nın bütün imzaları tamamlandı. 
   Hatanın düzeltilmesi için hemen Sayın Yılmaz'ı aradım. "Telaş etme, Bakanlar Kurulu Kararı yayımlanmadan düzeltiriz" dedi. Gerçekten karar Resmi Gazete'de düzeltildi. 
   16 Ekim 1997 tarihinde, "Cahit Sönmez"in Sermaye Piyasası Kurulu üyeliğine atanması ile ilgili kararname Resmi Gazete'de yayımlandı. 
   
      
   
</TEXT>
</DOC>
