<DOC>
<DOCNO> 222801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/soneko42.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Hortumcuların, boğazını makasla kestik... 
</HEADLINE>
<TEXT>

     Maliye Bakanı Kemal Unakıtan, ''Hortumcuların soyguncuların boğazını makasla kestik'' dedi. 
     Unakıtan, Tekirdağ'ın Hayrabolu İlçesi Kültür Merkezi'nde partililerle yaptığı sohbet toplantısında, Belediye Başkan adayı Şener Çelikayar'ı tanıtarak, Türkiye'de yerel yönetimlerin güçlendirileceğini ve Ankara'dan yerel yönetimlerin idare edilemeyeceğini söyledi. 
     Dünyanın sayılı devlet adamlarının Türkiye'ye gelerek, Başbakan'dan randevu almak için yarış halinde olduğunu ifade eden Unakıtan, ''Devlet adamları laf olsun diye Türkiye'ye gelmiyorlar. Türkiye'de işler iyiye gidiyor. Ondan geliyorlar ondan...''dedi. 
     İstikrara oturan ekonomide, hız yapacaklarını da belirten Unakıtan, şunları kaydetti 
     ''Hortumcuların, soyguncuların boğazını kestik. İbrahim Tatlıses şov yapıyor. Vatandaşlara pilav üstü döner ikramı oh ne ala. Ama ne olmuş o pilavlar, o konserler bizim paramızla yapılmış bizim. Biz o paraları alacağız birer birer. Türkiye de idarecilerin yaptığı yanlışları halk çekiyor. Geçen yıl 15 katrilyon tasarruf yaptık. Bu tasarrufu yaptık diye işler kalmadı ki. Bu yılda 5-6 katrilyon tasarruf yapacağız.'' 
     
     MALKARA 
     Unakıtan, Malkara İlçesi Belediye Sosyal Tesisleri'nde yaptığı konuşmada da, Organize Sanayi Bölgesi'ni en kısa sürede tamamlayarak, insanların sanayi bölgelerine göç etmesini önleyeceklerini söyledi. 
     Maliye Bakanı Unakıtan, ''Ekonomiyi düzelttik. Bu yolda hızla ilerliyoruz. Elektriğe, akaryakıta kolay kolay zam yapmıyoruz. IMF'yi falan dinlediğimiz yok. Yaptığımız uygulamalar birilerine dokunuyor. Hiç gocunmasınlar, onlardan alıp garibanlara vereceğiz'' diye konuştu. 
     
</TEXT>
</DOC>
