<DOC>
<DOCNO> 245165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/guncel/gun03.html </URL>
<DATE> 2004/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Uçan oteller' görücüde 
</HEADLINE>
<TEXT>


Atatürk Havalimanı'nda açılan fuarda, Başbakan Tayyip Erdoğan'ın da kullandığı 36 milyon dolarlık Falcon 900 EX jet uçağı büyük ilgi gördü 

İSTANBUL Milliyet 

5. Uluslararası Sivil Havacılık ve Havalimanları Fuarı AIREX 2004", Ulaştırma Bakanı Binali Yıldırım tarafından açıldı. Fuarda sergilenen ve Başbakan Recep Tayyip Erdoğan'ın da seçim gezilerinde tercih ettiği 36 milyon dolarlık Falcon 900 EX jet uçak büyük ilgi gördü. Atatürk Havalimanı'ndaki fuarın açılışında konuşan Yıldırım, AB ve Uluslararası Sivil Havacılık Örgütü'nün normlarına uygun Sivil Havacılık Kanun Tasarısı'nı önümüzdeki hafta başında Meclis'e getireceklerini belirterek, "Sivil havacılıktaki sessiz devrimi yasal altyapı düzenlemesiyle önemli bir noktaya getirmiş olacağız" dedi. Yıldırım, sözlerini şöyle sürdürdü 

'Koridor sorunu çözüldü' 
"Yıllardan beri komşu ülkelerimizle aramızda devam eden uçuş koridorlarıyla ilgili sorun, görüşmeler yoluyla Suriye ve Yunanistan ile çözüldü. Bunun sonucu transit konumunda olan ülkemizdeki hava geçiş koridorları sayısı artırıldı ve ilave gelir sağlandı." 
Fuarda sergilenen süper lüks jet Falcon 900 EX ile 12 kişi seyahat edebiliyor. İstanbul'dan Kanada'ya Non - Stop uçabilen jette 6 ayrı telefon hattı, mutfak, 2 tuvalet ve yatak odasına dönüşebilen bir bölüm de mevcut. İç mimarisi ile 5 yıldızlı otel odalarını aratmayan uçak aynı zamanda ofis olarak kullanılabiliyor. 36 milyon dolar değerindeki uçağın kokpiti de savaş uçaklarında kullanılan "Easy cockpit" sistemine göre dizayn edildi. 
Fuar, 6 Haziran Pazar gününe kadar gezilebilecek. 


</TEXT>
</DOC>
