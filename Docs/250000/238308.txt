<DOC>
<DOCNO> 238308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/spor/spo06.html </URL>
<DATE> 2004/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli alarma geçti 
</HEADLINE>
<TEXT>


Vali Gazi Şimşek, Fenerbahçe maçı öncesi Emniyet Müdürü İhsan Ünal ve Denizli Başkanı Zafer Katrancı ile güvenlik zirvesi yaptı, alınacak önlemleri tartıştı 


FENERBAHÇE maçı öncesi Denizli'de olağanüstü hal ilan edildi. Vali Gazi Şimşek, Emniyet Müdürü İhsan Ünal ve Denizlispor Başkanı Zafer Katrancı'nın dün yaptığı güvenlik zirvesinden önemli kararlar çıktı. Ligde zirveyi yakından ilgilendiren kritik mücadelede herhangi bir olay yaşanmaması için her türlü tedbirin alınacağına dikkat çeken Vali Şimşek, Denizli emniyetinin maça hazır olduğunu söyledi. 

İşte önlem paketi 
1- Stat içindeki tel örgülerin olmadığı bölümlerde 600 ila 900 olan polis sayısı 1400'e çıkarıldı. 
2- 200 kişilik Askeri kuvvet de tribünde iki takım taraftarları arasında tampon bölge oluşturacak. 
3- Şehir girişinde Fenerbahçeliler'i taşıyan otobüslerde geniş çaplı arama yapılacak. Şüpheliler gözaltına alınacak. 
4- Stat yakınındaki tüm caddelerde güvenlik önlemleri alınacak, biletsiz taraftarlar uzaklaştırılacak. 
5- Stadın yanındaki Denizli Lisesi'nin bahçesi pazar günü trafiği önlemek için otopark olarak hizmet verecek. 
6- Fenerbahçe taraftarlarını taşıyan otobüsler Çamlık mevkiinde Askeri yola park ettirilecek ve güvenlik çemberine alınacak. 

Bomba ihbarı panik yarattı 

DENİZLİSPOR Kulübü'ne dün yapılan bomba ihbarı heyecanlı dakikaların yaşanmasına yol açtı. Sabah saatlerinde bomba imha ekipleri kulüp binasının hemen yakınına bırakılan çanta için çevrede geniş önlemler aldılar, daha sonra çantayı bıçakla kestiler. Büyük panik yaratan çantanın içinden erkek iç çamaşırı çıktı. 


</TEXT>
</DOC>
