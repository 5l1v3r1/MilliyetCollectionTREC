<DOC>
<DOCNO> 216315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sonspo31.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Yakın şimdilik takımda önemli bir rol oynamıyor 
</HEADLINE>
<TEXT>

     Almanya Birinci Ligi Bundesliga takımlarından VFB Stuttgart'ta, teknik direktörü Felix Magath, FC Basel'den 2.5 milyon Euro'ya transfer ettikleri Türk asıllı İsviçreli futbolcu Hakan Yakın'ın, şimdilik takımda önemli bir rol oynamadığını söyledi. 
     Felix Magath, bugün Stuttgart'ta yaptığı açıklamada, Hakan'ın şimdilik yedek kulübesinde oturacağını belirterek, ''Biraz sabırlı olmak zorunda. Orta alanda değişiklik yapmama için bir neden yok'' dedi. 
     Hakan'ın, bir an önce maçlara çıkması için alınmadığını ifade eden Magath, Hakan'ın fiziksel olarak henüz hazır olmadığını kaydetti. 
     Hakan'ın, FC Basel'den alınması Fenerbahçe'nin tepkisini çekmiş, Fenerbahçe Teknik Direktörü Christoph Daum, Hakan ile anlaşmaya vardıklarını, buna karşın bu futbolcunun VFB Stuttgart'a gittiğini açıklamıştı. 
     
</TEXT>
</DOC>
