<DOC>
<DOCNO> 219191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sondun44.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haitili isyancı lider Philippe "Haiti'nin yeni askeri lideri benim" 
</HEADLINE>
<TEXT>

     Haiti'deki isyancı hareketin lideri Guy Philippe, kendisini Haiti'nin yeni askeri lideri ilan etti. 
     Philippe, yanında diğer isyancı liderler ve Haiti polisinin üst düzey yetkilileri bulunduğu halde düzenlediği basın toplantısında, ''Ben şefim'' dedi. Philippe, bunun ne anlama geldiği sorusuna ise ''Askeri şef'' yanıtını verdi. 
     Toplantıda siyasi bir beklentisi olmadığını yineleyen Philippe, ''Politikayla ilgilenmiyorum. Devlet başkanı yasal devlet başkanıdır, ki biz onun emirlerine uyarız'' dedi. 
     Philippe, isyancıların silahsızlanmasıyla ilgili soruya da ''Silahsızlanacağız'' yanıtını verdi. 
     Haiti'de devlet başkanı Jean-Bertrand Aristide'in önceki gün ülkesini terk etmesinden sonra, Yüksek Mahkeme Başsavcısı Boniface Alexandre yasa gereği geçici olarak devlet başkanı olmuştu. 
     
</TEXT>
</DOC>
