<DOC>
<DOCNO> 241640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/soneko02.html </URL>
<DATE> 2004/05/21/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
TÜSİAD İstikrara giden yolda alınması gereken daha çok mesafe var 
</HEADLINE>
<TEXT>

     TÜSİAD Yönetim Kurulu Başkanı Ömer Sabancı, ''Bugün gelinen noktada, enflasyonla mücadele açısından önemli kazanımlar sağlanmasına karşın, istikrara giden yolda alınması gereken daha çok mesafe olduğu açıktır'' dedi. 
     Sabancı, Almira Otel'de düzenlenen BUSİAD ödül töreninde yaptığı konuşmada, AB Komisyonu'nun, bu yıl Aralık ayında Türkiye'nin Kopenhag siyasi kriterlerini yerine getirdiğini teyit ettiği takdirde, tam üyelik müzakere sürecinin başlayacağını söyledi. 
     ''Hükümetimiz, son anayasa değişikliklerinde kararlı adımlarla siyasi iradesini sergilemektedir, ancak uygulama örnekleri vermemiz, en az yapılan yasal düzenlemeler kadar önemlidir'' diyen Sabancı, şöyle devam etti 
     ''Önümüze gelen en önemli eksiklik, hukuk ve yargı sistemimiz ile ilgili gözüküyor. Bu alanda, TÜSİAD olarak, geçen yılın sonunda Avrupa İnsan Hakları Sözleşmesi ve Adil Yargılanma İlkesi ışığında Hukuk Devleti ve Yargı Raporu yayınladık. Bu rapor, Anayasa Hukuku, İdare Hukuku ve Ceza Hukuku'nu inceledi. Türkiye'de Hukuk Devleti anlayışının olmazsa olmaz koşulları olarak kabul edilen hususların eksik olması, yargının etkin işleyişine olan güveni sarsmaktadır.'' Sabancı, bu kaygıların modern bir toplumsal yapıda yerleşmiş olmasının, bireyin, devlete ve kurumlarına olan güveninin azalması tehlikesini doğurduğuna işaret ederek, AB'ye uyumda, ''Hukuk Devleti'' olmanın ve bireysel ve kolektif özgürlüklerin garanti altına alınmış olmasının gereğine dikkat çekti. 
     
     EKONOMİDEKİ GELİŞMELER 
     Ömer Sabancı, Türkiye ekonomisinin, bugüne kadar yaşadığı çok sayıda krizi, çoğu kez kısa vadeli bakış açılarıyla uygulamaya konulan ve yapısal iyileştirmelerden çok, piyasayı hemen etkilemeyi hedef alan önlemlerle aşmaya çalıştığını ifade ederek, şöyle devam etti 
     ''Ancak bu yaklaşımlar, Türkiye'nin yapısal sorunlarının giderek büyümesine ve karmaşıklaşmasına neden olmaktan başka bir işe yaramadı. Mevcut krizler nedeniyle IMF ile şimdiye kadar 18 anlaşma yapıldı. Özellikle son 10 yılda bir çok ekonomik program hazırlandı. Bunlar zaman zaman yenilendi, değiştirildi, fakat hiçbir zaman uygulanamadı. Bu istikrarsız süreçlerden dersimizi almış olmalıyız ki, son krizden sonra, uygulamaya başladığımız programı, hükümet değişikliklerine rağmen devam ettirdik ve bazı yapısal değişimleri gerçekleştirebildik. Ekonomik programın öngördüğü sıkı maliye ve para politikalarının meyvelerini vermeye başladığı iki yıl geçirdik.'' IMF ile imzalanan anlaşmanın sonlanmasına kısa bir süre kaldığını anımsatan Sabancı, uygulanmakta olan ekonomik programın Türkiye ekonomisine kazandırdıklarını ve bu kazanımları sürekli kılabilmek için yapılması gerekenleri değerlendirmek için uygun dönemde bulunulduğunu belirtti. 
     Sabancı, programla birlikte, ekonomik temellerdeki güçlenmenin belirginleşmeye başladığını belirtirken, şu görüşlere yer verdi 
     ''Enflasyon ve faizler düşerken, üst üste iki yıl öngörülenin üzerinde büyüyebildik. Ekonomik ilişkilerin yeniden yapılandığı bu süreçte yüksek verimlilik artışları gerçekleştirdik, maliyetlerimizde ise önemli ölçüde gerilemeler yaşadık. Özellikle, geçtiğimiz yılın ikinci yarısında yaşanan gelişmeler nedeniyle ekonomideki tüm göstergelerde ve beklentilerde hissedilir bir iyileşme yaşandığına hepimiz şahit olduk. Ancak, bugün gelinen noktada, enflasyonla mücadele açısından önemli kazanımlar sağlanmasına karşın, istikrara giden yolda alınması gereken daha çok mesafe olduğu açıktır.'' 
     
     İÇ VE DIŞ GELİŞMELERE DUYARLI EKONOMİ 
     Son günlerde yaşanan gelişmelerin, ekonominin iç politikaya, dış dünyadaki gelişmelere ve diğer muhtelif etkenlere karşı duyarlı olma özelliğini koruduğunu gösterdiğini vurgulayan Sabancı, başta petrol olmak üzere, uluslararası fiyatlardaki artışlar, ABD ekonomisindeki gelişmelerin yarattığı olumsuz beklenti, cari işlemlerde ocak ve şubat aylarında kaydedilen 2 milyar 900 milyon dolarlık açık ve YÖK Yasa Tasarısı çevresinde yükselen siyasi tartışmaların piyasalarda hareketlenmeye neden olduğunu, kurda ve faizlerde gerçekleşen yükselmeyle beklentilerin, dönemsel olarak olumsuz biçimde etkilendiğini ifade etti. 
     Sabancı, rehavete kapılmamak ve uygulamada hata yapmamak kaydıyla mevcut programın, bu gelişmelerin yarattığı olumsuzlukları bertaraf edecek güce sahip olduğuna dikkati çekerek, ''Yeniden pozitif beklenti-pozitif gelişme çizgisine oturabilmenin koşulları bellidir Temel dengesizliklerin giderildiği bir ortamda yapısal reformlara devam etmek, bütçe disiplinine sıkı sıkıya bağlı kalmak, Türkiye ekonomisine tarihsel olarak belirleyici rol oynamış olan siyasi güven ortamını sürdürmek ve son olarak da, IMF ile ilişkilerin, 2004 yılından sonra nasıl bir şekil alacağını netleştirmek'' diye konuştu. 
     Sabancı, IMF ile devam etmenin, karşı karşıya kalınan risklerden korunabilmek için gereken ''güvenli limanı'' yaratacağını, yapısal reformlarla birlikte orta ve uzun vadede ''sürdürülebilir'' büyümeyi gerçekleştirmenin de temellerini oluşturacağını vurguladı. 
     Geçen iki yılda yüksek ekonomik büyümeye rağmen, son beş yıldaki reel büyüme ortalamasının yüzde 1'in altında gerçekleştiğini, birbirini izleyen büyüme ve küçülmelerin, istikrarsızlığın göstergesi olduğunu dile getiren Sabancı, bu durumun sürekli şikayetçi olunan yabancı sermayenin Türkiye'yi neden tercih etmediğini açıkladığını belirtti. 
     Sabancı, bu analizin, aynı zamanda Türkiye'nin en önemli eksikliklerinden birinin, sanayi ve hizmet sektöründeki öncelikleri, kaynak dağılımını belirleyecek bir stratejiden yoksun olduğunu gösterdiğini ifade ederek, ''AB'nin benimsemiş olduğu Lizbon Stratejisi'nin derinlemesine analiz edilmesi ve gerekli paralellikler gözetilerek, Türkiye için orta ve uzun vadeli strateji hazırlanması, önümüzdeki dönemin en önemli gündem maddesi olmalıdır. Bunun, sosyal bir yara olan işsizliğe çare üretebilmek için de zorunlu olduğunu görmeliyiz'' dedi. ''Ekonomik temellerdeki iyileşmenin işgücü piyasalarına yansıması gerçekleşmedi, yeterli istihdam olanakları yaratılmadı ve işsizlik sorunu ciddiyetini korudu'' diyen Sabancı, belirlenmiş stratejiler doğrultusunda yeni üretim kapasiteleri yaratılarak, ''sürdürülebilir'' ekonomik büyümeye kavuşmanın, Türkiye için son derece önemli olduğunu sözlerine ekledi. 
     
     ÖDÜLLER 
     Törende, ''Yılın İşadamı Ödülü'', Sütaş A.Ş.'yi, ülke çapında tanınan bir marka ve pazar lideri haline getirmesi nedeniyle Muharrem Yılmaz'a verildi. 
     ''Eğitim ve Kültüre Destek Ödülleri''ne ise Hüseyin Özdilek, eski Büyükşehir Belediye Başkanı Erdoğan Bilenser ve TOFAŞ A.Ş layık görüldü. 
     Bursa Cumhuriyet Başsavcısı Emin Özler ile yapımcı Osman Yağmurdereli'ye de ''Meslek Ödülleri'' verildi. ÇEKÜL Vakfı Başkanı Prof. Dr. Metin Sözen, ''Çevre Ödülü''ne layık görülürken, bu yıl ilk kez verilen ''Temiz Toplum Ödülü'' ise Türkiye Etik Değerler Merkezi Vakfı'na TEDMER verildi. 
     
</TEXT>
</DOC>
