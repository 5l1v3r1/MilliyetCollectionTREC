<DOC>
<DOCNO> 210130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/soneko03.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Brekk Maaşlardaki artışı tazmin edici önlemleri değerlendirdik 
</HEADLINE>
<TEXT>

     Uluslararası Para Fonu IMF Türkiye Temsilcisi Odd Per Brekk, bugün tamamlanan 7. Gözden Geçirme'nin ilk kısmında, Türkiye'nin, 2003 yılındaki etkileyici ekonomik başarılarının devam etmesi için gerekli ekonomi politikası üzerinde durulduğunu bildirdi. 
     Brekk yaptığı yazılı açıklamada, ''Görüşmeler sürecinde, Hükümet'in, GSMH'nin yüzde 6.5 oranındaki faiz dışı fazla oranına sadık kalmayı taahhüt ederek, bu hedefi gerçekleştirmeye yönelik tüm gerekli önlemleri alacağı taahhüdünde bulunduğu kaydedildi'' dedi. 
     Hükümet'in, emekli maaşları ile asgari ücretteki artışların bütçeye vereceği yükü telafi etmek için, kamudaki ihtiyari harcamaları yüzde 10 oranında kesmeye karar verdiğini belirten Brekk, hedeflenen gelirleri gerçekleştirmeye yönelik bir takım politika tercihlerini de gözden geçirdiğini bildirildi. 
     
     MALİ UYUMUN SÜRDÜRÜLEBİLİRLİĞİ 

     Brekk açıklamasında, gerekli önlemlerin, vergi gelirlerindeki azalmayı da telafi edici yönde olacağını ifade ederek, ''Bundan sonraki dikkat, mali uyumun sürdürülebilirliği ve kalitesine verilecek'' dedi. 
     Moghadam başkanlığındaki IMF heyetinin, geri kalan düzenlemelerle ilgili yapısal reform takviminin geliştirilmesi konusunda çalıştığını kaydeden Brekk, Özellikle bankacılık alanındaki reformları hızlandırıcı adımların atılması üzerinde durulduğunu bildirdi. 
     Brekk, yapısal düzenlemeler çerçevesinde görüşmelerin, mali sektör düzenleyiciliği ve yasal çerçeve ile bu alanda, iyi yönetişim de dahil olmak üzere en iyi uluslararası standartların benimsenmesi üzerinde odaklandığını kaydetti. 
     Heyetin, 7. Gözden Geçirme'nin ikinci kısmını tamamlayabilmek için Şubat ayında yeniden Türkiye'ye geleceği bildirildi. 
     
</TEXT>
</DOC>
