<DOC>
<DOCNO> 214135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sontur22.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Seul usulü ''kaş yaparken göz çıkarma'' 
</HEADLINE>
<TEXT>

     ELÇİN ERGÜN Seul 

Güney Kore Cumhurbaşkanı Moo-Hyun Roh'un Başbakan Recep Tayyip Erdoğan onuruna verdiği yemekte kadeh "kaldırmama" krizi yaşandı. Güney Kore'nin Ankara Büyükelçiliği'nce hazırlanan rapor doğrultusunda yemek öncesinde, "Türkiye'nin dini adetleri gereğince kadeh kaldırılmayacağının" duyurulması Türk heyetinin tepkisine yol açarken, Güney Koreli yetkililer, "Türk yetkililerden teyit aldık" iddiasında bulundu. 
     
     Kadeh kaldırılmayacaktır anonsu 

     Erdoğan'ın Güney Kore seyahati çerçevesinde dünkü temasları Roh'un verdiği resmi akşam yemeği ile noktalandı. Yemeğe sınırlı sayıda basın mensubu, işadamları ve resmi heyet üyeleri katıldı. 
     Yemek öncesinde konuklara Güney Kore Dışişleri protokol yetkililerince, "Türkiye'nin dini gelenekleri ve adetleri nedeniyle kadeh kaldırma merasimi yapılmayacaktır" duyurusu yapıldı. Bu açıklama heyette rahatsızlığa yol açarken, AKP Adana Milletvekili, Başbakan'ın siyasi danışmanlarından Ömer Çelik, "Böyle bir şey olmaz. Bizim talebimiz" değil diye tepki gösterdi ve durumun düzeltilmesini istedi. 
     
     Kadeh yerine teşekkürle bitti 

     Ancak Güney Kore'deki katı protokol kuralları gereğince yeni bir düzeltme anonsu yapılmadı. Koreli protokol yetkilileri ise, "Türk yetkililerden teyit aldıklarını" belirttiler. Türk heyetinin çabaları sonuçsuz kalınca Roh, "iki ülke dostluğu adına kadeh" kaldırmadı. Bunun üzerine Erdoğan'ın da kadeh kaldırmadığı yemekteki konuşmalar, "İki ülke dostluğu adına kadeh kaldırıyorum" cümlesi yerine, "teşekkür ederim" diyerek bitirildi. 
     
</TEXT>
</DOC>
