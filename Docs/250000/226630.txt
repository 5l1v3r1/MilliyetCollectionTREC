<DOC>
<DOCNO> 226630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sonsiy44.html </URL>
<DATE> 2004/03/29/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Baykal Seçimlerde oyumuzu artırdık 
</HEADLINE>
<TEXT>

     CHP Genel Başkanı Deniz Baykal, yerel seçim sonuçlarının, CHP'nin oy tabanında bir daralma olmadığını ortaya çıkardığını söyledi. 
     Baykal, seçim sonuçlarını, genel seçim sonuçlarıyla karşılaştırmanın doğru olmadığını, 1999 yılında yapılan yerel seçimle kıyaslandığında CHP'nin oylarının ciddi oranda artığını kaydetti. 
     CHP Genel Başkanı Baykal, partisinin genel merkezinde düzenlediği basın toplantısında, seçim sonuçlarını değerlendirdi. 
     Toplantıya, duyurulan saatten yarım saat geç başlayan Baykal, rakamların sürekli değiştiğini bu nedenle son verileri alarak değerlendirme yapmak istediği için geciktiğini kaydetti. 
     Baykal, CHP'nin belediye başkanlığı temelinde değerlendirildiğinde bu seçimde yüzde 21.7, il genel meclisi baz alındığında ise yüzde 18'in üzerinde oy aldığını belirtti. 
     Rakamların doğru yorumlanması ve bu seçimin bir yerel seçim olduğunun unutulmaması gerektiğini dile getiren Baykal, yerel seçim sonuçlarını, genel seçimle kıyaslamanın doğru olmayacağını kaydetti. 
     Baykal, CHP'nin 1999'da yapılan yerel seçimlerde aldığı oy oranı ile 28 Mart'taki oranları karşılaştırdı. 1999'daki yerel seçimde CHP'nin il genel meclisi seçiminde yüzde 11.8, 28 Mart'ta ise yüzde 18.2 oranında oy aldığına işaret eden Baykal, arada 8 puanlık bir oy artışı bulunduğuna dikkat çekti. 
     Belediye başkanlığı seçimi baz alındığında ise partisinin oylarının aynı dönem için yüzde 13.8'den yüzde 21.7'ye çıktığını, 7.9 puanlık artış sağlandığını anlatan Baykal, CHP'nin belediye başkanlığı sayısının 372'den 450'ye çıktığını söyledi. 
     
     ''CİDDİ BİR KAYIP YOK'' 

     Baykal, geçmiş seçimlerden örnekler vererek, iktidar partilerinin genel seçimlerden bir süre sonra yapılan yerel seçimlerde ekstra bir kazançla çıktıklarını savunarak, muhalefet partilerinin de oy kaybının şaşırtıcı olmadığını belirtti. 
     3 Kasım seçimleriyle kıyaslandığında da CHP'nin belediye başkanlığı bazında oy oranını artırdığını, il genel meclisi seçiminde ise 1 puanlık bir düşüş görüldüğünü ifade eden Baykal, bu kıyaslama yapıldığında ciddi bir kayıp olmadığının anlaşıldığını bildirdi. 
     Baykal, sonuçların, CHP'nin yapılacak bir milletvekili seçiminde çok ciddi ve iddialı bir konumda olduğunu gösterdiğini söyledi. 
     ''CHP'nin oy tabanında bir daralmanın olmadığı ortaya çıkmıştır'' diyen Baykal, '' Canım, oy tabanı bu ama seçim kaybediliyor... Evet bu üzüntü verici bir tablo, hiç şüphe yok ancak Antalya'da belediye başkanlığı seçimini daha önce 21.95 oy oranıyla kazanmıştık. Bu seçimde 28.26 oy aldık ancak seçimi kaybettik'' diye konuştu. 
     Gaziantep, Sinop, Hatay ve Burdur'da bir önceki seçim ile bu seçimde alınan oy oranlarını kıyaslayarak, oy oranının arttığı halde belediye başkanlığı seçiminin kaybedildiğine dikkati çeken Baykal, merkez sağın çökmesinin ve dengelerin değişmesinin, bu sonuca yol açtığını belirtti. 
     Baykal, CHP'nin daha önceki yerel seçimle bu seçim arasında ciddi şekilde bir oy artışı sağladığını kaydederek, sonuçların sadece rakamlarla değerlendirilemeyeceğini söyledi. 
     CHP Genel Başkanı Baykal, medyada son 1.5 yıldan beri ''CHP husumetine dayalı'' yayınlar yapıldığını savundu. 
     
     ''ELMA İLE ARMUT TOPLANIR MI '' 

     Daha sonra gazetecilerin sorularını yanıtlayan Baykal, iki kutuplu bir seçimde CHP'nin aldığı oy oranının başarı olarak değerlendirilip değerlendirilemeyeceğine yönelik soruya karşılık şöyle konuştu 
     ''Elbette değil. Bununla yetinmek söz konusu olamaz. Çok daha başarılı olmak durumundayız. Onun için çalışacağız, o doğrultuda değerlendirmeler yapacağız. Arayışlar içinde olacağız. Ancak sonuçların, CHP'nin oy kaybını gösterdiği iddiasını, gerçeğe saygısı olan hiç kimse söyleyemez. Elma ile armut toplanır mı 20 partinin katıldığı bir seçimde CHP, ikinci parti olarak kendisini ortaya koymuştur.'' Baykal, CHP içinde bir grup milletvekilinin sonuçlardan memnun olmadığı, bildiri hazırladığı iddialarının ve Genel Sekreter Önder Sav'ın sonuçlarla ilgili ''rakamların dili var'' yorumunda bulunduğunun anımsatılması üzerine, şöyle konuştu 
     ''Bunlar sizin için çok ilgi çekici, anlıyorum. Ama CHP artık istikrara kavuşmuş bir siyasi partidir. Her seçimden sonra oturup, 'Eyvah şimdi ne yapacağız' diye dövünen, kendisine olmayacak yollar arayan bir siyasi parti olmaktan artık çıkmıştır. Bu en büyük kazancımızdır. Halk da toplum da bu nedenle bize güven duymaktadır. CHP, hukukun, demokrasinin işlediği bir siyasi partidir. Herhangi bir sıkıntı, sorun görmüyorum.'' 
     
     ''SÜREKLİ KENDİMİZİ İRDELİYORUZ'' 

     Baykal, 3 Kasım seçimlerinde 6 milyon seçmenin CHP'ye oy verdiğini, bu seçimde ise bu sayının 5 milyona düştüğünü anımsatarak, aradaki farka ilişkin değerlendirmesini soran bir gazeteciye, ''Seçmenin bizden başka bir yere yönelmiş olması gerekmez. Bu katılımla da ilgilidir. CHP'nin oyu oran olarak da sayı olarak da kendisini korumaktadır'' karşılığını verdi. 
     Bir gazetecinin, ''CHP bir özeleştiri yapacak mı '' sorusunu Baykal, ''Biz daima sürekli olarak kendimizi irdeliyoruz. Yeni açılımlar planlıyoruz'' diye yanıtladı. 
     Seçim öncesi yayınlanan anketlerin, sonuca etkisine ilişkin bir soruyu yanıtlarken Baykal, anketlerin herkesin ders alması gereken bir tabloyu ortaya koyduğunu söyledi. 
     ''Anketler ve anketleri vesile yaparak yapılan yönlendirme kampanyalarının, çok açık bir demokrasi zaafı olduğunu''' ifade eden Baykal, ''Maalesef bulunduğumuz noktada ince, rafine, milli iradeye müdahale, demokrasi yönlendirme çabalarına tanık oluyoruz. Bunları aşmaya çalışıyoruz'' dedi. 
     
     ''PARTİDE DEĞİŞİM YOK'' 

     Baykal, parti yönetiminde bir değişiklik yapılıp yapılmayacağını ilişkin bir soruya, ''Hayır'' karşılığını verdi. 
     Alınan sonuçtan kendisini ve parti yönetimini sorumlu tutanlar bulunduğunu anımsatan bir gazeteciye Baykal, şu yanıtı verdi 
     ''Ben parti yönetiminden ayrıldım. Uzun süre hiç bu işlere karışmadım. Partimizin o günkü durumunu herkes gördü, yaşadı ve tekrar demokratik bir seçimle örgütümüzün kamuoyunun talebiyle bir görev, sorumluluk üstlendim. Biz de demokrasi işler, demokrasinin gereği yerine getirilir. Herkes konuşuyor, niye konuşuyor, ne oluyor Bunu irdelemenin zamanı değil şimdi. Fakat, bizim böyle bir anlayışımız yok, biz görevimizi yapıyoruz. CHP, olağanüstü güç koşullarda çok etkili bir çalışmayı sürdürüyor. Bu çalışmadan tabii herkes mutlu değil. Mutsuz olanlar, bu çalışmayı istemeyenler, bundan tedirgin olanlar, önlemek isteyenler faaliyetlerini sürdürüyorlar. Çok doğaldır, herkes bildiği gibi yapacak.'' Baykal'ın basın toplantısına, genel merkezde bulunan Genel Sekreter Önder Sav katılmadı. 
     

     
</TEXT>
</DOC>
