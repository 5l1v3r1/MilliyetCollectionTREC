<DOC>
<DOCNO> 238889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sontur24.html </URL>
<DATE> 2004/05/10/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Ziyal-Harrazi görüşmesinde, Tepe-Akfen olayı gündeme geldi 
</HEADLINE>
<TEXT>

     Dışişleri Bakanlığı Müsteşarı Uğur Ziyal ve İran Dışişleri Bakanı Kemal Harrazi'nin dünkü görüşmesinde, Tepe-Akfen Grubu'na verilen Tahran'daki havaalanının işletme hakkının dondurulmasından duyulan rahatsızlık dile getirildi. 
     Diplomatik kaynaklardan edinilen bilgiye göre, Ziyal, Esenboğa Havalimanı'ndaki görüşmede, İmam Humeyni Havaalanı'nın işletmesinin Türk işadamlarının İran'daki ilk ciddi yatırımı olduğuna dikkati çekti ve bu hakkın Türk firmasından alınması halinde bu yatırımların devam etmeyeceği uyarısında bulundu. 
     Harrazi de, konuyu çözüme kavuşturmak için hükümet bünyesinde komisyon kurulduğunu ve sorunu çözmeye çalıştıklarını ifade etti. 
     Dışişleri Bakanı ve Başbakan Yardımcısı Abdullah Gül ise Dışişleri Bakanlığı'ndan ayrılışında gazetecilerin bu konuya ilişkin soruları üzerine, ''Yapılmış bir anlaşma yok ki. Bundan sonra bakacağız ona'' dedi. 
     Bu arada, dünkü Ziyal-Harrazi görüşmesinde, Kıbrıs konusunun da gündeme geldiği, Harrazi'nin Kıbrıs'taki Türklerin bazı kazanımlarının olması gerektiğine inandığı, ancak bunun için BM Genel Sekreteri Kofi Annan'ın Güvenlik Konseyi'ne sunacağı Kıbrıs raporunu beklediklerini söylediği öğrenildi. 
     Kaynaklar, Harrazi'nin Irak konusundaki gelişmelerden de endişe duyduklarını dile getirdiği ve Türkiye'yi hariç tutarak, komşu ülkelerin yeteri kadar aktif olmamasından şikayet ettiğini belirttiler. 
     
</TEXT>
</DOC>
