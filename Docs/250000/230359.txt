<DOC>
<DOCNO> 230359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/yazar/sazak.html </URL>
<DATE> 2004/04/11/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Kiraz çiçekleri altında 
</HEADLINE>
<TEXT>

   
   Boğaziçi'nin erguvanları gibi erken patlayan kiraz çiçekleri altında ilkyaz coşkusu yaşanıyor, Washington'da. 
   Güneş dışarıya çağırıyor. 
   Parklar, kafeler insan seli. Kuşlar bile daha cıvıltılı, beton blokların dibinde yeşilin tadını çıkarıyorlar. Yola atılmış masalarda gazete kahve keyfi bambaşka. Ne küresel ısınma, ne silahsızlanma, Kıbrıs, Irak her şeyden uzakta dünya başkentinden insan manzaraları izliyoruz. 
   Birkaç adım gerinizdeki otel lobilerinde diplomatlar, askerler, gazeteciler, Türkiye ve dünya meselelerine çözüm arıyor. Karşı köşeden Beyaz Saray'ın güvenlik nedeniyle kapatılmış Batı kanadını görebiliyorsunuz. 
   ABD'yi Irak bataklığına atan kadro orada çalışıyor 
   Amerikalı çocuklar ölüyor, binlerce mil uzakta. 
   Kahve kuyruğunda bir kadın. Tepedeki televizyon ekranına gözlerini dikmiş. Altyazı geçiyor. Kıpırdamadan bakıyor. New York'tan bahar defilesi haberi değil. Ramadi'de 12 deniz piyadesinin ölüm haberi geçiyor. Bir Amerikalı komutan durumu açıklıyor. 
   Kiraz çiçekleri altında... 
   Parklara uzanmış insanlar. 
   Kaygısız, neden Irak'ta öldüklerinden habersiz 
   Ve bir anne. Gözleriyle ekranı tarıyor. Ceset torbalarıyla evlerine dönecek 12 genç insanın kaderini sorguluyor. Muhtemeldir kendi çocuğu da 'demokrasi ve özgürlük' uğruna can pazarında savaşıyor 'Vietnam sendromu' tam da bu değil mi Arlington mezarlığında 55 bin Amerikalı yatıyor. Ülkelerini savunan yüz binlerce Vietnamlı da ABD saldırganlığının kurbanı olmadı mı 
   ABD aynı hatayı Irak'ta kaptı. 
   Petrol savaşı uğruna yalnız bölgeyi değil, kendi ülkesini ve insanlarını da riske attı. Amerikan sözcüleri şimdi, Condoleezza Rice'ın Kongre ifadesinde 'Kurt adam' yerine koydukları Bin Laden'i öldürecek 'gümüş mermi'ye sahip olmadıkları için günah çıkarıyorlar. 
   Oysa dünya kamuoyu 11 Eylül günü 'Hepimiz Amerikalıyız' diyecek kadar terörü lanetlemişti. Bugün Bush yönetiminin 'masumiyeti'nden duyulan kuşku ABD'yi dünyanın gözünden düşürdü. Sıradan Amerikalı bile artık, Irak'ta çocuklarının, kocalarının ölümüne isyan ediyorlar. Petrol uğruna başlatılan bu 'kirli savaş' ABD Dışişleri Bakanı Madeleine Albright'in dediği gibi Amerika'nın ününe gölge düşürdü. 
   Yakında Vietnam benzeri 'Irak'ta savaşa hayır' gösterileri Washington'da da başlar 
   9 Nisan'da Saddam rejimi son bulduktan bu yana bir yıl geçti. 
   Felluce çevresindeki Irak direnişinde yüzlerce kişi öldü. 
   Az daha Türk askerini de 'Sünni üçgeni'nde ölüme gönderecektik 
   Savaşa girmek ve Irak'a asker göndermek için çılgınca uğraş verenler şimdi ne düşünüyorlar 
   İlkyazda, barış çiçekleri açıyor. 
   Güneş dışarıya çağırıyor. 
   
      
   
   
</TEXT>
</DOC>
