<DOC>
<DOCNO> 201323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sondun05.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
E - teşhirciliğin önderi Jenni, internet sitesini kapatıyor 
</HEADLINE>
<TEXT>

     ''İnternet Mahir'' gibi sanal dünyanın ünlülerinden birisi olarak kabul edilen, elektronik teşhirciliğin önderi, ''JenniCam'' sitesinin yaratıcısı Jennifer Ringley, internetten yayınına son veriyor. 
     Dünya televizyonlarındaki ''Big Brother-Biri Bizi Gözetliyor'' programlarının da fikir anası olan Ringley, sitesini neden kapattığını açıklamadı. 
     İnternetin ünlülerinden Ringley, ABD'nin Pennsylvania eyaletindeki Dickinson Üniversitesi'nde okurken, öğrenci odasına 1996 Nisanı'nda yerleştirdiği kameralarla JenniCam.org adlı sitesini başlatmıştı. 
     İnternet gezginleri, kızıl saçlı teşhircinin Web sitesine girerek, 24 saat Ringley'i çıplak durumda dişini fırçalarken, kedileriyle oynarken, oda arkadaşı Dex ile ya da TV izlerken 24 saat boyunca gözetleyebiliyorlar. 
     Ringley, internet sitesini 31 Aralık'ta sona erdirmesine gerekçe göstermezken, ''online ödeme şirketi'' PayPal, sitedeki çıplaklıktan ötürü Ringley'nin hesabının kapatıldığını açıkladı. 
     Kendisini eski bir asosyal bilgisayar delisi olarak tanımlayan Ringley'nin yarattığı internet sitesinin ardından internette şu anda da devam etmekte olan elektronik teşhircilik patlaması yaşanmıştı. Üniversiteyi bitirdikten sonra California'nın başkenti Sacramento'da kar amacı gütmeyen bir sosyal yardım kuruluşunda çalışmaya başlayan Ringley, Web sitesiyle bir sanal insan gözetleme penceresi yaratmayı amaçladığını belirtiyor. 
     Ringley, gözetlenmek istediği ya da buna ihtiyacı olduğu için değil asıl gözetlenmenin umurunda olmadığını anlatmak için JenniCam'i sürekli açık tuttuğunu ifade ediyor. 
     
</TEXT>
</DOC>
