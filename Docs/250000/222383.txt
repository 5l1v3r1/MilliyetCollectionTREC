<DOC>
<DOCNO> 222383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sondun06.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya'da ana muhalefetteki sosyalistler zafer ilan etti 
</HEADLINE>
<TEXT>

     İspanya'da bugün yapılan genel seçimlerde, ana muhalefetteki İspanyol Sosyalist İşçi Partisi PSOE zaferini ilan etti. 
     PSOE'nin parti meclisinden yapılan açıklamada, ''Sandıklardan çıkan oylara göre PSOE açık bir zafer kazanmıştır. Bu PSOE'nin halkın gözünde ne kadar saygın bir büyüme içinde olduğunu göstermektedir. PSOE hükümeti kuracak oy oranına ulaşmıştır'' denildi. 
     PSOE lideri Jose Luis Rodriguez Zapatero, tüm siyasi partileri terörizme karşı mücadelede birleştireceğini söyledi. 
     Seçimlerden 1. parti çıkan PSOE'nin lideri Zapatero, 11 Mart'taki terör saldırılarında hayatlarını kaybedenleri hatırlatıp, ''Hiçbir şeyi unutmamak için'' diyerek 1 dakikalık saygı duruşuyla seçim zaferi konuşmasına başladı. 
     Zapatero, ''Acımızı paylaşan dünyadaki herkese, tüm hükümetlere teşekkür ediyorum'' dedi. İspanyolların seçimlere yüksek katılımla, teröre sandıkta cevap verdiklerini söyleyen PSOE lideri, ''Bu yüksek katılım demokrasinin zaferi ve halk değişen bir hükümet istedi. Tüm oy kullananlara teşekkürler'' şeklinde konuştu. 
     Diyalog, uzlaşma ve barış için çalışacak bir hükümet kuracaklarını ifade eden Zapatero, PP'nin lideri Mariano Rajoy için ''Saygıdeğer bir rakip oldu'' yorumunda bulundu. 
     İspanya'da seçimlere katılım oranı yüzde 77.31 olarak belirtilirken, 2000 yılındaki seçimlerden yüzde 9 daha fazla olduğu açıklandı. 
     
     İKİ PARTİ OYUNU YÜKSELTTİ 

     İspanya'daki genel seçimleri kazanan ana muhalefet partisi İspanyol Sosyalist İşçi Partisi PSOE ile Katalonya Cumhuriyeti Solu ERC 2000 yılına oranla oylarını yükselten iki parti oldu. 
     Seçimler öncesinde yapılan anketler hep iktidardaki Halkçı Parti'nin PP arkasında giden PSOE beklenmeyen bir başarı göstererek, 2000 yılına oranla 29 daha fazla milletvekilini Meclis'e sokarak toplam 164 ile 1. parti oldu. Seçim sonuçlarına bakıldığında PSOE dışında Katalonya Cumhuriyetçi Solu ERC partisinin de 1. olan milletvekili sayısını 8'e çıkarttığı görüldü. Terör örgütü ETA'nın militanları ile görüştüğü için geçen ay Katalonya Özerk Yönetimi Hükümeti'ndeki Başbakanlık görevinden istifa etmek zorunda olan ERC lideri Josep Lluis Carod Rovira Meclis'e girdi. PP'nin ''teröristlerle müzakere ediyor'' diye suçladığı ERC oylarını büyük oranda artırdı. 
     Bu arada, İçişleri Bakanı Angel Acebes yaptığı açıklamada, seçimleri yüzde 43 ile PSOE'nin kazandığını resmen duyurdu. Acebes ile birlikte basın toplantısı yapan Hükümet Sözcüsü Eduardo Zaplana ise ''PSOE'yi tebrik ederim. Hükümet işbirliği içinde olacaktır. Güçlü bir hükümet olmasını temenni ediyoruz. Sorumluluğumuzu sonuna kadar yerine getirip bu anda terör saldırılarını kastederek işbirliğinde çalışmaya devam edeceğiz. Başbakan Aznar ile birlikte İspanya'ya hizmet ettiğimiz için çok gururluyuz'' dedi. 
     1996 yılından bu yana Başbakan Jose Maria Aznar ile Hükümet'te olan PP, siyaseti bırakan 51 yaşındaki Aznar ile birlikte tekrardan muhalefete düşmüş oldu. 
     Seçimlerde Aznar'ın yerini PP'nin başbakan adayı alan Mariano Rajoy ise partisinin merkez binasında yaptığı kısa açıklamada ''Elimiz açık İspanya'yı en iyi durumda bırakıyoruz. Ekonomik olarak İspanya'yı AB'de en fazla büyüyen ülke durumuna getirdik. Ülke olarak terör saldırılarından dolayı zor bir durumdayız. Birlik içinde olacağımızı belirtiyoruz. Parti olarak krala, anayasaya ve İspanya'nın birliğine inanıyoruz.'' dedi. 
     Rajoy ayrıca terör saldırıları sonrasında PSOE'nin çirkin bir seçim kampanyası yürüttüğünü savundu. 
     164 milletvekili çıkartan PSOE'nin gerekli olan 176 milletvekili çoğunluğa ulaşmak için koalisyon hükümeti kurması zorunlu olurken PSOE'ye en yakın partiler olarak CIU, ERC ve IU görünüyor. 
     Öte yandan, genel seçimlerle birlikte yapılan Endülüs Özerk Yönetimi yerel parlamentosu seçimlerini de tek başına iktidar olacak şekilde PSOE kazandı. 
     2000 yılında genel seçimler sonrasındaki Meclis genel dağılımı şöyle olmuştu 
     PP 182, PSOE 125, IU Birleşik Sol 8, CIU Katalonya'da faaliyet gösteren Yönelim ve Birlik Koalisyonu 15, PNV Bask Milliyetçi Partisi 7, CC Kanarya Koalisyonu 4, BNG Galisya Milliyetçi Bloku 3, ERC Katalonua Cumhuriyetçi Solu 1, EA Bask Bölgesi'ndeki Eusko Alkartasuna 1, CHA Aragon Birliği 1, PA Endülüs Partisi 1, IC-V Katalonya için Girişim ve Yeşiller 1. 
     14 Mart 2004 tarihinde yapılan genel seçimler sonrasında Meclis genel dağılımı ise şu şekilde gerçekleşti 
     PSOE 164, PP 148, CIU 10, ERC 8, PNV 7, IU 5, CC 3, BNG 2, CHA 1, EA 1, Na-Bai 1. 
     
</TEXT>
</DOC>
