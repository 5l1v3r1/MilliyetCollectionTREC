<DOC>
<DOCNO> 207905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/soneko07.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
1.5 milyon ton kömür ücretsiz dağıtım için hazırlanıyor... 
</HEADLINE>
<TEXT>

     Hükümetin sosyal uygulamalar çerçevesinde geçen yıl başlattığı düşük gelirlilere ücretsiz kömür dağıtımı uygulamasının bu yıl da sürdürülmesi bekleniyor. Türkiye Kömür İşletmeleri TKİ Genel Müdürlüğü, bu yıl 1.5 milyon ton kömürün torbalı olarak dağıtımını planlanıyor. 
     Hükümetten bu yönde bir karar çıkması halinde dağıtımın başarı ile gerçekleştirilebilmesi için TKİ Genel Müdürlüğü, sevkiyatla ilgili çalışmalara Nisan ayında başlayacak. TKİ, 81 ilin kömür dağıtımı ile ilgili programını 31 Aralık 2004 tarihine kadar tamamlamayı planlıyor. Geçen yıl olduğu gibi bu yıl da kömür dağıtımı illerin ısınma katsayısına göre yapılacak. Buna göre ilk kömür dağıtımı Doğu Anadolu bölgesindeki illerden başlayarak daha sonra diğer bölgeleri kapsayacak. 
     2004 yılında büyük bölümü Soma ve Tunçbilek işletmelerinden olmak üzere 1.5 milyon ton torbalı kömürün dağıtımı planlanıyor. 
     
     İLK UYGULAMA BAŞARILI SONUÇLANDI 
     Bu arada Bakanlar Kurulu'nun geçen yıl Eylül ayında aldığı karar çerçevesinde düşük gelirlilere dağıtımı planlanan 500 kilogramlık kömür ile ilgili program büyük ölçüde tamamlandı. TKİ Genel Müdürlüğü'ne bağlı işletmelerden tüketim bölgelerine 9 Ocak 2004 tarihi itibari ile 626 bin ton kömür sevkiyatı yapıldı. Bu gerçekleşme ile dağıtım programının yüzde 96 oranındaki bölümü tamamlanmış oldu. Bazı illerden valilikler kanalı ile gelen küçük miktarlardaki ek kömür taleplerin de karşılanması da devam ediyor. 
     Yetkililerden edinilen bilgiye göre sevkiyatın önemli bir bölümü demiryolları ile yapılırken talebin bir kısmı da karayolu ile tüketim birimlerine ulaştırıldı. 
     TKİ Genel Müdürlüğü'nün ilk sevkiyata başladığı 10 Ekim 2003 tarihinden bugüne kadar yaklaşık 1 milyon aileye kömür dağıtımı işlemi yapıldı. Yetkililer 4 milyona yakın bir nüfusun ücretsiz kömür uygulamasından yararlandığını bildirdiler. 
     
</TEXT>
</DOC>
