<DOC>
<DOCNO> 233265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sontur28.html </URL>
<DATE> 2004/04/20/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Polis memuru, sigara hırsızlığından tutuklandı 
</HEADLINE>
<TEXT>

     Nevşehir'de 2 ayrı işyerinden sigara çaldıkları iddiasıyla yakalanan 1'i polis memuru 3 kişi, mahkemece tutuklandı. 
     AA muhabirinin aldığı bilgiye göre, devriye gezen polis ekipleri, Atatürk Bulvarı'nda ellerinde poşetle kaçmaya çalışan 3 kişiyi gördü. Kovalamaca sonucunda Halil Gündüz ile Engin Tozyılmaz'ı yakalayan polis ekipleri, üçüncü şüphelinin binerek kaçtığı 01 ND 228 plakalı otomobili, Nar Yolu Caddesi'nde durdurdu. 
     Kendisinin de polis olduğunu söyleyerek tabancasını çıkarıp, polisleri tehdit eden Levent Bahtiyar Tokbay, yaya olarak kaçmaya başladı. Sahil Sokak'ta bulunan bir apartmanın kömürlüğünde etkisiz hale getirilerek yakalanan Tokbay, diğer zanlılarla birlikte Emniyet Müdürlüğü Asayiş Şubesi'ne götürüldü. Kovalamaca sırasında duvardan düşen Emin Yıldırım adlı polis memurunun omzundan yaralandığı belirtildi. 
     Yapılan araştırmada, Adana Cumhuriyet Polis Merkezi'nde görevli olduğu belirlenen Tokbay ile Tozyılmaz ve Gündüz'ün, Yeni Kayseri Caddesi ve Atatürk Bulvarı'ndaki işyerlerinden 3.5 milyar lira değerinde sigara çaldıkları ortaya çıktı. 
     Sanıklar, çıkarıldıkları mahkemece tutuklanarak, Nevşehir E Tipi Kapalı Cezaevi'ne gönderildi. 
     
</TEXT>
</DOC>
