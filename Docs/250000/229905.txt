<DOC>
<DOCNO> 229905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/soneko10.html </URL>
<DATE> 2004/04/09/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
TMSF, batık kredilerde tahsilatı hızlandıramıyor... 
</HEADLINE>
<TEXT>

     Tasarruf Mevduatı Sigorta Fonu TMSF , batık kredilerde tahsilatı hızlandıramıyor. Tasfiye edilen ya da satılan bankalardan Fon'a devredilen takipli alacaklar 11.7 katrilyon, Fon bünyesindeki bankaların batık kredileri 825 trilyon lira oldu. Bu kredilerde ilk üç ayda yalnızca 599 trilyon liralık gerileme gözlendi. 
     ANKA'nın Merkez Bankası verilerinden yaptığı belirlemeye göre, mevcut bankalar ile Fon bünyesine alındıktan sonra kapatılan, tasfiye edilen ya da birleştirilen bankalardan TMSF'ye devredilen tasfiye olunacak krediler, 26 Mart itibariyle 20 katrilyon 138.2 trilyon lira olarak gerçekleşti. Batık kredilerde, 2003 yılı sonundaki 20 katrilyon 964.4 trilyon liralık düzeyine göre 826.3 trilyon liralık düşüş yaşandı. 
     
     12.6 KATRİLYONU TMSF'NİN 
     Batık kredilerin, 12 katrilyon 557.4 trilyon lirayla en büyük bölümünü TMSF ile bünyesindeki bankaların batık kredileri oluşturuyor. TMSF'nin toplam batık kredileri, ilk üç ayda yalnızca 599.1 trilyon lira azaldı. Bu düşüşte büyük ölçüde dövizin Türk Lirası karşısındaki değer kaybı etkili oldu. 
     TMSF'ye alındıktan sonra satılan, tasfiye edilen ya da birleştirilen bankalardan Fon'a devredilen takipli alacaklar, mart ayı sonunda 11 katrilyon 732.8 trilyon lira oldu. Fon kapsamındaki bankaların batık kredileri ise 824.6 trilyon lira olarak gerçekleşti. TMSF'ye devrolunan batık krediler üç ayda 481.3 trilyon, Fon bankalarının batık kredileri 117.8 trilyon lira azaldı. 
     
     DİĞER BANKALARIN BATIK KREDİLERİ 
     Diğer bankaların toplam tasfiye olunacak alacakları ise ocak-mart döneminde 345 trilyon lira azalarak 8 katrilyon 405.4 trilyon liraya indi. Bunun 4 katrilyon 274.2 trilyon 
     liralık en büyük bölümünü kamu bankalarının batık kredileri oluşturdu. Özel bankaların batık kredileri 3 katrilyon 837.3 trilyon, kalkınma ve yatırım bankalarının batık kredileri 164.7 trilyon, yabancı bankaların batık kredileri ise 129.2 trilyon lira oldu. 
     
     12.4 KATRİLYON LİRALIK KARŞILIK 
     Bankalar ve TMSF, batık krediler için toplam 12 katrilyon 445.4 trilyon liralık karşılık ayırdı. Bunun 4 katrilyon 981.5 trilyonunu TMSF'ye devrolunan takipli alacak karşılıkları oluşturdu. Batık krediler için ayrılan karşılıklarda ilk üç ayda yalnızca 9.9 trilyon liralık artış yaşandı. 
     
</TEXT>
</DOC>
