<DOC>
<DOCNO> 237882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonspo22.html </URL>
<DATE> 2004/05/06/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Gürsoy Fenerbahçeli Fatih'in transferini isterim, Emre pahalı... 
</HEADLINE>
<TEXT>

     Galatasaray Kulübü 2. Başkanı ve Futbol Şube Sorumlusu Ergün Gürsoy, takımdaki 5 yabancı oyuncudan istenilen performansı alamadıklarını belirterek, ''Gelecek sezon 5 yabancı oyuncu transfer edeceğiz'' dedi. 
     Gürsoy, Florya Metin Oktay Tesisleri'nde düzenlediği basın toplantısında, yabancı oyuncuları göndermek için bunların menajer ve avukatlarıyla görüşmeler yaptıklarını bildirdi ve ''Transferi yapmanın çabası içindeyiz. Bunun rakamsal boyutu da medyada yer aldığı gibi fazla değil. Konuşulan paranın 4'te birine şampiyon bir takım yaratılabilir. Avrupa'da ve Şampiyonlar Ligi'nde oynayan futbolcular alacağız'' diye konuştu. 
     Daha önceki dönemde Başkan Özhan Canaydın'ın da gerekli transferleri ve bu konudaki görevini yaptığını anlatan Ergün Gürsoy, ancak istenilen neticenin bir şekilde alınamadığını dile getirdi. 
     
     FATİH VE EMRE 

     Gürsoy, Fenerbahçeli Fatih Akyel'in kendi oyuncuları olduğunu ve futbolcunun transferini istediğini söyledi. 
     Fatih'i Galatasaray camiasında kongre üyeleri ve bazı kişilerin istemediğini anlatan Ergün Gürsoy, ''Fenerbahçe'nin maçı var. Fatih Akyel bizim oyuncumuz, ancak camiamız tarafından istenmeyen bir oyuncu. Belki benden ona bir af çıkabilir, bir teklif yaptık, olur olmaz bilemiyorum. Benim isteğim ama başkanımız istemeyebilir de. Geçmişte Fenerbahçe'ye karşı hata yapmış, Fenerbahçe onu transfer etmiştir. Bizimkiler yapsaydı ben döverdim. Ben görmediğim için bir şey söyleyemem'' diye konuştu. 
     Gürsoy, Okan ve Emre'nin iyi futbolcular olduğunu, ancak sözleşmelerinin bulunduğunu belirterek, ''Fiyatları yüksek. Zaman ne gösterir bilemem. Almeyda konusunda ise Galatasaray her iyi futbolcuya talip olabilir, neden olmasın'' dedi. 
     Hasan ve Ergün'e sahip çıkan Ergün Gürsoy, ''İkisi de bizim vazgeçemeyeceğimiz oyunculardandır. Ergün, milli maçlar ve çok yoğun program dolayısıyla yorgun düştü. Dinlendikten sonra bize bir nefes daha vereceğini düşünüyorum'' diye konuştu. 
     
     ''TRABZONSPOR'U YENERSEK İSTİFA ETSİN'' 

     Gürsoy, Trabzonspor maçına galibiyet için çıkacaklarını da ifade ederek, ''Rakip bir kulübün 2. başkanı benim için sözler söylüyor. Ben de şunu söylüyorum Biz Trabzonspor'u yenersek o istifa etsin '' dedi. 
     Gazetelerde Trabzonspor maçıyla ilgili spekülasyonların olduğunu anlatan Gürsoy, şöyle devam etti 
     ''Rakip takımların yöneticilerinin beyanları var. Bunlara maçtan sonra cevap vereceğim. Maçın sonucunu bilemiyoruz. Biz kazanmak için gidiyoruz. Onurlu ve şerefli Galatasaray bir takıma bilerek kötü oynamaz. Maçın hakkını vereceğiz. Bunu herkesin bilmesi gerekir.'' 
     
     ''ŞARTLAR NEDENİYLE GENÇLERE ŞANS VEREMEDİK'' 

     Ergün Gürsoy, önlerinde şaibe getirecek takımların maçları bulunması nedeniyle genç oyunculara şans tanıyamadıklarını söyledi. 
     Gençleştirmenin yaşlıların iş yapmadığı yerde başladığını ifade eden Gürsoy, ''Ancak, dünyada başarılı olmuş takımların çoğu yaşlı oyunculardan kuruludur. Bir takıma alt yapıdan 2'den fazla oyuncu katamazsınız, katarsınız genç oyuncuları da harcarsınız'' dedi. 
     
     ''BAŞKANA SAYGIMIZI BOZMAYA ÇALIŞANLAR HAVANDA SU DÖVERLER'' 

     Gürsoy, Galatasaray'da 5 dönem görev yaptığını ve hiçbir zaman başkana ya da ikinci başkana saygısızlık yapmadığını vurguladı. 
     Galatasaray terbiyesinde başkanla pazarlık yapılmayacağını dile getiren Ergün Gürsoy, ''Hiçbir zaman 'çeker giderim' demedim. Sadece, genel kurula hesap vereceğimi ve zamanı geldiğinde de gidebileceğimi söyledim. Başkan hata yaparsa dahi, hatası söylenmez. Başkana saygımızı bozmaya çalışanlar havanda su döverler'' diye konuşu. 
     Gürsoy, basın mensuplarıyla aralarında bulunan sorunlar sonrasında bugünden itibaren beyaz bir sayfa açtığını da belirterek, ''Ancak, bundan sonra yalan yazanlar, kamp tesislerine giremeyecek, uçağımıza binemeyecek'' dedi. 
     Bu arada Gürsoy, ''İstifa etmesini istediğiniz yönetici kim'' diye soran bir gazeteciye, ''Kravat takmasını biliyorsun ama anlayışın biraz az galiba'' şeklinde karşılık verdi. 

     
</TEXT>
</DOC>
