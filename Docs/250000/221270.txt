<DOC>
<DOCNO> 221270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/soneko43.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Coşkun IMF, doğalgaza zam yapın diye zorluyor 
</HEADLINE>
<TEXT>

     Sanayi ve Ticaret Bakanı Ali Coşkun, doğalgaza zam yapılmasını IMF'nin istediğini ifade ederken, ''IMF kendisi zam yapın diye zorluyor'' dedi. 
     Sanayi ve Ticaret Coşkun, Gazi Üniversitesi G.Ü İktisadi ve Ticari Bilimler Fakültesi İşletme ve Araştırma Topluluğu tarafından düzenlenen konferansta, sanayi ve reel sektör ile KOBİ'lerin sorunları hakkında bilgi verdi. 
     Toplantı sonunda öğrencilerden gelen soruları yanıtlayan Coşkun, doğalgaz zammına ilişkin soruyu yanıtlarken, söz konusu zammın henüz yapılmadığını belirterek, şunları söyledi. 
     ''Olay şundan kaynaklanıyor. Hala IMF ile nikahlıyız biz. Bu yılın sonuna kadar bu nikah devam ediyor. 2. yarıyılda konuşacağız. Borçlarımızı ödeyebildiğimiz için, belki yıl sonunda artık yeni bir stand-By anlaşması yapmayacağız.'' Asgari ücretliler ile emekli dul ve yetimlere yapılan zam nedeniyle, bütçede 5-6 katrilyon lira tutarında bir açık oluştuğunu anlatan Bakan Coşkun, ''IMF'nin bu paranın karşılığını istediğini, kendilerinin de bakanlık bütçelerinde tasarruf sağlayarak bunu karşılacaklarını söylediklerini kaydettti. 
     Ancak IMF'nin bu açıklamadan pek tatmin olmadığını belirten Bakan Coşkun, şunları kaydetti 
     
     ''IMF, ZAM YAPIN DİYE ZORLUYOR'' 
     ''Dolayısıyla IMF kendisi zam yapın diye zorluyor. Devlette devamlılık esastır. Dolayısıyla IMF ile herhangi bir şekilde çatışmaya girmek, uluslararası düzeyde tekrar kredi notumuzun düşmesi ve Türkiye hakkında güvenin sarsılması olacak. Onun için karşılıklı konuşuldu. Bundan bir çıkış yolu olarak, muhtemelen doğalgazın ÖTV'sinde yüzde 4 artış yapılabileceği konuşuldu. Tabii daha kesinleşmedi. Daha Bakanlar Kurulu'na gelmedi. IMF'yi tatmin bakımından görüşmeler sırasında orta çıkmış bir şey. 
     Aslında enflasyonun bir boyutu da psikolojiktir. Dolayısıyla zam psikolojisi yayıldığı zaman, kontrol altına almamız zorlaşır. IMF'cilere de bir sözüm var, zamla sistemi zedelemeyin diye. Biz yapma taraftarı değiliz. Çünkü ekonomi giderek kontrol altına giriyor. Ben arkadaşlara söylüyorum zammı gündemden çıkarın diye. Temel gıda maddelerine ve zaruri ihtiyaçlara zam düşünmüyoruz.'' 
     
</TEXT>
</DOC>
