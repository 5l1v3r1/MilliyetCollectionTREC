<DOC>
<DOCNO> 200092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sontur36.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Ne sert uyarısı, askerimle oturup konuştum ... 
</HEADLINE>
<TEXT>

     Başbakan Recep Tayyip Erdoğan, bugün bir gazetede, Askeri Şura'da konuşulanlar ile ilgili yer alan haberin doğru olmadığını kaydetti. Başbakan Erdoğan, ''Hükümete sert uyarı... ne sert uyarısı... Ben askerimle oturmuşum, ülkemizin iç ve dış meselelerini konuşuyorum. Öyle başlıklar atmış ki sanki orada onlar konuşulmuş. Bir tanesi konuşulmadı onların'' dedi. 
     Başbakan Erdoğan, Hak-İş 10. Olağan Genel Kurulu'nda yaptığı konuşmada, Dün Yüksek Askeri Şura'nın toplandığını ve bugün bir gazetede Askeri Şura ile ilgili haber olduğunu anımsatarak, şunları kaydetti 
     ''Bir cümle de orda geçmiş olsun. Hükümete sert uyarı... Ne sert uyarısı ya... Ben askerimle, ordumla oturmuşum, ülkemizin bütün iç ve dış meselelerini görüşüyorum. Güvenlik ile ilgili sorunlarını tartışıyorum. 
     Öyle başlıklar atmış ki sanki orada bunlar konuşulmuş. Bir tanesi konuşulmadı onların. 
     Benim vatandaşım, milletim onu okuduğu zaman zannedecek ki ordumla hükümetim arasında bir sıkıntı var. Öyle bir şey yok.'' Erdoğan, salondan bir vatandaşın, ''Halk yutmuyor sayın Başbakanım'' demesi üzerine, ''Zaten yutmadığı için bunları hep tasfiye etti. Yine tasfiye olmaya devam edecekler. Böyle bir şey yok. Kimse bundan nemalanmaya kalkışmasın. Buradan bir şey çıkartamazsınız. İyi niyetle, dürüst olarak çalışan bir hükümet var. Kimsenin havayı bulandırmaya gayret etmesine gerek yok. Hiç bir zaman bizi, istedikleri mindere çekemeyeceklerdir'' dedi. 
     
</TEXT>
</DOC>
