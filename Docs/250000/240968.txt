<DOC>
<DOCNO> 240968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonsiy12.html </URL>
<DATE> 2004/05/18/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Sezer, 19 Mayıs mesajında 'veto' sinyali verdi .. 
</HEADLINE>
<TEXT>

     ANKARA Milliyet 

Cumhurbaşkanı Ahmet Necdet Sezer, 19 Mayıs mesajında tartışmaların ardından Meclis'te kabul edilen YÖK Yasası'nı veto edeceği sinyalini bir kez daha verdi. Sezer, devletin kurumlarının laik eğitimin ve öğretim birliğinin korunması konusunda duyarlılık göstermelerinin zorunlu olduğunu vurguladı. 
     Sezer, 19 Mayıs Gençlik ve Spor Bayramı nedeniyle yayımladığı mesajda, YÖK Yasa Tasarısı'na tepki gösterildiği süreçte Türkiye'nin gündeminde önemli yer tutan tartışmalar konusunda, Köşk'ün tavrını ortaya koyan ifadeler kullandı. Laiklik ilkesine sık sık vurgu yapan Sezer, bu ilkenin tanımlanmasında Anayasa Mahkemesi kararlarının taşıdığı öneme değindi. Sezer, görüşlerini şöyle dile getirdi 
     
     Laiklik tanımı 

     "Yönetimde, eğitimde, toplumsal alanda ve hukuk sisteminde aşama aşama yaşama geçirilen ve devletin siyasal, sosyal, hukuksal, ekonomik hiçbir alanının din kurallarıyla düzenlenemeyeceğini öngören laiklik ilkesi, Türkiye Cumhuriyeti'ni oluşturan değerlerin temel taşıdır. Türkiye'nin sorunu, laiklik ilkesinin farklı tanımlanmak istenilmesinden kaynaklanmaktadır. Anayasa Mahkemesi'nin çeşitli kararlarında da belirtildiği gibi laikliğin anlamı, ülkelerin koşullarına göre oluşmaktadır. Türkiye Cumhuriyeti'nin laiklik anlayışı da, Anayasa'nın değiştirilemez kurallarının yanı sıra Anayasa Mahkemesi kararlarıyla açık biçimde ortaya konulmuştur." 
     
     Kurumlararası uzlaşma 

     Sezer, Başbakan Recep Tayyip Erdoğan'ın grup konuşmasındaki, "Kurumlararası uzlaşmadan çok milletle uzlaşma önemlidir" mesajına yanıt olarak algılanan şu ifadeleri kullandı 
     "Her organın yetkilerinin sınırlarını bilmesi, sorumluluklarının bilinciyle hareket etmesi, kurumlararası uzlaşmayı getirecek ve toplumsal uzlaşmanın yolunu açacaktır. Ulus adına egemenliği kullanan organların birbirlerinin yetki alanına girmeleri, devlet organları arasındaki uyumu bozacağı gibi demokrasinin gelişme sürecini de olumsuz etkileyecektir. Türkiye Cumhuriyeti'nin işsizlik ve gelir dağılımı gibi çözüm bekleyen sorunları ve AB üyeliği gibi temel öncelikleri varken, yapay gündemlerle tartışma yaratılması üzüntü vericidir." Ortak amacın çatışma yerine uzlaşmayı benimsemek olması gerektiğini ifade eden Sezer, eğitimin devlet politikası olduğunu ve çağdaş - bilimsel - laik bir temele oturtulduğunu vurguladı. Öğretim sisteminin yeniden yapılandırılması çalışmalarında anayasal ilkelerin gözönüne alınmasının gerektiğini kaydeden Sezer, "Ülkemizin, ulusal eğitimin dayandığı anayasal ilkelerden laik, Atatürkçü düşünceden ödün vermesi düşünülemez. Devletin ilgili kurumlarının, laik eğitimin ve öğretim birliği ilkesinin korunması konusunda duyarlılık göstermeleri zorunludur" ifadeleriyle YÖK tasarısı konusunda tavrını netleştirdi. 

     
</TEXT>
</DOC>
