<DOC>
<DOCNO> 225462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sondun53.html </URL>
<DATE> 2004/03/25/ </DATE>
<TIME> 22.10 </TIME>
<AUTHOR>  </AUTHOR>
<HEADLINE>
AB liderleri, terörle mücadeleden sorumlu üst düzey yetkili atadı 
</HEADLINE>
<TEXT>

     AB ülkeleri ve üyeliğe hazırlanan toplam 25 ülke, birliğin terörle mücadelesini koordine edecek üst düzey yetkili atadılar. 
     İspanya'da düzenlenen ve 190 kişinin öldüğü son terör saldırısı üzerine alınan kararla, bu göreve Hollandalı Gijs de Vries getirildi. 
     Liderler terörü kınamanın ötesine geçerek, bu tür eylemlerle sert mücadeleyi öngören bir acil eylem planını da kabul ettiler. Bu çerçevede, ''Teröre Karşı AB Deklarasyonu'' yayımlandı. Bu plana göre AB'nin işbirliği yaptığı ülkelere, teröre karşı mücadelede etkili önlemler almaları, aksi halde ticari yaptırımlarla karşı karşıya kalacakları uyarısı yapıldı. 
     Plana göre AB ülkelerinin polis ve istihbarat birimleri arasındaki işbirliği geliştirilecek, sınır kontrolleri arttırılacak, terör kuşkuluları hakkında ortak bir veri merkezi oluşturulacak. 
     Vries'in görevleri arasında, 25 ülkenin parlamentolarından etkili terörle mücadele yasalarının çıkması için çalışmak da olacak. 
     
</TEXT>
</DOC>
