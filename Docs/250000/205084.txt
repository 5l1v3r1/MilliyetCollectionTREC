<DOC>
<DOCNO> 205084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sondun16.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en büyük yılanı yakalandı 
</HEADLINE>
<TEXT>

     Endonezya'da, dünyanın en büyük yılanı olduğu sanılan bir piton yakalandı. 
     Republika gazetesi, Cava adasındaki Curugsevu köyünde geçen yıl yakalanan ve hayvanat bahçesinde beslenen pitonun, 14 metre 85 santimetre uzunluğunda ve 447 kilogram ağırlığında olduğunu yazdı. 
     Arka sayfasında yılanın iki büyük fotoğrafını basan gazetenin haberinde, yüzlerce kişinin pitonu görmek için hayvanat bahçesine akın ettiği belirtildi. Haberde, pitonun ayda 3-4 köpek yediği de kaydedildi. 
     Guinness Rekorlar Kitabı'na giren dünyanın en uzun yılanı, 9.75 metre uzunluğunda. En ağır yılan ise ABD'nin Illinois eyaletinde bulunan yaklaşık 183 kilogram ağırlığındaki Birmanya pitonu oldu. 
     Dünyanın en uzun yılanları olan pitonlar, koyun gibi hayvanları yiyerek besleniyor ve saldırdığı insanları yutabiliyor. Pitonların anavatanı, Güneydoğu Asya'daki balta girmemiş ormanlar ve bataklıklar olarak biliniyor. 
     
</TEXT>
</DOC>
