<DOC>
<DOCNO> 200975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sontur49.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkan ve Önal hakkındaki önergenin oylamasına geçildi... 
</HEADLINE>
<TEXT>

     TBMM Genel Kurulu'nda, eski Başbakan Yardımcısı Hüsamettin Özkan ve Eski Devlet Bakanı Recep Önal hakkında AK Parti milletvekillerinin verdiği soruşturma önergesinin gizli oylamasına geçildi. 
     Genel Kurul'da önerge üzerinde şahsi görüşlerini açıklayan AK Parti Samsun Milletvekili Mustafa Demir, eski Devlet Bakanı Hüsamettin Özkan'ın Başbakanlık Teftiş Kurulu, Yüksek Denetleme Kurulu ve Bankalar Yeminli Murakıpları'nın uyarılarını dikkate almadığını söyledi. Özkan'ın, Halk Bankası'nın 1995'de göreve gelen genel müdür ve yönetim kurulu üyelerini koruması nedeniyle 1991 yılına kadar görevlerinin başında kaldıklarını anlatan Demir, bu dönemdeki usulsüz işlemler dolayısıyla takipteki alacak miktarının 5.5 katrilyon lirayı bulduğunu bildirdi. 
     Birleşimi yöneten TBMM Başkanvekili Sadık Yakut, haklarında soruşturma istenen eski bakanlar Hüsamettin Özkan ve Recep Önal'ın konuşma hakkı bulunduğunu, ancak halen Genel Kurul salonunda hazır olmadıkları için bu haklarını kullanamadıklarını bildirdi. Daha sonra Genel Kurul'da önergenin gizli oylamasına geçildi. 
     Milletvekilleri oylarını Genel Kurul Salonu'nda hazırlanan kabinlerde kullanmaya başladılar. 
     
</TEXT>
</DOC>
