<DOC>
<DOCNO> 242425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonspo25.html </URL>
<DATE> 2004/05/24/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Gaziantepspor'da milli kaleci Ömer, Demirören ile anlaştı... 
</HEADLINE>
<TEXT>

     Birinci Süper Ligi 57 puanla 4. sırada tamamlayan, ancak UEFA Kupasına ülke puanının düşmesi nedeniyle katılamayan Gaziantepspor'da dış transfer belirsizliği sürüyor. 
     İç transferde altyapı oyuncularından Bekir ve Remzi ile 5 yıllık mukavele imzalayan kırmızı-siyahlılarda şu ana kadar dış transferde yaşanan belirsizlik sürüyor. 
     Profesyonel futbol şube sorumlusu Asım Atmaz, AA muhabirine yaptığı açıklamada, daha önceden görüşüp temasa geçtikleri 3-4 oyuncu bulunduğunu, ancak bonservisi elinde bulunan bu oyuncuların yüksek fiyat teklifinde bulunduklarını, kulüp bütçesini de göz önünde bulundurarak transfer görüşmelerini şimdilik askıya aldıklarını söyledi. 
     Kulüp dengelerini göz önünde bulundurarak transfer görüşmelerini yaptıklarını, ancak şu anda fiyatların adeta el yaktığını belirten Atmaz, ''Şu anda fiyatlar çok yüksek. Yine büyük kulüpler sayesinde transfer borsası yükselmiş durumda. Bu fiyatlarla transfer görüşmesi yapmamız olanaksız. Borsanın ateşinin düşmesini bekliyoruz, bu fiyatlardan alan kulüpler alış verişini yapsın. Bizim acelemiz yok. İstenen ücretlerin aşağı seviyelere düşmesini bekliyoruz. Zaten iskelet kadroyu koruduk, kaliteli 3-4 takviye yaparsak yine çıtayı yükseğe koşmuş oluruz'' diye konuştu. 
     Atmaz, sözleşmesi 31 Mayıs 2004 tarihi itibarıyla sona erecek olan teknik direktör Nurullah Sağlam ile ilgili bir sorun bulunmadığını, Sağlam ile yeniden anlaşacaklarını ümit ettiğini belirtti. 
     Bu arada, mukavelesi sona eren ve kulüpten bir yıllık 700 bin dolar transfer ücreti isteyen milli kaleci Ömer Çatkıç'ın BJK başkan adaylarından Yıldırım Demirören ile 1 trilyon liraya el sıkıştığı, Demirören'in başkan seçilmesi durumunda resmi sözleşme yapılacağı öğrenildi. 
     
</TEXT>
</DOC>
