<DOC>
<DOCNO> 214146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/dunya/adun.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Günlerin sayılı' 
</HEADLINE>
<TEXT>

   Önseçimleri birbiri ardına kazanan ve şimdiden Demokratik Parti'nin başkan adayı olarak görülen John Kerry, Bush'a meydan okuyarak, seçim yarışını başlattı 
      DIŞ HABERLER SERVİSİ 

   
   ABD'de kasım ayında yapılacak başkanlık seçimleri için aday belirleme sürecinde bulunan Demokratik Parti'nin şimdiye kadar yapılan 12 eyalet önseçiminin 10'undan zaferle çıkan Massachusetts Senatörü John Forbes Kerry, Başkan George W. Bush'a meydan okuyarak, "Günlerin sayılı" dedi. 
   Son olarak önceki gün Maine eyaleti önseçiminde oyların yüzde 45'ini alarak, en yakın rakibi Howard Dean'e büyük fark atan Kerry, ulusal televizyonlarda yayınlanan bir saatlik söyleşide, Irak'ın işgali konusunda Başkan Bush'u Amerikan halkına doğruları söylemeye davet etti. Öteki eyaletlerde yapılacak önseçimler olmasına karşın kendisini şimdiden Demokratik Parti'nin adayı olarak gördüğünü belli eden bir tonda konuşan Kerry, doğrudan Bush'a yüklendi ve seçim yarışını başlatmış oldu. 
   Maine önseçiminin Bush'a günlerinin sayılı olduğu yolunda güçlü bir mesaj verdiğini savunan Vietnam gazisi Senatör, "Amerika'ya değişim geliyor" diyerek, Bush karşıtı seçmene müjde verdi. Kerry ayrıca, Bush'un Vietnam Savaşı sırasında Ulusal Muhafız hizmeti konusunda da detaylı sorular ortaya attı. 
   
   Masalcı Bush 
   Bush'un, Irak'ın devrik lideri Saddam Hüseyin'in, kitle imha silahları yapma kapasitesine sahip olduğuna inandığı için savaşa gittiği yolundaki sözlerine işaret eden Kerry, "Problem, Bush'un eski hik yesini şimdi değiştirmeye kalkması değil, 2002 yılında da Amerikan halkına hikaye anlatmış olmasında" dedi. 
   Kerry, Vietnam Savaşı sırasında Bush'un, izni olmadığı halde Ulusal Muhafız Gücü hizmetinden kaçtığını belirterek gazetecilere, "Bu daha önce ortaya atılmış bir soru ve cevaplandırılması gerekiyor" diye konuştu. 
   Bush ise 1972'de Hava Ulusal Muhafız gücünde görevli göründüğü halde, hiç bu görevde bulunmadığı iddialarını reddetti ve "Ben görevimi yaptım" dedi. 
   Demokratik Parti bugün Tennessee ve Virginia'da, 17 Şubat'ta da Wisconsin'de ön seçim yapacak. 
   Son kamuoyu yoklamaları Başkan Bush'un popülaritesinin ilk kez yüzde 50'nin altına düştüğünü, buna karşılık Kerry'nin ya Bush ile başabaş geldiğini ya da geçtiğini gösteriyor. 
   
   Şanslı ve kurnaz    Demokratik Parti önseçimlerini silip süpürerek başkan adayı yarışında öne geçen Senatör John Forbes Kerry isminin baş harflerinden dolayı eski başkan John Fitzgerald Kennedy'e atfen ikinci JFK deniyor , iç konularda oldukça liberal, dış politikada da muhafazak r görüşlere sahip bir politikacı olarak tanınıyor. Önseçimler öncesinin favori aday adayı Howard Dean'ın Amerikan seçmenince çok radikal bulunmasını fırsat bilerek kampanyasına hız veren Kerry öne çıkmayı başarırken, siyasi kurnazlığını da kanıtladı. Kerry'nin Amerikan "establishment"ıyla iyi ilişiklere sahip olması, ABD'nin sosyolojik profiline tepeden tırnağa uyan ailesel geçmişi de doğuştan gelen şansı olarak değerlendiriliyor. 
   Finansal gücünü büyük miraslara konan seçkin kadınlarla yaptığı iki evlilikten alan Senatör, tüm bu nitelikleriyle başkanlık koltuğuna yaraşır bir siyasetçi olduğu yolunda güçlü bir imaj yarattı. 
   Kerry'nin askeri geçmişi de olumlu bir izlenim bırakıyor. Bush'un aksine Vietnam'da savaşa fiilen katılan Kerry, 5 madalya aldı. Ancak daha sonra savaş karşıtı protestolara katılan Kerry, bir keresinde Kongre önündeki bir gösteride madalyalarını yere fırlatan gazi arkadaşlarının aksine sadece kurdelasını bırakmayı akıl edecek kadar siyasi basiret göstermiş. 
   
   
   
</TEXT>
</DOC>
