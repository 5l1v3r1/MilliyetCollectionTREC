<DOC>
<DOCNO> 213761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/son/sontur06.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye Başkanı, belediyeyi mahkemeye verdi... 
</HEADLINE>
<TEXT>

     Niğde merkez ilçeye bağlı Dündarlı Belde Belediyesi, alacaklarını toplayamayınca borç batağına girdi. Başkan, işçiler ve diğer alacaklılar belediyeyi mahkemeye verdi. 
     Dündarlı Belediye Başkanı Rahmi Okumuş, AA muhabirine yaptığı açıklamada, 1999 yılından beri belediyenin içme ve sulama suyu hizmetlerinden dolayı vatandaşlardan alacaklarını tahsil edemediğini, alacakların 250 milyar liraya ulaştığını bildirdi. 
     Kendisinin 4 yıldır, belediyede çalışan 11 işçinin ise 1 yıldır belediyeden maaş alamadığını, son çare olarak mahkemeye başvurduklarını kaydeden Okumuş, şunları söyledi 
     ''Bizden önceki dönemden beri belediye alacaklarını tahsil edemeyince, maaş veremez hale geldi. Maaşların yanı sıra belediyenin iş yaptırdığı birçok kişi ve kuruluşa da borçlar ödenemedi. Ben belediyeden 4 yıldır maaş alamadım. Son çare olarak Niğde İcra Mahkemesi'nde belediye aleyhine dava açtık. Mahkeme kararıyla belediyenin İller Bankası'ndan olan alacaklarına haciz kondu ve alacaklılara sırasıyla paraları ödenmeye başladı. Ben maaş alacaklarımı aldım. İşçilerin çoğu da maaşlarını aldı. Birkaç işçi de yakın bir zamanda alacaklarını alacaklar. Yaklaşık 100 milyar lira borcu bulunan belediyeyi düzlüğe çıkardık sayılır. Önümüzdeki seçimlerde başkanlık için aday olmayacağım.'' Maaş alacaklarının tahsilinden sonra belediyenin piyasaya yaklaşık 30 milyar lira borcu kaldığını ifade eden Okumuş, vatandaşlardan 250 milyar liralık alacaklarını tahsil etmek için her yolu denediklerini, ancak başarılı olamadıklarını sözlerine ekledi. 
     
</TEXT>
</DOC>
