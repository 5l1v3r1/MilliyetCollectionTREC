<DOC>
<DOCNO> 215367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/siyaset/siy01.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalman yanlış anlaşılır diye Kıbrıs'a gitmedi 
</HEADLINE>
<TEXT>

   Orgeneral Yalman, Kıbrıs barış kuvvetlerinin denetimini, "Siyasi bir mesaj olarak algılanır, spekülasyonlara yol açar" diyerek erteledi 
      
   Komuta kademesi ne New York'ta kıran kırana geçen dört günlük Kıbrıs müzakere sürecinde, ne de görüşmelerin tamamlanmasının üzerinden geçen bu üç gün içinde, "Şu, şu konularda tavizler verildi ancak asker rahatsız" ya da "asker gelinen noktadan hükümet kadar memnun" yorumlarına dayanak olacak hiçbir çıkışta bulunmadı. 
   Bu duyarlılığın Türkiye için "milli bir dava" olarak nitelenen Kıbrıs konusunda askerin bin düşünüp bir adım atmayı tercih etmesinden kaynaklandığı, böyle kritik bir aşamada Türkiye'de etkin noktalar arasında derin görüş ayrılıkları olduğu izleniminin verilmemeye çalışıldığı kesin. 
   
   Şimdi gitmeyecek 
   Bu hassasiyetin alkışlanmaya değer son örneğini de Kara Kuvvetleri Komutanı Orgeneral Aytaç Yalman sessiz sedasız verdi. Yalman, komutanlığına bağlı 40 bin kişilik Kıbrıs barış kuvvetlerinin "rutin denetimini" bugün yapacaktı. Tarih, Kıbrıs müzakerelerinin takvimi önceden bilinmediği için 16 Şubat olarak saptanmıştı. Yalman, Ada'da gerçekleştirilen bir önceki müzakere sürecinde Kıbrıs'a yine denetim için gitmiş, Denktaş'la da görüşmüştü. Yalman bu kez gezisini ertelemeye karar verdi. Nedenini çevresine, "Siyasi bir mesaj vermeye gelmiş gibi algılanır, spekülasyonlara yol açar, çok önemli günlerden geçiyoruz" diye açıkladığından kuşku yok. Yalman Kıbrıs'a gidecek, ancak 19 Şubat'ta başlayan sürecin Ada'daki bölümü tamamlandığında. 
   
   Ürek, Gündeş derken bir oy da Çiçek'e 
   Yargıtay 8. Ceza Dairesi Başkanlığı seçimi için geçen yıl 26 Mart'ta başlayan seçim maratonu h l sonuçlandırılamadı. Türk yargı tarihine geçmeye aday, Yargıtay üyeleri Serpil Çetinkol, Zeki Aslan, Yusuf Kenan Doğan'ın başkan adayı olduğu seçim, 40 gün sonra birinci yaşına girecek. 
   Adaylardan hiçbirinin başkan seçilmek için gerekli 126 oyu alamaması nedeniyle kilitlenen seçimlerde, haftada 5 kez sandık başına giden Yargıtay üyelerinden bazıları, harcadıkları zamana yönelik tepkilerini geçmişte oy pusulalarına "Fatih Ürek", "Ebru Gündeş" gibi isimleri yazarak göstermişti. 
   Başkanlık, üyelerini uyarmak zorunda kaldı. Ancak bu durum, Adalet Bakanı Cemil Çiçek'e de oy çıkmasını engelleyemedi. Bu, Yargıtay üyelerine yönelik başlatılan Neşter Operasyonu - 2'ye bağlandı. 
   
   
   
   
</TEXT>
</DOC>
