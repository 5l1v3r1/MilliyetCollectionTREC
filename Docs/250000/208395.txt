<DOC>
<DOCNO> 208395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sonspo20.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor, 4 gün aradan sonra antreman yaptı... 
</HEADLINE>
<TEXT>

     Adanaspor Kulübü Başkanı Çağdaş Ergin, sorunların tam anlamıyla çözümlenmediğini, sporcuların profesyonelliğin gereği olarak antrenmana çıktıklarını belirtti. 
     Ergin, teknik direktör Yılmaz Vural ve yardımcılarıyla anlaşma içinde sözleşmeyi feshettiklerini, aralarında kırgınlık olmadığını belirterek, ''Yeni bir teknik direktör buluncaya kadar takımı Ahmet Ziya Yüce çalıştıracak'' dedi. 
     Futbol Federasyonu dışında kimseden yardım ve destek görmediklerinden yakınan Çağdaş Ergin, kent halkından da duyarlılık beklediklerini belirterek, şunları söyledi 
     ''Adanaspor'da her şeyin düzeldiği sanılmasın. Sporcular ve bizler profesyonelliğin gereğini yapıyoruz. Teknik direktör Yılmaz Vural ve yardımcılarıyla konuşarak karşılıklı olarak sözleşmeleri feshettik. Aramızda kırgınlık yok. 
     Şu anda 16 futbolcumuz var. Olanaklar içinde 5-6 futbolcu daha almamız gerekiyor. Ancak, bunun için ne bütçemiz, ne de paramız var. Kent halkına şimdi daha çok ihtiyacımız var. Sırtını kentte dayayan bir takım olursak faaliyetlerimizi sürdürürüz. 
     Sporu siyasetle hiçbir zaman karıştırmadık. Ancak, bunu yapanlar oldu. Gerçekten zor durumdayız. 15 gündür bizi ne arayan ne de soran var. Beni duygulandıran iki kulüp başkanının manevi katkılarıdır.'' 
     
     NECATİ KONUSU 
     Ergin, eşi hasta olduğu için izin yapan Necati Ateş dışında tüm futbolcularla tek tek görüştüklerini belirtti. 
     Necati'nin de kulüpte kalma şansının yüksek olduğunu belirten Ergin, ''Ne Galatasaray ne de başka bir kulüp Necati için çok ciddi teklifle gelmediler. Bizler de gazetelerde okuyarak şaşırıyoruz. Galatasaray, tatmin eden bir rakamla gelirse, o zaman bizler de bu konuya ciddi bakarız'' diye konuştu. 
     Takımı, altyapı sorumlusu Ahmet Ziya Yüce ile Suat Kaya'nın çalıştıracağını belirten Ergin, ''Bütçemize uygun bir teknik direktör düşünebiliriz. Bu Adana'dan da dışarıdan da olabilir'' dedi. 
     Bu arada, sporcular 4 gün aradan sonra 5 Ocak Stadyumu'nda antrenman yaptılar. 
     
</TEXT>
</DOC>
