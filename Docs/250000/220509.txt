<DOC>
<DOCNO> 220509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/soneko13.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Piyasalardaki canlılığa hep birlikte tanık olacağız... 
</HEADLINE>
<TEXT>

     Maliye Bakanı Kemal Unakıtan, ''Bu yılın ikinci yarısından sonra piyasalardaki canlılığa da işsizliğin azalışına da hep beraber tanık olacağız'' dedi. 
     AK Parti Kadıköy İlçe Başkanlığı'nca Kalamış Marina'daki Develi Restoran'da düzenlenen kahvaltılı toplantıya katılan Unakıtan, dünyanın en önemli şehrinin İstanbul, İstanbul'un en önemli yerinin de Kadıköy olduğunu belirtti. 
     Kadıköy'e parti ve hükümet olarak çok önem verdiklerini, özellikle de Başbakan Recep Tayyip Erdoğan'ın Kadıköy'ü çok önemsediğini kaydeden Unakıtan, AK Parti Belediye Başkan Adayı Ümit Özerol'a destek istedi. 
     Türkiye'de birkaç sene önceki ümitsizliğin artık olmadığını ifade eden Unakıtan, bunun sadece hükümetin ve AK Parti'nin değil, AK Parti'yi iktidara getiren tüm Türkiye'nin başarısı olduğunu söyledi. 
     Hükümette gösterdikleri başarıyı şimdi yerel yönetimlerde de göstermek istediklerini vurgulayan Unakıtan, ''Kadıköy'de de daha önce Başbakanımız ile yakın çalışma yapan Ümit Özerol'u sizlere emanet ediyoruz'' dedi. 
     Hizmetin kolay bir iş olmadığını, fedakarlık istediğini anlatan Unakıtan, ''Bunun için hizmet, bana göre uzun süreli olmaz. Bulunduğumuz koltuklar bana göre gelip geçici olan koltuklardır. Bu koltuklarda emanetçiyiz'' diye konuştu. 
     
     ''EKONOMİYİ RAYINA OTURTTUK'' 

     Ekonomideki kötü günlerin geride kaldığını kaydeden Unakıtan, sözlerini şöyle sürdürdü 
     ''Ekonomiyi rayına oturttuk. Ama Türkiye'nin daha iyi günleri görmesi lazım. Çünkü onu hak ediyor. Bugüne kadar maalesef genel olarak da mahalli idareler olarak da hak ettiğini görememiş bir toplumuz. Yönümüz, yolumuz bir defa bunu iyi bilin, Avrupa Birliği'dir. Onu iyi bilin. Türkiye'de ne olmasını arzu ediyorsanız, gidin Avrupa'ya bakın, gezin, görün Türkiye'yi de oraya getireceğiz. Bakınız orada insanlar hep güler yüzlü, insanlar birbirine hoşgörülü, insanların gelir düzeyi yüksek, kimse kimseyle fazla ilgilenmiyor, ama birbirine karşı gayet anlayışlı ve saygılı, kimse kimsenin hakkını yemiyor, hortumculuk yok, soygunculuk yok. Türkiye'nin yeri Avrupa Birliği'dir. Fert düzeyini de oraya çıkarmak lazımdır. Başka hiç çaremiz yok.'' 
     
     MİLLİ GELİR 

     AB'ye girmek için dev adımlar attıklarını kaydeden Unakıtan, ''İnanın batılı devlet adamları artık bize hayranlıklarını, hayretlerini dile getiriyorlar. 'Madem siz böyleydiniz, neredeydiniz bugüne kadar ' diyorlar, 'Bugüne kadar niye böyle ters işler yaptınız ' diye soruyorlar, memnuniyetlerini dile getiriyorlar'' dedi. 
     Türkiye'ye gelmeyen devlet adamlarının artık ziyaret etmeye başladığını anlatan Unakıtan, bu gelişmelerden dolayı Türkiye'yi alkışladıklarını, büyükelçiler aracılığıyla bakanlara davetler geldiğini belirtti. 
     Bir zamanlar Türkiye'den gidenlerin bu ülkelere turist olarak girmekte zorlandıklarını ifade eden Unakıtan, ''O günlerden çok şükür bu günlere geldik, ama bu yetmiyor. İlk göreve geldiğimizde milli gelirimiz 2 bin dolarlara düşmüştü. Şimdi 2 binden 2 bin 500 oldu, 2 bin 500'den 3 bin oldu. Bu senenin sonunda 4 bin olacağız inşallah... Türkiye'nin 2 şeye çok ihtiyacı var. Bunlar da siyasi ve ekonomik istikrar. Bunu sağladığımız sürece Türkiye'nin önünde kimse duramaz'' diye konuştu. 
     
     İŞSİZLİK SORUNU 

     Enflasyonun ve faizin düştüğünü ve düşmeye devam ettiğini kaydeden Unakıtan, ancak işsizlik oranının bugüne kadar çok fazla düşmediğini söyledi. 
     Unakıtan, ''İşsizlik birden bire düşmez. Yatırımlar lazım. Yatırımların da ortamı sağlandı. Göreceksiniz bu yılın ikinci yarısından sonra piyasalardaki canlılığa da işsizliğinin azalışına da hep beraber tanık olacağız'' dedi. 
     Son olarak ABD'den gelişmekte olan ülkelere yatırım yapan 10-15 yatırımcı geldiğini ifade eden Unakıtan, ''Diyorlar ki, 'Bir mucize gerçekleştirdiniz'. Mucize gerçekleştirmedik, ama çok çalıştık ve çalışmaya devam ediyoruz'' şeklinde konuştu. 
     Kahvaltılı toplantıya arkasında ''UNAKITAN 10'' yazılı kırmızı bir kazakla katılan Kemal Unakıtan'a, yine üzerinde çörek otuyla ''AKP'' yazılı pide ikram edildi. 
     Unakıtan, pidede ''AKP'' yazması üzerine, ''AKP'yi yemeyiz, yedirmeyiz. AKP herkesi doyuracak'' dedi. 
     Unakıtan, gazeteciler fotoğraf çekerken de ''Daha çok çekersiniz, forma gibi kazak giydim'' şeklinde espri yaptı. 
     Toplantıya, AK Parti İstanbul Milletvekilleri İrfan Gündüz ve Tayyar Altıkulaç ile Kadıköy Belediye Başkan adayı Ümit Özerol da katıldı. 
     Unakıtan daha sonra, basın mensuplarının çeşitli konulardaki sorularını cevaplandırdı. 
     
     KAYIT DIŞIYLA HEP BERABER MÜCADELE EDELİM 

     Maliye Bakanı Kemal Unakıtan, kayıt dışı ekonomiyle mücadelenin milletin önemli bir vazifesi olduğunu kaydederek, ''Eğer artık çoluğumuzu, çocuğumuzu, evlatlarımızın geleceğini düşünüyorsak, bu kayıt dışıyla hep beraber mücadele edelim'' dedi. 
     AK Parti Kadıköy İlçe Başkanlığı'nca düzenlenen kahvaltılı toplantıdan sonra basın mensuplarının çeşitli konulardaki sorularını cevaplandıran Unakıtan, ''Ev kiralarından alınan vergi oranı nedeniyle ev sahiplerinin vergi kaçırma yönüne gidebileceği''nin söylenmesi üzerine, kişilerin vergi kaçırmamalarını isteyerek, ''Gelirleri ne ise onları beyan etsinler'' diye konuştu. 
     Yıllık 1.5 milyar liranın üzerinde kira geliri için gider indirimleri olduğunu, indirimler yapıldıktan sonra ödenilen verginin çok sıkıntı verecek oranda olmadığını kaydeden Unakıtan, şunları söyledi 
     ''Dolayısıyla kayıt dışı ile mücadele bütün hepimizin, milletimizin önemli bir vazifesi. Eğer artık çoluğumuzu, çocuğumuzu, evlatlarımızın geleceğini düşünüyorsak, bu kayıt dışıyla hep beraber mücadele edelim. Herkes kendi vergisini doğrulukla, dürüstlükle beyan etsin. O vergiler de yıkıcı değil. Zaten bunları da topladıktan sonra görüyorsunuz KDV'de ilacı indirdik. Birden bire yerli ilaçta yüzde 10 ucuzlama oldu. İthal ilaçta yüzde 20'lere varan ucuzlamalar oldu. Diğerlerinde de indirimlere devam edeceğiz. Kayıt dışından bana ne kadar fazla vergi gelirse, bunları diğer vergilerin indirilmesinde kullanacağım.'' 
     
     SAĞLIK ALANINDAKİ DÜZENLEMELER 

     Unakıtan, sağlık alanındaki düzenlemelerle ilgili soru üzerine de bu sorunların hepsini birden çözmenin mümkün olmadığını, kısım kısım çözdüklerini ifade etti. 
     Emekli Sandığı ve SSK'lılara yeni tanınan hakları hatırlatan Unakıtan, ''Kuyruklarda beklemek kalktı. Hatta ileride Sağlık Bakanlığımızın yaptığı projelere göre herkes istediği doktora gidebilecek. Doktor seçimi bile serbest hale gelecek. Memurlarımız şimdi özel hastanelere rahatlıkla gidebiliyorlar'' dedi. 
     Şimdi ilaç sorununu çözeceklerini belirten Unakıtan, ''SSK'lılar ilaçlarını yalnızca SSK'dan alabiliyorlar ve sıkıntı yaşıyorlar. Bütün bu zorlukları da hasta olan insanlarımız maalesef çekiyor. Hastanın, zaten ayakta duracak hali yok. Bir de ilaç peşinde dolaşıyor. Şimdi bunun da çalışmasını yapıyoruz. Artık SSK'lı hastalar da istedikleri yerlerden, eczanelerden, evlerine en yakın olan yerlerden ilaçlarını almaya başlayacaklar'' diye konuştu. 
     Kemal Unakıtan, eczacıların sosyal güvenlik kurumlarından alacaklarını gecikmeli aldıkları yönünde şikayetler olduğunun hatırlatılması üzerine ise eczacıların alacaklarını her bütçe döneminde daha aza indirdiklerini kaydederek, ''Birdenbire kaldırma imkanı yok. Elimizdeki imkanlara göre hareket ediyoruz. Ama bir program yaptık, her sene onların alacakları daha aza inmek suretiyle, belli bir tarihte de artık peşin ödemeye geçebilecek duruma gelebiliyoruz'' dedi. 
     
     ''HURDA ARAÇ İNDİRİMİ DEVAM EDECEK'' 

     Maliye Bakanı Kemal Unakıtan, bir başka soru üzerine de hurda araç indiriminin 2005 yılında da devam edeceğini belirterek, uygulamanın otomobil üretimi sektörünü canlandırdığını, ayrıca kazaya, hava ve görüntü kirliliğine neden olan araçların trafikten çekilmesini sağladığını söyledi. 
     Ağır vasıtalarda da aynı imkanın bulunduğunu, ancak ÖTV'nin az olması nedeniyle binek arabalardaki kadar cazip olmadığını kaydeden Unakıtan, ''Ama onlar için de ayrı bir şey düşünebiliriz'' diye konuştu. 
     Kemal Unakıtan, kazağının arkasındaki ''UNAKITAN 10'' yazısının anlamının sorulması üzerine de, kazağın bir tekstil fabrikasını ziyaretinde kendisine verildiğini ve ''10'' rakamının neden yazıldığını bilmediğini ifade etti. 
     Unakıtan, ''Neden sürekli giyiyorsunuz '' şeklindeki soruya da ''Başka kazağım yok ondan'' diyerek karşılık verdi. 
     Bu sırada Unakıtan'ın yanında olan AK Parti İstanbul Milletvekili İrfan Gündüz'ün, ''UNAKITAN 10'' yazısıyla ilgili ''Hükümetin santraforu. KDV'ye, enflasyona gol atıyor'' şeklinde yorum getirmesi üzerine de Bakan Unakıtan, ''İstanbul'un gözbebeği milletvekilimiz öyle söylüyorsa öyledir'' şeklinde konuştu. 
     Maliye Bakanı Unakıtan, buradaki toplantının ardından bazı esnafı da ziyaret etti. 
     
</TEXT>
</DOC>
