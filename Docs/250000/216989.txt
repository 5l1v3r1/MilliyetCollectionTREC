<DOC>
<DOCNO> 216989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sontur14.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Aydın Diyanet'e bağlı 3859 Kur'an Kursu bulunuyor 
</HEADLINE>
<TEXT>

     Devlet Bakanı Mehmet Aydın, Diyanet İşleri Başkanlığı'na bağlı olarak toplam 3859 Kur'an kursunun faaliyet gösterdiğini bildirdi. 
     CHP Adana Milletvekili Atilla Başoğlu'nun yazılı soru önergesini yanıtlayan Devlet Bakanı Aydın, Diyanet İşleri Başkanlığı'na bağlı Kur'an kurslarının masraflarının hiçbir şekilde yurtdışından karşılanmadığını ifade etti. 
     Aydın, Doğu ve Güneydoğu Anadolu Bölgesi'nde daha önceleri öğrenci olmadığından dolayı eğitim-öğretime ara verilip, öğrenci temin edilmesi sonucu eğitim-öğretime yeniden başlanan Kur'an kursları bulunduğunu söyledi. Bölgede ayrıca hiç Kur'an kursu bulunmayan fakat ihtiyaç duyulduğu için kullanım hakkı Diyanet İşleri Başkanlığı'na verilmek kaydıyla ilk defa açılan Kur'an kurslarının da bulunduğunu belirten Aydın, bu Kur'an kurslarının açılışlarının başkanlığın bilgisi ve denetimi altında olduğunu vurguladı. 
     
     ''KURSLARDA VATAN VE MİLLET SEVGİSİ VERİLİYOR'' 
     Diyanet İşleri Başkanlığı'na bağlı olarak faaliyet gösteren Kur'an kursu sayısının toplam 3859 olduğuna dikkati çeken Devlet Bakanı Aydın, şunları kaydetti 
     ''Bunlardan yatılı olanların iaşe, ibadetleri hususundaki giderleri müftülüklerin gözetimi altında kişiler, dernek ve vakıflar tarafından karşılanmaktadır. Başkanlığımıza bağlı Kur'an kursları masrafları hiçbir şekilde yurtdışından karşılanmamaktadır. 
     Kur'an kurslarımızda takip edilen müfredatta 12 saat Kur'an-ı Kerim, 6 saat Kur'an-ı Kerim Meali, 1 saat itikat, 3 saat ibadet, 1 saat Siyer, 1 saat Ahlak dersi ve ayrıca milli birlik ve beraberliğimizi kuvvetlendirecek vatan, millet sevgisi kazandıracak bilgilerin öğretimi yer almaktadır.'' 
     
</TEXT>
</DOC>
