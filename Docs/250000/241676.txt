<DOC>
<DOCNO> 241676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/soneko38.html </URL>
<DATE> 2004/05/21/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Babacan Kredinin ikinci bölümünü yıl sonunda bekliyoruz 
</HEADLINE>
<TEXT>

     Devlet Bakanı Ali Babacan, 3. program amaçlı mali ve kamu sektörü uyum kredisi çerçevesinde Dünya Bankası'nca kullandırılacak 1 milyar dolarlık kredinin 500 milyon dolarlık ikinci diliminin bu yıl sonu itibariyle serbest bırakılmasını beklediklerini bildirdi. 
     Babacan, Hazine Müsteşarı İbrahim Halil Çanakçı ve Dünya Bankası Türkiye Direktörü Andrew Vorkink ile birlikte düzenlediği basın toplantısında soruları yanıtladı. 
     Anlaşmanın neden dün akşam 23.15'te imzalandığı sorusunu Babacan, çalışma saatlerinde gece gündüz ayırmadıklarını belirterek, ''O saatte bittiği için o saatte imzaladık'' diye cevapladı. 
     Kredinin 500 milyon dolarlık ikinci diliminin serbest bırakılması için atılması gereken adımlar olduğunu anlatan Babacan, her şeyin yolunda gitmesi durumunda ikinci dilim kredinin bu yıl sonu itibariyle serbest bırakılmasını beklediklerini kaydetti. 
     
     İKİNCİ DİLİM İÇİN YAPILACAKLAR 
     İkinci dilim kredinin serbest bırakılması için neler yapılması gerektiği konusunda da örnekler veren Babacan, bu bağlamda, tarımsal desteklerle ilgili çerçeve yasasının bulunduğunu, bunun yıl sonuna kadar çıkarılmasının gerektiğini ifade etti. 
     Bankacılık yasasının da yıl sonuna kadar çıkarılması gerekeceğini açıklayan Bakan Babacan, Halk Bankası ve Ziraat Bankası için yol haritasının netleşmesinin de kredinin ikinci diliminin serbest bırakılmasında dikkate alınacak konulardan biri olduğunu ifade etti. 
     Bunun yanında vergiyle ilgili adımların bulunduğunu belirten Babacan, bunların kamu ve mali sektörle ilgili gündemde olan konuların bitirilmesi ve belli noktalara gelinmesi ile ilgili çalışmalar olduğunu söyledi. 
     
     FAİZ DIŞI FAZLA-BORÇ STOKU 
     Kamu borç stoku açısından faiz dışı fazlada ideal rakamın ne olduğu yönündeki soru üzerine ise Babacan, borç stokunun milli gelire oranının Japonya'da yüzde 130'u bulduğunu, Fransa, İtalya ve Belçika'da ise yüzde 100'lerin üzerinde olduğunu hatırlatırken, ancak Türkiye gibi gelişmekte olan bir ülke için yüzde 71'lik rakamın yüksek olduğuna işaret etti. 
     Babacan, bu oranın 1-2 yıl içinde yüzde 60'ın altına çekilmesi gerektiğini, bunun idealinin ise yüzde 50'nin altı olduğunu kaydetti. 
     Borç stokunun milli gelire oranının düşürülmesinde faiz dışı fazlanın tek gösterge olmadığının altını da çizen Babacan, diğer göstergelere de bakılması gerektiğini hatırlattı. 
     Babacan, ancak borç stokunun izin vermemesi nedeniyle faiz dışı fazla rakamının düşük bir rakam olmayacağını kaydetti. 
     
     ABD KREDİSİ 
     8.5 milyar dolarlık ABD kredisinin amaçlarından bir tanesinin Türkiye'nin ekonomik kalkınmasına destek vermek olduğunu anlatan Babacan, şöyle konuştu 
     ''Sadece Irak amaçlı değil. Daha önce de muhtelif vesilelerle söylemiştim, bu sürede bütçeleştirildiği için, Eylül 2005 diye bir tarih vardı, herkes bunun kredinin kullanılacağı son tarih olarak algıladı. Bütçeleştirildikten sonra o tarihin önemi kalmadı. Teorik olarak ucu açık. Son bir kaç haftadır muhtelif vesilelerle dile getirdim, bunun ilelebet bekletemeyiz. Çok uzun süre beklerse zaten ABD'nin kendi bütçe sıkıntıları var, bütçe açıklarıyla boğuşuyorlar. 'Türkiye'nin ihtiyacı yoksa başka yerlerde kullanabilir miyiz Sorgulamaya başlarlar' diye söyledim. Bu sürpriz değil her zaman sorgulanacak. Onlar da kendi kamu kaynaklarını verimli bir şekilde kullanmak istiyorlar. 
     2004 finansman programında buna ihtiyaç duymadığımızı gördük, ama 2005 ve sonrası için hesaplarımızı kesinleştirmedik. Ne zaman kesinleştiririz Bu yılın ortalarında 2005 ve sonrasına ilişkin rakamlarımız kesinleşmiş olacak. Bu krediyi ne zaman nasıl kullanırız, hangi dilimlerde çekeriz, bu konudaki kararımızı kısa süre içinde vereceğiz. Bunun hadi rasgele olsun şeklinde değil, hesap kitap çerçevesinde yapılması gerekir. 2005 ve sonrasındaki ekonomik programını parametreleri ortaya çıktıktan sonra yapmamız gerekir. İhtiyaç yokken çekip de faiz ödemek çok da akıllı iş değil, yapmadık zaten. Bu demek değil ki vazgeçeceğiz ya da kullanmayacağız.'' 
     Bir gazetecinin Irak'ta ABD askerlerinin yaptığı işkence görüntülerin hatırlatarak, krediye ilişkin sorusu üzerine Babacan, ''Bu teknik bir konu, bunu farklı boyutlara çekmenin doğru olmayacağını düşünüyorum. Şu an itibariyle 8.5 milyar dolarlık kredi konusunda söyleyeceklerimden daha fazlasını diyemiyorum. Çünkü, daha sonra netleşecek bir konu'' yanıtını verdi. 
     IMF ile yapılması planlanan stand-by ve ABD kredisinin ne zaman kullanılacağına ilişkin bir soru üzerine Babacan, ''Çalışmaların devam ettiğini ve bir kaç ay içinde ne olacağının ortaya çıkacağını'' bildirdi. 
     
     ''KRONİK SORUNLARA GOL ATTIK'' 
     Babacan, Başbakan Recep Tayyip Erdoğan'ın kendilerine sürekli 'orta sahada top dolaştırmayın gol atın' dediğini hatırlatarak, ''Bu kredi ile biz de bir gol daha attık. Bu gol Dünya Bankası'na değil. Türkiye'nin kronik sorunlarına atılmış bir goldür'' dedi. 
     
     VORKİNK 
     Vorkink ise hükümetin reformlarını nasıl değerlendirdiği konusunda, bu kredinin ilk diliminin yürütme kuruluna sunulmasının ve Haziran ayında onaylanacak olmasının Türkiye'nin bugüne kadar uyguladığı reformların başarılı olduğu anlamına geldiğini kaydetti. 
     İkinci dilim kredinin sonbaharda serbest bırakılabileceğini ifade eden Vorkink, ancak bunun reformlarda ilerleme ile mümkün olabileceğinin altını çizdi. 
     Bu aşamaya kadar olan dönemde Türkiye ile yaşanan ilişkilerden duyduğu memnuniyeti dile getiren Vorkink, Haziran ayında ilk dilimin serbest bırakılmasıyla birlikte Dünya Bankası'nın ilk 6 aylık dönemde Türkiye'ye sağlayacağı desteğin 1.6 milyar dolara çıkacağını anlattı. 
     Vorkink, gelecekte de Türk hükümetinin yanında olacaklarını sözlerine ekledi. 
     
</TEXT>
</DOC>
