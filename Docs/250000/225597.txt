<DOC>
<DOCNO> 225597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sontur21.html </URL>
<DATE> 2004/03/25/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
İstanbul'da hırsız operasyonu... 
</HEADLINE>
<TEXT>

     İstanbul'un çeşitli ilçelerinde ev ve işyerlerinden hırsızlık yaptıkları belirtilen 3 ayrı gruptan 13 kişi yakalandı. 
     Asayiş Şube Müdürlüğü'nden yapılan açıklamaya göre, Kartal'da gerçekleştirilen operasyonda Eminönü, Beyoğlu, Pendik ve Kartal'da 7 ayrı işyerinden kasa hırsızlığı yaptıkları belirtilen grubun elebaşı konumundaki Ercan Y. ile üyeleri İdris B, İhsan K, Mehmet İhsan S, Mehmet Şakir S, Hasan A, Osman A. ve Nedim O. gözaltına alındı. 
     Bu arada, Kadıköy, Bahçelievler ve Bakırköy'deki 12 işyeri ve evden hırsızlık yaptıkları öne sürülen Hadi K. ve Murat Ö. ile Beyoğlu'ndaki bir işyerinin kasasından hırsızlık yaptıkları anlaşılan Muhittin O, Metin K. ve Mehmet S. de düzenlenen diğer operasyonlarda yakalandı. 
     Yakalanan bu kişilerin gösterdikleri yerlerde ve üzerlerinde yapılan aramalarda 14 adet bilgisayar, 3 adet monitör, 3 adet faks, 2 adet televizyon, 2 adet müzik seti, 2 adet printer, 1 adet çelik para kasası, 9 milimetre çaplı 1 tabanca, 7 adet fişek, 1 bayan saati, 1 bayan gözlüğü, altın kaplama kol düğmeleri ve kravat iğnesi ile deri pardösü el geçirildi. 
     Polisteki işlemleri tamamlanan toplam 13 kişi, ilgili savcılıklara sevk edildi. 
     
</TEXT>
</DOC>
