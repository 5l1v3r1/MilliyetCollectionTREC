<DOC>
<DOCNO> 213904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sonspo09.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Karşıyaka-Göztepe maçında olaylar... 
</HEADLINE>
<TEXT>

     İkinci Futbol Ligi A Kategorisi'nde oynanan Karşıyaka-Göztepe maçına, tribünde çıkan olaylar nedeniyle yaklaşık 30 dakika ara verildi. 
     Maçta Karşıyaka'nın 3-2 öne geçmesinin ardından Göztepeli taraftarların yer aldığı açık tribünde hareketlenmeler başladı. Bir grup sarı-kırmızılı taraftar, boş tutulan kale arkası tribüne geçti. Aynı şekilde kapalı tribünden buraya geçen Karşıyakalı taraftarlarla Göztepeli taraftarlar birbiriyle çatışmaya başladı. 
     Olaya müdahale eden polis, taraftarları tribünlerine geri gönderdi. Bu arada 1 Göztepeli taraftar da sahaya girdi. Maçın hakemi Kuddusi Müftüoğlu, daha sonra yardımcılarıyla birlikte soyunma odasına gitti. 
     Her iki kulübün yöneticileri, kendi tribünlerine giderek taraftarları yatıştırmaya çalıştı. Bu arada İzmir Emniyet Müdürü Halil Tataş, Karşıyaka Teknik Direktörü Rıdvan Dilmen ve Göztepe Teknik Direktörü Ekrem Al ile görüşen Müftüoğlu, yaklaşık 30 dakikalık aradan sonra sahaya geldi. 
     Karşılaşmaya 62. dakikasından itibaren devam edildi. 

     
</TEXT>
</DOC>
