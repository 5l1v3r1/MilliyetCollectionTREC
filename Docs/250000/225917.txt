<DOC>
<DOCNO> 225917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sontur11.html </URL>
<DATE> 2004/03/26/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Tecavüz zanlısına rekor ceza istemi 
</HEADLINE>
<TEXT>

     Antalya'da geçen ay bazı çocuklara tecavüz ettiği ve bazı çocuklar ile bir kadına da tecavüze kalkıştığı iddiasıyla yakalanan zanlı Sefer Yaman hakkında Savcılık iddianamesini düzenleyerek dava açtı. 
     Antalya'nın Uncalı bölgesinde şubat ayında 9 yaşındaki Ö.G adlı erkek çocuğunun okul çıkışında soru sormak için yanına gelen tanımadığı bir kişinin kendisini portakal bahçesine götürdüğünü ve burada tecavüz ettiğini ailesine söylemesi üzerine, ailenin şikayetiyle ortaya çıkan Antalya'daki ''sapık alarmı'' polisi üç gün süren kapsamlı araştırmaya yönlendirmişti. Tecavüz olayının ardından da aynı bölgede oturan küçük yaştaki iki çocuk da mağdur Ö.G'nin polise bildirdiği eşkale uyan kişinin kendilerine de tacizde bulunduğunu belirtirken, polis, çocukların tarifiyle aynı kişi olduğu kanısı taşıyan zanlının robot resmini çizerek, bölgeyi çembere almıştı. 
     Polisin üç gün süren yoğun araması sırasında yine Uncalı Mahallesi yakınlarında serada çalışan N.G adlı kadın bıçaklı saldırıya uğrarken, kadına tecavüze kalkışıldığı tespit edilmiş, kadın da robot resimdeki kişinin kendisine saldıran kişi olduğunu bildirmişti. 
     Bu olayların failini yakalamak için bölgede cinsel suçlardan sabıkalı ve bu suça eğilimle çok sayıda kişinin ifadesini alan polis, ailelere teşhisler yaptırırken, ifadeler sonucu yalnız bir kişinin olayların zanlısı olduğunu ortaya çıkarmıştı. 
     Kamuoyu gündeminde günlerce yer alan olay sırasında 17 Şubat günü bir vatandaşın robot resme benzeyen kişiyi inşaata gördüğünü söylemesi üzerine Liman bölgesinde yapılan operasyonda, kıyafetleri ve robot resme olan benzerliği nedeniyle Sefer Yaman adlı kişi yakalanmıştı. 
     
     HER OLAY İÇİN AYRI İDDİANAME 

     ''Tecavüz, ''tecavüze yeltenme'', ''yaralama'' gibi suçlamalarla toplam 9 mağdur tarafından hakkında polise şikayette bulunulan Sefer Yaman, 18 Şubat günü tutuklanarak Antalya E Tipi Cezaevi'ne gönderilirken, Antalya Cumhuriyet Savcılığı iddianamesini hazırlayarak dava açtı. 
     Cumhuriyet Savcısı Selami Dalyan tarafından her bir olay için tek tek düzenlenen iddianamelerle ilk dört dava, Ağır Ceza Mahkemesi'nde açıldı. 
     Savcı Dalyan, zanlı Sefer Yaman'ın karıştığı iddia edilen olaylarla ilgili, her suçlama için TCK'nın gerekli maddeleriyle ceza talebinde bulunurken, iddianamelerde onlarca suçlama yer alıyor. 
     İddianamede, serada saldırıya uğrayan mağdur N.G 42 ile ilgili, zanlı hakkında ''Zorla ırza geçmeye eksik kalkışma'', ''adam öldürmeye tam kalkışma'' suçlarından TCK'nın 416 1, 450 8, 61, 1, 31, 33 ve 40. maddeleri, 11 yaşındaki mağdur E.T ve 9 yaşındaki Ö.G ile ilgili olarak da ''zorla ırza geçmek, zorla alıkoymak'' suçlarıyla TCK'nın 414 2, 80, 431, 31, 33 ve yine 40'ıncı maddelerinin gerektirdiği hapis cezaları talep ediliyor. 
     Savcı Dalyan, K.K adlı 9 yaşındaki çocuğun şikayeti ve teşhisi sonucu da Yaman hakkında, ''Irza tasaddi ve zorla alıkoymak'' suçlarından TCK'nın 415, 431, 31, 33 ve 40 maddelerinin uygulanmasını istedi. 
     Davası açılan bu suçlamalarla tutuklu yargılanacak olan Sefer Yaman'ın, diğer çocuklar ve bir kadının şikayeti nedeniyle düzenlenecek iddianamelerle ayrıca tutuksuz yargılanacağı da öğrenildi. 
     Düzenlenen iddianamelerle onlarca suç maddesiyle yargılanması talep edilen Zefer Yaman'ın, bu suçlamalar nedeniyle hakkında talep edilen hapis cezasının 100 yılı aşacağı bildirildi. 
     Zanlının yargılanacağı davaların ayrı ayrı görülmesine önümüzdeki günlerde başlanacak. 
     

     
</TEXT>
</DOC>
