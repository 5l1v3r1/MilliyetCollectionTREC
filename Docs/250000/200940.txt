<DOC>
<DOCNO> 200940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sontur14.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
"Vurgun Operasyonu Davası"nda sanık sayısı 590'a çıktı 
</HEADLINE>
<TEXT>

     Ankara Gençlik ve Spor İl Müdürlüğü binasının yapımı işinde usulsüzlük yaptıkları iddiasıyla, 25 kişi hakkında dava açıldı. 
     Edinilen bilgiye göre, Ankara Cumhuriyet Başsavcıvekili Hikmet Önen tarafından hazırlanan iddianamede, Bayındırlık Bakanlığı Yapı İşleri Genel Müdür Yardımcısı Erdal Kaya, Ankara Bayındırlık ve İskan İl Müdürlüğü görevlileri ile PANO firması yetkililerinden oluşan 25 kişinin, Gençlik ve Spor İl Müdürlüğü binasının yapım işinde idareyi zarara uğrattıkları öne sürüldü. 
     Gerçekdışı hakediş raporları düzenlenerek idarenin 718 milyar 518 milyon 123 bin 387 lira zarara uğratıldığını savulan iddianamede, 25 kişi hakkında, Türk Ceza Kanunu'nun ''görevi kötüye kullanma'' hükmünü içeren 240, ''evrakta sahtecilik'' hükmünü içeren 339 ve ''resmi belgenin suretiyle sahtecilik'' başlıklı 341 1. maddeleri uyarınca 1 yıl ile 10 yıl arasında değişen hapis cezaları istendi. 
     Ankara 1. Ağır Ceza Mahkemesi, 25 kişi hakkında açılan davayı, Bayındırlık ve İskan Bakanlığı'nın bazı ihalelerine ilişkin 567 sanıklı ''Vurgun Operasyonu'' davasıyla birleştirdi. ''Vurgun Operasyonu'' davasındaki sanık sayısı, 2 sanığın her iki dosyada olması nedeniyle 590'a çıktı. 
     ''Vurgun operasyonu'' davasının iddianamesinde de, eski Bayındırlık ve İskan Bakanlığı Müsteşar Yardımcısı Mehmet Sedat Aban'ın da aralarında bulunduğu 567 kişi hakkında, 1 yıl ile 18 yıl arasında değişen hapis cezaları isteniyor. 
     
</TEXT>
</DOC>
