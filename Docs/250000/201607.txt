<DOC>
<DOCNO> 201607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/soneko23.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Maaşlara yapılan zamlar popülizm izlenimi uyandırıyor 
</HEADLINE>
<TEXT>

     TÜSİAD Yüksek İstişare Konseyi YİK Başkanı Muharrem Kayhan, ''2004'te Türkiye'yi bekleyen asıl büyük tehlike popülizmdir'' dedi. 
     Kayhan, TÜSİAD'ın Ankara'da düzenlenen YİK toplantısında yaptığı konuşmada, 2001'de yapılan ve hükümetin de devam ettirdiği ekonomik programın esasının popülizm hastalığından kurtulmak olduğunu ve kendileri için başarının ölçüsünün de bu olduğunu ifade etti. 
     Kayhan, ''Son günlerde emekli maaşları ve asgari ücret konusunda özel sektörün rekabet gücünü etkileyebilecek enflasyon oranındaki zamlar ve sicil affı hazırlıkları, popülizmin yeniden canlandırıldığı izlenimini uyandırıyor. Bunlara yoksulluğun belini kırmak, ekonominin bel kemiği KOBİ'ler gibi gerekçeler bulmak doğru değil'' diye konuştu. 
     Türkiye ekonomisinin ana çizgileri ile olumlu bir seyir izlediğinden söz edilebileceğini kaydeden Kayhan, enflasyonun düşürülmesinin büyük ölçüde başarıldığını, faizlerde önemli gerilemeler kaydedildiğini, ihracatta bekleneni üzerinde bir performans sağlandığını ve krizin üretim ve istihdam üzerindeki etkilerinin hafifletilmesinin başarıldığını ifade etti. 
     Yerel seçim ortamında yapısal önlemlerin sürdürülmesi ile özel kurulların gerektiği gibi işletilmesinde, kamu harcamalarının kalıcı olarak azaltacak personel reformunu da içeren kapsamlı bir reform yapılması konusunda, ''hükümetin, toplumun muhtelif kesimlerindeki dirence boyun eğmeyi tercih etmesinden endişe duyduklarını'' vurgulayan Kayhan, ''Özelleştirmede bunun işaretini gördük, dünyanın aynı sektördeki önemli şirketlerin katıldığı bir uluslararası ihale açıp, cari piyasa koşulları ile tespit edilmemiş bir fiyat çizgisi koyup, sonra da ederini bulmadı diyerek ihaleyi iptal etmenin arkasında da popülist bir yaklaşımın izleri var'' görüşünü savundu. 
     
     HASSAS KONULAR VE GÜVENSİZLİK BİRİKİMİ 
     Kayhan, 2004'te hükümetin kararlarına bu çizginin egemen olması halinde ekonomiyi rayında, enflasyonu kontrol altında tutma koşullarının çok zorlaşacağını öngörmenin büyük bir kehanet olmayacağını kaydetti. Bu ve benzeri gelişmelerin Türkiye'nin uluslararası piyasalardaki risk primini artırabileceğine dikkat çeken Kayhan, şöyle devam etti 
     ''Oysa dünya piyasalarında düşük faizler egemen iken yapılması gereken Türkiye'nin risk primini düşürecek şekilde, dikkatli ve güven verici adımlar atmaktır. Dünya piyasalarında Türkiye'nin siyasi istikrarının pamuk ipliğine bağlı olduğunu düşündürecek tartışma ve çatışmalar bunların başında gelmektedir Örneğin, kamuoyunun tüm hassasiyetine ve tepkisine rağmen, hükümetin eğitim alanında YÖK gibi, Kuran kursları, imam hatipler gibi düzenlemeler getirmesini bu çerçevede değerlendirmek lazım. Böylesine hassas konularda, 'hatamı gördüm, teklifimi geri çektim', demek yeterli olmamaktadır. Çünkü bu çatışmalardan geriye ciddi bir tortu kalmakta ve bu tortular, bir güvensizlik birikimi yaratmaktadır'' 
     
     AB'DEN UZAKLAŞMAK... 
     Kayhan, siyasi risklerin en büyüğünün AB'nin ve Türkiye'nin yapabileceği hatalar nedeniyle Türkiye'nin AB'den uzaklaşmaya başladığı yolunda bir kanının dünya piyasalarında oluşması olacağını vurguladı. 
     Kıbrıs sorununun da bu çerçevede değerlendirilmesi gerektiğine dikkat çeken Kayhan, şöyle devam etti 
     ''2004 yılında Kıbrıs Rum kesiminin, KKTC olmaksızın AB'ye üye olması halinde, Kıbrıs sorunu Türkiye ile AB'yi birbirinden uzaklaştıran temel faktör haline gelebilecektir. Kimileri için koz, kimileri için yük, kimileri için bahane olan Kıbrıs konusunda üzerinde birlenilmesi gereken yaklaşım, bu meselenin acilen çözülmesi gereğidir. Çözüm arayışında Türkiye'nin tavrı, Türkiye'nin çıkarları doğrultusunda, Türkiye hükümetleri tarafından belirlenmelidir.'' Kayhan, Türkiye'nin Ortadoğu'ya yapabileceği en büyük katkının, 'Türkiye'yi her yönüyle herkesin gıpta edeceği bir ülke haline getirmek' olduğunu söyledi. 
     AB standartlarında bir dokunulmazlık anlayışının yerleştirilmesinin parlamentonun itibarını artırıcı bir unsur olacağını belirten Kayhan, demokratik standartların yükseltilmesi için yapılan yasal değişiklerin uygulanması sürecinde 'sıfır tolerans' ilkesine göre hareket edilmemesi halinde, Türkiye'nin bu değişimi samimi olarak istediği konusunda kimseyi ikna edemeyeceğini kaydetti. 
     Kayhan, bütün risklere rağmen Türkiye'nin iyi yönetilmesi halinde bu badireden yalnızca kazasız belasız çıkmakla kalmayacağını, kendisini Avrupa ayarında bir ülke yapacak hamlelerin ilk sağlam adımlarını atmış olacağını belirtti. 
     
     2004'TE MEZUNİYET İSTEĞİ 
     Türkiye'nin önünde zorlu bir sınav olduğunu anlatan Kayhan, kararsız dengedeki ekonomik ve siyasi ortamların yıllar boyunca Türk insanını sınav yorgunu haline getirdiğini, bu sınav sürecini artık ebediyen geride bırakmak, 80 yıldır devam eden demokrasi içinde kalkınma çabasının 2004 yılı sınavlarını başarı ile verip bu okuldan mezun olmak istediklerini kaydetti. 
     İstanbul'daki bombalama olaylarına da değinen Kayhan, ''Bu eylemleri planlayanlar, Türkiye'yi bugün tuttuğu ve iyi-kötü ilerlediği yoldan geri çevirmeye çalışıyorlar'' dedi. 
     
</TEXT>
</DOC>
