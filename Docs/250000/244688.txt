<DOC>
<DOCNO> 244688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sondun29.html </URL>
<DATE> 2004/06/02/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Yeşiller Grubu Kıbrıslı Türkler'in seçimlerde olmaması bir skandal 
</HEADLINE>
<TEXT>

     Avrupa Parlamentosu Yeşiller Grubu, bir açıklama yaparak, Avrupa Parlamentosu seçimlerinde Kıbrıslı Türklerin çok büyük bir bölümüne oy kullanma olanağı verilmemesini ''kabul edilemez bir skandal'' olarak nitelendirdi. 
     Yeşiller Grubu'nun seçim kampanyasını yürüten parlamenterlerden Monica Frassoni, yapılan yazılı açıklamada, seçimlerde sadece 500 Kıbrıslı Türk'ün oy kullanabilecek olmasını kabul etmediklerini, Rum yönetiminin, 40 bin Kıbrıslı Türk seçmene, özgür bir şekilde görüşlerini yansıtmaları için oy kullanma hakkı tanıması gerektiğini belirtti. 
     Bu duruma şiddetli tepki gösterdiklerini ifade eden Frassoni, Kıbrıs Rum yönetiminin ancak tüm Türklere oy hakkı vererek adanın bölünmüşlüğüne son verme iradesi yansıtabileceğini kaydetti. 
     Yeşillerin açıklamasında, AB Konseyi ve AB Komisyonu'nun, Kıbrıslı Türklerin izolasyondan kurtarılmasına ilişkin karar ve girişimlerinin desteklendiği de ifade edildi ve bunların, ''Kıbrıs Rum yönetiminin de yapıcı ve yoğun katkılarıyla'', bir an önce uygulanması istendi. 
     Yeşiller grubu üyesi parlamenter Daniel Cohn Bendit de Kıbrıs sorunu konusunu, iki taraf da AB bünyesinde yerini alıncaya ve sorun çözülünceye kadar Avrupa Parlamentosu'nun gündeminde tutacaklarını bildirdi. 
     
</TEXT>
</DOC>
