<DOC>
<DOCNO> 233366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/yasam/ayas.html </URL>
<DATE> 2004/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ödül, ustaya çok yakıştı...' 
</HEADLINE>
<TEXT>

   Vali Güler, Türk halk müziğinin dev ismi Paşmakçı'ya Aydın Doğan Ödülü'nü AKM'de bu sözlerle verdi... 
      İSTANBUL Milliyet 
   
   Aydın Doğan AD Vakfı tarafından bu yıl Türk Halk Müziği dalında verilen "Aydın Doğan Ödülü", sahibini buldu. 
   Atatürk Kültür Merkezi'nde önceki akşam yapılan törene iş, sanat ve medya dünyasından birçok ünlü isim katıldı. AD Vakfı Yürütme Kurulu Başkanı Orhan Birgit, sekizincisi verilen Aydın Doğan Ödülü için bu yıl Türk Halk Müziği'nin seçilmesinde, bu müziğin giderek yozlaştırılmasını önleme çabasının ağır bastığını söyledi. Eğitimci, idareci, icracı, koro şefi, araştırmacı ve derleyici kişiliğiyle ödüle hak kazanan ve ayakta alkışlanarak sahneye davet edilen Yücel Paşmakçı'ya, İstanbul Valisi Muammer Güler vakfın geleneksel madalyonunu, Doğan Holding Yönetim Kurulu Başkanı Aydın Doğan da 30 milyar liralık çekini sundu. 
   Vali Güler, Paşmakçı'nın çok büyük bir usta olduğunu belirterek, "Bizim neslimizin kulaklarına kazınmıştır. Bu ustaya bu ödül çok yakıştı" dedi. 
   
   'Müziğimiz yozlaşmasın' 
   Paşmakçı ise meslek hayatının 50. yılına denk düşen bu ödülün ayrı bir öneme sahip olduğunu vurgulayarak, "Türk halk müziğimizin yozlaşmasına, asli karakterinden uzaklaşmasına neden olacak her türlü faaliyetten uzak durulması gerekmektedir. Birtakım tasarruflarla halkın sanatına müdahale etme yetkisine sahip olmadığımız kanısındayım" diye konuştu. 
   Seçiciler Kurulu'nun Hizmet Ödülü'ne layık gördüğü İstanbul Teknik Üniversitesi İTÜ Türk Musikisi Devlet Konservatuvarı ile Folklor Kurumu'na da ödülleri verildi. İTÜ Rektörü Prof. Dr. Gülsün Sağlamer ve Folklor Kurumu Başkanı Tahsin Öztiryaki, ödüllerini Aydın Doğan Vakfı Başkan Yardımcısı Sema Işıl Doğan'ın elinden aldı. 
   
   
   
   
   
   
   
</TEXT>
</DOC>
