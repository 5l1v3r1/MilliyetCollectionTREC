<DOC>
<DOCNO> 242481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sontur44.html </URL>
<DATE> 2004/05/24/ </DATE>
<TIME> 19.14 </TIME>
<AUTHOR>  </AUTHOR>
<HEADLINE>
Yurtta Asayiş... Merdivenden düşen alkollü genç öldü... 
</HEADLINE>
<TEXT>

     Zonguldak'ın Devrek İlçesi'nde merdivenden düşen alkollü genç öldü. 
     Erenler Köyü'nde arkadaşlarıyla Ali Kabasakal'a ait evin terasında alkol alan Yılmaz Berber 23 , evine gitmek üzere merdivenlerden inerken dengesini kaybederek düştü. 
     Berber, olay yerinde hayatını kaybetti. 
     
     VAN'DA 48 KAÇAK YAKALANDI 
     Van'ın Gevaş ve Çaldıran ilçelerinde yurda kaçak yollarla giriş yapan yabancı uyruklu 48 kişi yakalandı. 
     Alınan bilgiye göre, Çaldıran'ın Sarıçimen Köyü yakınlarında devriye gezen jandarma ekipleri, arazide yaya olarak ilerleyen bir grubu, Kartepe mevkii yakınlarında şüphe üzerine durdurdu. Yapılan kontrolde, yurda İran üzerinden kaçak yollarla giriş yaptıkları tespit edilen 17 Pakistan, 9 Bangladeş ve 5 Hindistan uyruklu olmak üzere toplam 31 kişiyi yakaladı. 
     Gevaş'ın Balaban Jandarma kontrol noktasında ise yurda kaçak yollarla giriş yapan 17 Pakistan uyruklu yakalandı. 
     Yetkililer, gözaltına alınan yabancıların yasal işlemlerinin ardından sınır dışı edileceğini bildirdi. 
     
     ARKADAŞINI BIÇAKLA YARALADI 
     Rize'nin Pazar İlçesi'nde çıkan kavgada, bir kişi, arkadaşını bıçakla yaraladı. 
     İlçedeki bir restoranda birlikte yemek yiyen Aydın Çakır 39 ile arkadaşı Murat A. 28 , arasında bilinmeyen bir nedenle tartışma çıktı. Tartışmanın kavgaya dönüşmesi üzerine Murat A, Aydın Çakır'ı bıçakla yaraladı. 
     Çakır, Pazar Devlet Hastanesi'ne kaldırıldı. Murat A, gözaltına alındı. 
     
     DENİZLİ'DE EV YANGINLARI... 
     Denizli'de 8 katlı apartmanda ve kullanılmayan eski bir evde çıkan yangın, korku yarattı. 
     Alınan bilgiye göre, İstiklal Caddesi'ndeki 8 katlı Zübeyde Hanım Apartmanı'nın 4. katında, elektrik kontağından yangın çıktı. 
     Denizli Belediye İtfaiyesi ekipleri, yangına kısa sürede müdahale ederek, alevlerin binadaki diğer dairelere sıçramasını önledi. İtfaiye görevlileri, su ve köpük sıkarak yangını söndürdü. 
     Trafik ekipleri de caddeyi tek yönlü trafiğe kapatarak, yangın söndürme çalışmalarının aksatılmadan yürütülmesini sağladı. 
     Bu arada, aynı cadde üzerinde kullanılmayan eski bir evde de çocukların ateş yakması sonucu çıkan yangın, büyümeden kontrol altına alınarak söndürüldü. 
     
     SİLVAN'DA HİNTKENEVİRİ OPERASYONU... 
     Diyarbakır'ın Silvan İlçesi'nde 500 kök dişi hintkeneviri ele geçirildi. 
     Alınan bilgiye göre, arazi arama çalışmaları yürüten jandarma ekipleri, Demirkuyu Köyü'nde Mehmet Şafi Dargın'a ait arazide 500 kök dişi hintkeneviri buldu. 
     Ele geçirilen hintkenevirleri yakılarak imha edildi. Dargın, çıkarıldığı mahkemece tutuklandı. 
     
     2 TON KAÇAK İNCİ KEFALİ ELE GEÇİRİLDİ 
     Van'ın Erciş İlçesi'nde kaçak avlanan 2 ton İnci Kefali balığı ele geçirildi. 
     Çelebibağı Beldesi Van Gölü sahilinde kaçak balık avcılığı yapıldığı ihbarı üzerine olay yerine gelen jandarma ekipleri, sahilde terk edilmiş çuvallarda, avlanması yasak 2 ton İnci Kefali buldu. 
     
     AYDIN'DA ÇIKAN ORMAN YANGINI BÜYÜMEDEN SÖNDÜRÜLDÜ 
     Aydın'ın Söke İlçesi'nde çıkan orman yangını büyümeden söndürüldü. 
     Sazlıköy Beldesi Kemerdağ mevkiinde çıkan yangın, Söke Orman İşletme Müdürlüğü'ne ait 5 arazöz, 1 dozer, Söke Belediyesi'ne ait 2 itfaiye aracının müdahalesiyle kısa sürede kontrol altına alındı. 
     Yangında, 1 hektar kızılçam ormanı tahrip oldu. 
     
     POLİS MEMURUNUN OTOMOBİLİ ÇALINDI 
     Kocaeli'nin Gebze İlçesi'nde bir polis memurunun otomobili çalındı. 
     İlçe Emniyet Müdürlüğü Asayiş Bürosu'nda görevli polis memuru Arif Akatan'ın 34 YG 194 plakalı Kartal marka otomobili, Mustafaşapaşa Mahallesi'ndeki evinin önünden kimliği belirlenemeyen kişilerce çalındı. 
     
     ELEKTRİKÇİ DÜKKANI SOYULDU 
     Güzeltepe Mahallesi Özgürlük Mahallesi'nde meyana gelen hırsızlık olayında Hüseyin Eren'e ait elektrik dükkanı kimliği belirsiz kişilerce soyuldu. 
     Dükkandan, yaklaşık 5 milyar değerinde malzeme çalındığı belirlendi. 
     
</TEXT>
</DOC>
