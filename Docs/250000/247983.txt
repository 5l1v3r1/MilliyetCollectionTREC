<DOC>
<DOCNO> 247983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/spor/spo06.html </URL>
<DATE> 2004/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
8 Eylül'e randevu 
</HEADLINE>
<TEXT>


Yunanistan Teknik Direktörü Rehhagel, kadrosuna Türkiye karşısında da güvendiğini söyledi, "Ciddi rakipsiniz. İlginç maçlar olacak" dedi 

MEHMET DEMİRCAN 


Temkinli konuştu 
PORTEKİZ karşısında sürpriz galibiyetiyle futbol kamuoyunun dikkatini çeken Yunanistan Milli Takımı'nın Alman teknik direktörü Otto Rehhagel, Türkiye ile Dünya Kupası Eleme Grubu'nda oynayacakları karşılaşmalar için temkinli konuştu. Porto'ya yarım saat mesafedeki Vila De Conde kasabasında kamp yapan Komşu ekibin patronu, Türk gazeteci olduğumuzu öğrenince, "Sizinle şimdi değil 8 Eylül'de görüşelim" diye takıldı. 

"Hak eden kazansın" 
ALMAN gazetecilere, "Bizi rahat bırakın" diye sert çıkan Rehhagel, Avrupa Şampiyonası'nda henüz bir maç kazandıklarını hatırlattı. Ünlü çalıştırıcı, "Turnuvanın çok iddialı bir ekibini devirdiğimizi biliyorum. Ancak Türkiye'nin çok ciddi bir rakip olduğunu da biliyorum. Şu an için Dünya Kupası elemeleri hakkında yorum yapmak yanlış olur. Takımıma güveniyorum. Şu bir gerçek ki, iki maç da ilginç geçecek. Hak eden kazansın" dedi. 

Kaptan katıldı 
REHHAGEL'İN, iki karşılaşmanın da fair - play çerçevesinde geçmesi dileklerine, Yunanistan Milli Takımı'nın kaptanı Zagorakis de katıldı. Alman hoca ile edilen sohbete katılan yıldız futbolcu, "Dünya Kupası yolunda rakip olmamız oldukça ilginç. Maçların da çok çekişmeli geçeceğine eminim. Ancak sonuç ne olursa olsun, dostluk kazansın. Komşu iki ülke arasında kardeşliğin bu maçlarla pekişmesini istiyorum" diye konuştu. 




</TEXT>
</DOC>
