<DOC>
<DOCNO> 232812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/soneko33.html </URL>
<DATE> 2004/04/19/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Özelleştirme... Bursagaz, 120 milyon dolar bedelle devredildi... 
</HEADLINE>
<TEXT>

     Son dönemde gerçekleştirilen Tekel Alkol'ün ardından en büyük ihale olan Bursa Şehiriçi Doğalgaz Dağıtım A.Ş'de Bursagaz satış sözleşmesi imzalandı. 
     Özelleştirme İdaresi Başkanlığı'nda gerçekleştirilen Bursagaz'ın devrine ilişkin satış sözleşmesine, Özelleştirme İdaresi Başkanı Metin Kilci, Çalık Holding Yönetim Kurulu Başkanı Ahmet Çalık imza koydu. 
     İmza töreninde konuşan Kilci, Bursagaz özelleştirmesinin elektrik dağıtım şirketlerinin özelleştirilmesi için önemli bir örnek teşkil edeceğini vurguladı. 
     İmza töreninden sonra gazetecilerin sorularını da yanıtlayan Kilci, Tekel'de stratejinin ne zaman tamamlanacağı yönündeki soruyu ''Nisan sonuna kadar yetiştiririz'' diye cevapladı. 
     Kilci, Telekom'un özelleştirilmesi için danışman firmanın ne zaman tutulacağı yönündeki soruya karşılık verirken de, bunun, TBMM gündeminde bulunan, özelleştirmede tutulacak danışman firmanın Kamu İhale Yasası'ndan istisna tutulmasına yönelik tasarının yasalaşmasına bağlı olduğunu söyledi. Kilci, yasanın çıkmasının hemen ardından Telekom için danışmanlık ihalesine çıkacaklarını kaydetti. 
     
     BURSAGAZ'IN ÖZELLEŞTİRİLMESİ 
     Bursagaz'ın özelleştirilmesine ilişkin 30 Aralık 2003 tarihinde gerçekleştirilen ihalede en yüksek teklifi 120 milyon dolar ile Çalık Enerji A.Ş. vermiş ve Bursagaz'ın satışı Şubat ayında Özelleştirme Yüksek Kurulu ÖYK tarafından onaylanmıştı. 
     Çalık Enerji'nin, devir ile ilgili yasal prosedürlerin tamamlanmasını takiben özelleşme bedeli olan 120 milyon doları, tamamı peşin olarak 16 Nisan'da ödediği öğrenildi. 
     Çalık Enerji, Çalık Holding'in enerji sektöründeki faaliyetlerini yürütmek üzere 1998 yılında kurulurken, muhtelif coğrafyalarda doğalgaz, petrol kaynaklarının işletilmesi, arama, üretim safhalarında ve uluslararası piyasalara sevki ve satışında rol oynuyor. 
     Şirket aynı zamanda, elektrik enerjisi üretimiyle telekomünikasyon alanında da faaliyet gösteriyor. Çalık Enerji, geçtiğimiz yıl, toplam gücü yaklaşık 400 megavata varan 3 enerji santralini de hizmet soktu. 
     
</TEXT>
</DOC>
