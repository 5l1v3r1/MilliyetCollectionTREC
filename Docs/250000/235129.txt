<DOC>
<DOCNO> 235129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/yasam/axyas02.html </URL>
<DATE> 2004/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Pekin-Atina 'insan kaçakçılığı' hattı 
</HEADLINE>
<TEXT>


İstanbul'daki operasyonda Çinli kaçakları, Pekin - Ürdün - Suriye -Türkiye-Atina üzerinden Avrupa'ya götüren 30 organizatör yakalandı 

TOLGA ŞARDAN Ankara 

Emniyet Genel Müdürlüğü, son yıllarda büyük eleştiri konusu olarak Türkiye'nin önüne konulan göçmen kaçakçılığıyla ilgili özel operasyon başlattı. Pekin'den başlayıp Atina'da sona eren operasyonda Türk ve yabancı uyruklu 30 organizatör gözaltına alındı. 
Kaçakçılık ve Organize Suçlarla Mücadele Daire Başkanlığı'nın KOM , "Yayla" kod adıyla başlattığı operasyonda, İtalya'da yakalanan Çinli bir organizatörün verdiği bilgilerden yola çıkarak, İstanbul'daki bir şebekenin varlığını saptandı. 8 ay süren takibin ardından, Mahmut Ezer'in Çinli göçmen kaçakçılarıyla bağlantı kurarak organizatörlük yaptığı belirlendi. Ezer'in eşi Dilara Ezer, Habip Dursun, Bahtiyar Hamuti, İmdat Andadulhak ve Cheng Wang'ın da İstanbul'da yönetim kadrosu oluşturdukları ve yurtdışıyla irtibata geçerek kişi başına 4 - 8 bin dolar ödeyen Çinli kaçakları, Pekin - Ürdün - Suriye - Türkiye - Atina hattından Avrupa ülkelerine sevk ettikleri anlaşıldı. 
Organizatörlerin Suriye sınırından giriş yapmak isteyen kaçakları, Hatay'ın dağ köylerinden ülkeye aldığı, Hatay, Ankara ve İstanbul'daki organizasyona ait evlerde geçici sürelerle 2 - 3'lü gruplar halinde barındırdığı ve uygun ortamı bulduklarında Yunanistan sınırından çıkış yaptırdıkları belirlendi. 
Organizatörlerin güneydeki yolun dışında, Rusya ve Gürcistan üzerinden yaya ya da otobüslerle Artvin - Hopa, İran üzerinden gelen Bangladeş, Afgan, Pakistan ve Sudan uyrukluları da, Doğubeyazıt'tan Türkiye'ye soktuğu saptandı. Ayrıca, Çin'den Mısır'a gelen göçmenleri de yine Mısır üzerinden İstanbul'a getiren organizatörlerin, İstanbul'da 21, Ankara'da 5, Hatay'da 10 ayrı ev kiraladığı, bazı otellerle anlaşma yaptığı da ortaya çıkarıldı. 
İstanbul'daki operasyonda, baş organizatör olduğu belirlenen Ezer'in banka hesabında Çin'den gönderilen 750 bin dolar bulundu. Ezer'in üzerinde ise 15 bin dolar, 7 bin euro ve silah ele geçirildi. Operasyonda 30 organizatör ile 37 göçmen de yakalandı. 


</TEXT>
</DOC>
