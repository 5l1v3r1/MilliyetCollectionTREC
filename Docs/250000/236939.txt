<DOC>
<DOCNO> 236939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonspo07.html </URL>
<DATE> 2004/05/03/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
NBA... Lakers'ı 88-87 yenen Spurs, seride 1-0 öne geçti... 
</HEADLINE>
<TEXT>

     ABD Profesyonel Basketbol Ligi NBA Batı Konferansı'nda play-off yarı finalleri, bu sabaha karşı yapılan tek maçla başlarken, Doğu Konferansı'nda ise 1. tur mücadelesi, halen devam ediyor. 
     Batı Konferansı yarı finali ilk maçında San Antonio Spurs, kendi sahasında Los Angeles Lakers'ı 88-78 yenerek seride 1-0 öne geçti. 
     Spurs'da 19 dakika sahada kalan Hidayet Türkoğlu, karşılaşmayı sayı atamadan tamamladı. Hidayet, 2 kere denediği 3 sayılık atışları ve 4 kere kullandığı 2 sayılık atışları sayıya çeviremezken, maçta 2 ribaunt ve 1 asist yaptı. 
     Evsahibi Spurs'da Tim Duncan, 30 sayı, 11 ribauntluk performansıyla takımına galibiyeti getiren isim olurken, karşılaşmayı 20 sayı, 4 ribaunt, 9 asistle tamamlayan Tony Parker ile 11 sayı, 6 ribaunt ve 2 asistle oynayan Manu Ginobili, dikkat çeken diğer oyuncular oldu. 
     Los Angeles Lakers'da ise Kobe Bryant'ın 31 sayı, 10 ribaunt, 4 asist, Shaquille O'Neal'ın 19 sayı, 13 ribaunt, 5 blok ve Karl Malone'un 10 sayı, 11 ribaunt ve 5 asistlik performansları takımlarını yenilmekten kurtaramadı. 
     Doğu Konferansı'nda ise ilk tur mücadelesi devam ederken, New Orleans Hornets, kendi sahasında Miami Heat'i 89-83 yendi ve seride durumu 3-3'e getirdi. 
     Hornets'a galibiyeti getiren en önemli isim karşılaşmayı 16 sayı, 9 ribaunt, 3 asistle tamamlayan P.J.Brown olurken, 16 sayı, 5 ribauntla oynayan George Lynch ve 15 sayı, 12 asist, 5 ribauntla oynayan Baron Davis, takımlarının galibiyetinde önemli rol oynadılar. 
     Miami Heat'de ise Dwyane Wade'in 27 sayı, 7 ribaunt, 6 asist, Eddie Jones'in 23 sayı, 4 ribaunt ve Caron Butler'in 14 sayı, 8 ribauntluk performansları takımlarına galibiyeti getirmeye yetmedi. 
     Ligde Doğu Konferansı yarı final mücadelesi, yarın sabaha karşı yapılacak Detroit Pistons-New Jersey Nets mücadelesiyle devam edecek. 
     
</TEXT>
</DOC>
