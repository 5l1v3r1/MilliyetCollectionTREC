<DOC>
<DOCNO> 213357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sonspo29.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Juventus-İnter karşılaşmasında Okan Buruk beğeni topladı... 
</HEADLINE>
<TEXT>

     İtalya Kupası yarı finalinde FC Juventus ile FC İnter arasında 2-2'lik beraberlikle sonuçlanan ilk karşılaşmanın ardından, İtalyan basınındaki haber başlıkları genelde FC İnter'in genç golcüsü Adriano'ya ayrıldı. 
     Karşılaşmada 17. dakikada oyuna giren ve 73 dakika forma giyen Okan Buruk da İtalyan basınının beğenisini kazandı. 
     La Gazzetta dello Sport, ''Adriano, Juve'yi korkuttu'' diye manşet attı. Haberin spotunda, ''Adriano iki gol attı, bir vuruşu da direkten döndü. Durum Di Vaio'nun iki golüyle kurtarıldı'' denildi. 
     Corriere dello Sport da maç sonucunu, ilk sayfadaki haber başlığında, ''Harika bir Juve-İnter Di Vaio ve Adriano'nun golleriyle skor 2-2'' diye özetledi. 
     Tuttosport gazetesi ise ev sahibi FC Juventus'un zorlandığını vurgulayarak, ''Juve, bu ne korku '' manşetini attı. Spotta ise ''Adriano, siyah-beyazlıları krize soktu'' denildi. 
     Delle Alpi'de dün gece oynanan karşılaşmanın 63. dakikasında kaleci Toldo'nun topa ceza alanı dışında elle müdahale ederek kırmızı kart görmesinin ardından FC İnter 10 kişi kalmış ve FC Juventus, Di Vaio'un 70. dakikada kaydettiği golle durumu eşitlemeyi başarmıştı. 
     
     ''OKAN, ORTA ALAN İÇİN ÖNEMLİ BİR KATKI'' 
     La Gazzetta dello Sport ve Corriere dello Sport, Okan Buruk'a 6 verdi. La Gazzetta, ''Okan'ın oyuna girişiyle İnter 4-4-2 sistemine döndü. Türk oyuncu, Zanetti'nin önüne yerleşerek tamponlama işine de yardımcı oldu. Chino'nun ortası sırasında içeri sızarak yaptığı bir kafa vuruşu da var'' diye yazdı. 
     Corriere dello Sport da ''Okan, orta alan için önemli bir katkı. Gayreti o kadar fazla ki, niteliksel eksikliklerini örtüp ikinci plana itiyor'' değerlendirmesini yaptı. 
     Okan'a 5,5 veren Tuttosport ise şu değerlendirmelere yer verdi ''Türk oyuncuya orta alanı kuvvetlendirme görevi verildi. Zambrotta'nın çıkışlarını kesme konusundaki görevini özenle yerine getirdi. Ancak İnter'in karşı atakla durumu tersine çevirme çabalarında etkili olamadı. İkinci yarıda orta alanda kaybettiği top Juventus için harika bir pozisyona dönüştü. Recoba'nın ortasına yaptığı kafa vuruşu üst direkten döndü. Vuruşu çok iyi olmasa da araya sızması mükemmeldi.'' 
     
</TEXT>
</DOC>
