<DOC>
<DOCNO> 216122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/siyaset/siy01.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakfını kurtaracak 
</HEADLINE>
<TEXT>

   Meclis, kendi çıkardığı yasayı delmek istiyor... Bülent Arınç'ın teklifiyle Polis Vakfı'nın ardından TBMM Vakfı da, vakıflara sınırlama getiren yasa kapsamından çıkarılıyor... 
      ANKARA Milliyet 

   
   Polis Vakfı'nın ardından, TBMM Vakfı da, vakıflara bir dizi sınırlama getiren yasa kapsamından çıkarılıyor. 
   TBMM Başkanı Bülent Arınç imzasıyla verilen, "TBMM Vakfı Kanun Teklifi" kabul edilirse, TBMM Vakfı da yasa ile kurulmuş olacak. Böylece, vakıflara bir dizi sınırlama getiren yasanın kapsamı dışına çıkacak. Geçtiğimiz hafta Polis Teşkilatını Güçlendirme Vakfı'nın kuruluşuna ilişkin yasa tasarısı TBMM İçişleri Komisyonu'nda AKP'li üyelerin de, "Bunu çıkarırsak diğer vakıflar da sıraya girer. Yasadışı bir işi yasal hale getiririz" itirazları arasında kabul edildi. Dün de TBMM Vakfı'nı yasa kapsamından çıkaracak teklif Meclis Başkanlığı'na sunuldu. Adalet Vakfı ile Diyanet Vakfı'nın da bu konuda kulis yaptığı öğrenildi. 
   Arınç, yasa teklifinin gerekçesinde, milli saray, köşk, kasır ve müştemilatının bakım, onarım ve restorasyonlarının büyük kısmının TBMM Vakfı'nca karşılandığını belirterek, vakıf çalışmaları hakkında bilgi verdi. Söz konusu yasanın, "Vakfın görevlerini yerine getirmesine imk n vermeyeceğini" vurgulayan Arınç, "Bu nedenle, milli saray, köşk ve kasırların bakım, onarım ve restorasyonlarının yine etkin ve verimli bir şekilde devam edebilmesi amacıyla TBMM Vakfı'nın kanunla düzenlenmesi ihtiyacı doğmuştur" dedi. 
   
   Vakıf yasasında ne var 
   22 Ocak 2004 tarihinde kabul edilen 5072 sayılı yasa ile dernek ve vakıfların kamu kuruluşlarıyla ilişkileri yeniden düzenlenerek bir dizi sınırlama ve yasak getirildi. Buna göre, "yasa" ile kurulmayan vakıfların uymakla yükümlü olacağı yeni kurallar şöyle 
   Dernek ve vakıflar, kamu kuruluşlarının ismini alamaz, binalarını, araç ve gereçlerini kullanamaz. 
   Kamu kurum ve kuruluşlarının sundukları hizmetlerle ilgili ücret, bağış, katkı payı alamaz. 
   Kamu kurum ve kuruluşlarının bütçelerinden bu kanun kapsamındaki dernek ve vakıflara ödenek, yardım veya herhangi bir kaynak aktarılamaz. 
   
   
   
</TEXT>
</DOC>
