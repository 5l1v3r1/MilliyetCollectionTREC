<DOC>
<DOCNO> 231238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sondun29.html </URL>
<DATE> 2004/04/14/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Fransa, Irak'ta rehin alınan gazeteci için seferber oldu 
</HEADLINE>
<TEXT>

     Fransa hükümeti sözcüsü Jean-François Cope, ''Devletin, Irak'ta rehin alınan Fransız gazetecinin serbest bırakılması için seferber olduğunu'' söyledi. 
     Bakanlar kurulu toplantısından sonra açıklama yapan Cope, merkezi Paris'te bulunan CAPA televizyon kanalının kameramanının, ''vakit geçirilmeden ve koşulsuz'' serbest bırakılmasını istediklerini belirtti. 
     Fransız hükümetinin Bağdat'taki temsilcilerinin, gazetecinin serbest bırakılması için çalışmalarda bulunduğunu belirten Cope, gazeteci için sürdürülen diplomatik girişimlerin yoğun biçimde sürdüğünü ifade etti. 
     Fransa Dışişleri Bakanı Michel Barnier de bakanlar kurulu toplantısında yaptığı konuşmada, gazetecinin derhal serbest bırakılması çağrısında bulundu. 
     Fransa, dün vatandaşlarına Irak'ı terk etmeleri tavsiyesinde bulunmuştu. 
     
</TEXT>
</DOC>
