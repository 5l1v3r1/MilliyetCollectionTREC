<DOC>
<DOCNO> 215677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sondun16.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
De Soto, yarın Denktaş ve Papadopulos ile görüşecek 
</HEADLINE>
<TEXT>

     Kıbrıs sorununun çözümünü amaçlayan müzakerelerin başlamasına iki gün kala, taraflar son hazırlıklarını yapıyor. 
     Lefkoşa'da Perşembe günü başlayacak müzakerelere BM Genel Sekreteri Kofi Annan'ı temsilen katılmak üzere bu akşam adaya gelecek Özel Temsilcisi Alvaro De Soto, yarın KKTC Cumhurbaşkanı Rauf Denktaş ve Rum yönetimi lideri Tasos Papadopulos ile ayrı ayrı görüşecek. 
     De Soto'nun, Denktaş ve Papadopulos ile yapacağı değerlendirmelerden sonra müzakerelerin takvimi ve metodu belirlenecek. Söz konusu görüşmelerde, 19 Şubat Perşembe günü yapılacak ilk toplantının saati de belli olacak. Kıbrıs'taki BM Barış Gücü UNFICYP sözcüsü Brian Kelly, De Soto'nun bugün Brüksel'de yapacağı temasların ardından Kıbrıs'a geleceğini bildirdi. Kelly, De Soto'yu taşıyan uçağın saat 19.30 sıralarında Larnaka Havaalanı'na inmesinin beklendiğini belirtti. 
     
</TEXT>
</DOC>
