<DOC>
<DOCNO> 209190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/guncel/gun01.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Eyüp'ün sinema hasreti bitiyor... 
</HEADLINE>
<TEXT>

   Belediye Başkanı Ahmet Genç, 24 yıldır 'beyaz perdeye' hasret olan Eyüplüler için 3 sinema salonu yaptırdı 
      PINAR AKTAŞ İstanbul 
   
   İstanbul'un göbeğindeki 300 bin nüfuslu Eyüp'te 24 yıldır bir sinema bile olmadığı ortaya çıktı. İlçedeki sinema özlemine biri 500 kişilik üç sinema salonuyla noktayı koyan AKP'li Belediye Başkanı Ahmet Genç, şimdi bunları işletecek girişimci arıyor. 
   Eyüp'te, 1970'li yılların sonlarına doğru 16 sinema olduğunu, 1980 ihtilali ve özel televizyon kanallarının açılmasıyla bunların birer birer kapandığını anlatan Başkan Genç, yıllardır ilçede eksikliği hissedilen sinemayı yapmak için harekete geçtiğini belirterek şunları söyledi 
   
   Sansür yok... 
   "Düğmeciler Caddesi'nde yaklaşık beş yıl önce alışveriş merkezi yapımı başladı. 12 bin metrekarelik merkez içinde 1500 metrekarelik Eyüp Kültür Merkezi kuruldu. İçinde biri daha çok sinema görevi görecek 500 kişilik çok amaçlı salonun yanı sıra 100'er kişilik iki cep sineması yapıldı. Kültür merkezi, 2 trilyon liraya mal oldu." 
   Eyüplülerin sinema özleminin henüz bitmediğini, çünkü bu sinema salonlarının işletmeci aradığını söyleyen Belediye Başkanı Genç, 'oynatılacak filmlerde herhangi bir sansürün olup olmayacağı' yönündeki soru üzerine, şu yanıtı verdi 
   "Şimdiki yabancı filmler bazı eski Türk filmlerinden daha iyi. Bütün çatılarda çanak anten var. Herkesin gece yarısından sonra izlediği filmler varken, sinemada bu sansürü kullanmanın bir anlamı var mı " 
   
   Bizim palmiyeler daha kaliteli    Eyüp Belediye Başkanı Ahmet Genç, ilçeye dikilen palmiye görünümlü modern aydınlatma gereçlerine piyasa değerinin üzerinde ödeme yapılmadığını, aksine daha ucuza mal edildiğini söyledi. Bu aydınlatma gereçlerinin Şanlıurfa Belediyesi'nin aldıklarına fiziken benzediğini, ancak aralarındaki kaliteden dolayı fiyat farkının normal olduğunu savunan Genç, "İlçemizdeki palmiyelerin piyasa değeri 7 milyar lira. Birbirine benzeyen yüzlerce çeşidi piyasada satılmaktadır. Bunların her biri için 3 milyar 150 milyon lira ödedik. 5 yıl süre ile altyapı ve bakım masrafları da bu fiyata dahildir" dedi. 
   
   
   
</TEXT>
</DOC>
