<DOC>
<DOCNO> 238746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sondun05.html </URL>
<DATE> 2004/05/10/ </DATE>
<TIME> 07.05 </TIME>
<AUTHOR>  </AUTHOR>
<HEADLINE>
Irak'ta işkence skandalı Bush'a desteği azalttı... 
</HEADLINE>
<TEXT>

     Irak'taki işkence skandalı Amerikalılar'ın Irak savaşına desteğinde belirgin bir azalmaya yol açmazken, Başkan George W. Bush'a destekte düşüşe neden oldu. 
     Gallup şirketi tarafından Ebu Garip cezaevindeki skandalın gün ışığına çıkmasının ardından yapılan kamuoyu yoklamasında, Amerikalılar'ın yüzde 55'i Bush'un Irak savaşıyla ilgili siyaset ve kararlarını onaylamadıklarını belirttiler. Bu oran 3 hafta önce yüzde 48'di. 
     Associated Press haber ajansı tarafından aynı dönemde yapılan bir başka kamuoyu yoklamasında da, Bush'a dış politika konusunda verilen destek yüzde 50 oldu. Bu oran da bir ay önce yüzde 55'di. Bu arada, Irak'taki Ebu Garib cezaevinde Amerikalı askerler tarafından yapılan kötü muamele ve işkence Amerikan medyasının gündeminden düşmüyor. 
     New York gazeteleri, cezaevindeki skandalı ortaya çıkaran 24 yaşındaki Joesph Darby adlı asker ve eşiyle yapılan mülakatlara geniş yer verirken, Darby'nin cezaevindeki ''mide bulandırıcı'' muameleleri Ocak ayında askeri yetkililerin dikkatine getirdiğini bildirdiler. 
     Dürüst askerin eşi Bernadette Darby, ''Kocasının inandığı değerler uğruna bu işe kalkıştığını'' söylerken, Joseph Darby'nin önce imzasız bir mektupla bir askeri savcıya işkenceleri bildirdiği ardından da bir CD'de topladığı bin kadar işkence fotoğrafını yetkililere ilettiği belirtildi. 
     Amerikan basınında yer alan haberlere göre, Ebu Garip cezaevindeki ön soruşturma ertesinde kamuoyuna yansıyan birçok fotoğrafı çeken kişinin Sabrina Harman isimli 26 yaşındaki askeri polis olduğu ortaya çıktı. 
     Çıplak mahkumlardan oluşturulan insan piramidi ile bir kutu üzerinde duran kafası kapatılmış ve elektrik telleri bağlanmış mahkumun fofoğraflanı da çeken Harman'ın da yargılanacak askerler arasında olduğu kaydedildi. 
     Sivil yaşamında da ölülerin, otopsi yapılmış cesetlerin ve suç ortamlarının fotoğraflarını çekmeye meraklı olduğu kaydedilen Harman'ın Irak'a gelmeden önce bir pizza lokantasının müdürü olarak çalıştığı bildirildi. 
     Öte yandan, skandalın odak ismi haline gelen ve fotoğraflarda ağzında sigarası ve işkenceleri onaylar pozlar veren hamile er Lynndie England'ın avukatı, Amerikan hükümetinin müvekkilini bu olayda günah keçisine çevirdiğini söyledi. 
     Denverlı avukat Giorgio Ra'Shadd, askeri istihbarat ve CIA yetkililerinin işkence emirlerini verenler olduğunu belirterek, ''Onlar bu çocuklara ne yapacaklarını söylüyorlardı'' diye konuştu. New Yorker dergisi de haftaya yayınlanacak sayısında, Ebu Garip cezaevindeki kötü muamele ve işkencenin yeni fotoğraflarını yayınlayacak. Fotoğraflardan birinde bir hücrenin kapısına elleri arkadan bağlanan korku içindeki çıplak bir mahkumun hemen çok yakınında köpekler havlarken görülüyor. 
     Bir başka fotoğrafta da, aynı Iraklı mahkun acı içinde yere yatmış ve bir Amerikalı asker diziyle sırtına basarken görülüyor. Mahkumun bacağından da kan akıyor. 
     
</TEXT>
</DOC>
