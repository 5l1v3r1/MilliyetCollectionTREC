<DOC>
<DOCNO> 224280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sontur10.html </URL>
<DATE> 2004/03/21/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Nevruz... Tokat Valisi, yumurta kırma yarışmasında birinci oldu... 
</HEADLINE>
<TEXT>

     Türk kültüründe baharın müjdecisi ve bereketin sembolü olarak kabul edilen Nevruz, çeşitli etkinliklerle kutlanıyor. 
     Antalya Vali Yardımcısı Necdet Özeroğlu, Atatürk Anıtı'nda düzenlenen törende, Nevruzun, insanları barıştıran, kaynaştıran bir gün olduğunu söyledi. 
     Atatürk Anıtı'ndaki törenlerden sonra katılmıcılar, Aşağıoba Köyü'ndeki 20 dönümlük alana çam fidanı dikti. 
     Kepez Belediyesi'nce Kepez Belediyespor Sosyal Tesisleri bünyesindeki stadyumda düzenlenen etkinliklerde ateşten atlandı, örsle demir dövüldü, halkoyunları gösterisi yapıldı. 
     
     TOKAT 
     Tokat Valisi Ayhan Nasuhbeyoğlu, Gaziosmanpaşa Üniversitesi GOP Taşlıçiftlik Kampusü'nde düzenlenen kutlama programında, Nevruz'un Türk milli bütünlüğünün bir unsuru olduğunu belirtti. 
     GOP Üniversitesi Rektörü Prof. Dr. Zehra Seyfikli ise inançları ve düşünceleri farklı olsa da, tüm Türk vatandaşlarına düşen görevin, ulusal birlik ve bütünlüğün, cumhuriyetin korunmasında tekbir vücut gibi kenetlenmeyi başarmak olduğunu belirtti. 
     Çok sayıda üniversite öğrencisinin katıldığı kutlamalar çerçevesinde okul bahçesinde Nevruz ateşi yakıldı. Vali Nasuhbeyoğlu, Rektör Seyfikli ve Garnizon Komutanı Tuğgeneral İbrahim Yaşar'ın beraber yaktığı Nevruz ateşinden, ilk olarak Vali Nasuhbeyoğlu atladı. 
     Öğrenciler ve Rektör Seyfikli ile yumurta kırma yarışması yapan Vali Nasuhbeyoğlu, birinci oldu. 
     
     ELAZIĞ 
     Elazığ İstasyon Meydanı'nda sabah saatlerinde toplanan vatandaşlar, türküler eşliğinde halaylar çekti, yakılan Nevruz ateşinin üzerinden atladılar. 
     Geniş güvenlik önlemlerinin alındığı kutlamalarda, bazı kişiler tarafından terör örgütü elebaşı lehine slogan atılması üzerine, tertip komitesi belirlenen sloganların dışında slogan atılması konusunda kalılanları uyardı. 
     Kutlamalar, konserlerle devam ediyor. 
     
     TRABZON 
     Karadeniz Teknik Üniversitesi'nde KTÜ düzenlenen kutlamalarda, Nevruz ateşini Rektör Yardımcısı Prof. Dr. Hasan Basri Şentürk yaktı. 
     Trabzon Belediyesi Mehteran ekibinin katıldığı konserin ardından öğretim üyeleri ve öğrenciler ateşin üzerinden atladı. Şentürk ve diğer öğretim üyeleri tarafından, sembolik olarak demir dövüldü. 
     
     ERZURUM 
     Milli Eğitim Müdürlüğü'nce, Yahya Kemal İlköğretim Okulu bahçesinde düzenlenen etkinliklerde, okulların halkoyunları ekipleri gösteri yaptı. 
     Etkinliklerde, özellikle, alanda yakılan ateş etrafından dans eden Güzel Sanatlar Lisesi ekipleri beğeni topaladı. 
     Günün anlamına yönelik şiirlerin de okuduğu etkinlikler, katılımcıların toplu bir şekilde halay çekmesiyle sona erdi. 
     
     ZONGULDAK 
     Zonguldak Kültür ve Turizm Müdürü Zekai Kasap, Atatürk Kültür Merkezi'nde düzenlenen etkinlikte, yeni gün ve başlangıç olarak kabul edilen Nevruz'un, yeniden canlanmaya başlayan doğanın insanlara sunduğu bolluk, gönüllerde yarattığı sevgi, barış, paylaşma ve dostluk duygularıyla her yıl 21 Mart'ta kutlandığını söyledi. 
     Bu arada, ilköğretim ve liseler arasında düzenlenen resim, şiir ve kompozisyon yarışmasında dereceye giren öğrencilere ödülleri verildi, Nevruz'la ilgili film gösterime sunuldu. 
     
     AYDIN 
     Adnan Menderes Üniversitesi Fen- Edebiyat Fakültesi Öğretim Görevlisi Yrd. Doç. Dr. Şahin Baranoğlu, insanlığın ortak bayramı olan Nevruz'un, Türk kültürünün birlik sembolü olduğunu bildirdi. 
     Yapılan konuşmaların ardından Vali Muharrem Göktayoğlu, sembolik olarak demir dövdü. 
     Göktayoğlu, 21 Mart Nevruz Bayramı dolayısıyla yaptığı yazılı açıklamada da şu görüşlere yer vermişti ''Nevruz, baharı müjdelediği gibi efsane ve destanlarımıza da konu olmuştur. Nevruz günümüzde olduğu gibi Türk kültür tarihinin derinliklerinde var olan bir etkinlik olarak kutlanmaktadır. Öyle ki, ülkemizin en zorlu günlerinde düşmana karşı ölüm kalım savaşı sürdürülürken bile bu kutlamalardan geri kalınmamıştır'' 
     
</TEXT>
</DOC>
