<DOC>
<DOCNO> 240902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sondun32.html </URL>
<DATE> 2004/05/18/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
İsrail Refah'ı yerle bir etti 16 ölü 
</HEADLINE>
<TEXT>

     İsrail Savunma Bakanı Şaul Mofaz, ''Gazze Şeridi'ndeki Refah kentindeki operasyonun sona ermesi için bir tarih belirlemediklerini'' söyledi. 
     Mofaz, devlet radyosuna yaptığı açıklamada, ''Gerektiği kadar sürecek bu operasyon için hiçbir tarih saptamadık. Operasyonun devamı, bölgede alınacak sonuçlara bağlı olacak'' dedi. 
     Savunma Bakanı, ''Gökkuşağı ve bulutlar'' adı verilen operasyonun amacının, evleri yıkmak değil, Mısır sınırındaki tüneller yardımıyla silah kaçakçılığını daha zor hale getirmek olduğunu söyledi. 
     Daha önce, İsrail Genelkurmay Başkanı Moşe Yaalon, operasyonun ''gerektiği kadar süreceğini'' belirtmişti. 
     Bu arada, Filistin Yönetimi tarafından ''savaş suçu'' işlemekle suçlanan İsrail ordusunun Refah operasyonunda, bu sabah yaralanan bir Filistinlinin ölmesiyle toplam ölü sayısı 16'ya yükseldi. 
     Filistinli görgü tanıkları, öldürülenlerin Hamas, İslami Cihad, El Aksa Şehitleri Tugayı gibi silahlı grupların üyeleri olduğunu belirtiyor. 
     İsrail askerleri operasyon sırasında 2 Filistinli çocuğu da vurmuştu. 
     
</TEXT>
</DOC>
