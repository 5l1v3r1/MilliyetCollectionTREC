<DOC>
<DOCNO> 238720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/spor/ygokce.html </URL>
<DATE> 2004/05/10/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Var mı şampiyon gibisi 
</HEADLINE>
<TEXT>



İşte bir başarı öyküsünün sahiplerini daha da fazla bekletmeden bir hafta önce sevindiren mutlu sonu... Şaibeyi, şikeyi, teşviki, dedikoduyu, karalamayı ve çamur atmayı bir yana bırakıp, alkışlayın şampiyonu 
Fenerbahçe dün düğün alaylarıyla gitti Denizli'ye, düğümü çok çabuk çözüp maç boyunca gollerle, şarkılarla, türkülerle eğlenerek kendi tarihinin sayfalarına üçüncü yıldızla donattığı bir şampiyonluk sayfası yazdı. Denizli'de heyecanlı, renkli, sıcak ve hoş bir futbol ortamı vardı. Gerilim minimuma inmiş, sinirler gevşemiş, takım üzerindeki olağanüstü baskı ortadan kalkmıştı. Fenerbahçe maça rahat başladı. Daum, tıpkı Beşiktaş maçında olduğu gibi Van Hooijdonk'u biraz orta alana çekerek, Hollandalı'nın profesyonelliğinden ve mühendisliğinden akıllıca yararlanma yolunu seçmiş, orta alanda Aurelio ile Selçuk'u eşleyip, sol bekte sezonun büyük jokeri Kaptan Ümit'i tayin etmişti. Serhat ve Tuncay kanattan biraz daha içeri girerek hem Nobre'ye destek oldular, hem de ceza alanında hücum etkinliğini arttırdılar. Denizlispor, 12. dakika dolarken Van Hooijdonk ve Tuncay'ın golleriyle tüm motivasyonunu yitirmiş, hele devre sonunda gelen Ümit Özat golü sadece maçı değil, belki de tüm sezonun bilmecesini çözmeye yetmişti. Fenerbahçe erken bulduğu gollerden devre sonunda farkı yakalamaktan doğan avantajını çok akıllı kullandı. Denizlispor'da özellikle Ömer Rıza'nın ve Timuçin'in hücum tehditlerini savurmak için orta alanda ve savunmasında yoğunlaştı. Serhat dahil birçok oyuncu takım içindeki dayanışmayı, yardımlaşmayı vazgeçilmez bir disiplin tutkusuyla uygularken, kişisel ihtiraslarından, bireysel gösterilerden özellikle kaçındılar. Bu takım, eksikleri, noksanları ve yanlışlarıyla çok eleştiriliyordu, ama artık kocaman bir takımdı. Üstelik gollerin de, liglerin de efendisiydi onlar... Çünkü şampiyondular... Sadece gol atmakla, koşmakla, oynamakla kalmadılar. Yönetimin suskun, kontrollü ve sabırlı tutumu, Daum'un akıllı ve her maçtan ders çıkaran yorumu ile dünü yaşadılar. Dünkü şampiyonluğu yaşamak için taa sezon başından beri kaynadılar, piştiler, yandılar. Trabzon'dan, ezeli rakiplerinin yarattığı büyük sürprizle mutluluğun doruklarına tırmandılar. 
Şimdi ayağa kalkalım, hep birlikte bu şampiyona saygı duyalım, alkış tutalım. Kapı arkalarındaki söylentilere, dedikodulara boşverelim. Herkes en çok rakibi kadar temiz, ya da herkes rakibi kadar kirli... Hepimiz birbirimizi biliriz. Sahadaki şampiyon bu sezonun efendisi. Şimdi var mı Fenerbahçe gibisi .. 



</TEXT>
</DOC>
