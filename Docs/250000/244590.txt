<DOC>
<DOCNO> 244590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/dunya/axdun01.html </URL>
<DATE> 2004/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni yönetime bombalı karşılama 38 ÖLÜ 
</HEADLINE>
<TEXT>


Bağdat ve diğer kentlerde dün 10'a yakın bombalı saldırı düzenlendi. Başkentte KYB binası önünde gerçekleştirilen bombalı saldırıda 26 kişi öldü 

DIŞ HABERLER SERVİSİ 


Irak'ta haziran sonunda egemenliği devralacak yeni geçici yönetim açıklanırken, başkent Bağdat bombalı intihar saldırısıyla bir kez daha kana bulandı. 
Ajansların Irak kaynaklarına dayanarak verdikleri haberlerde, Celal Talabani'nin başkanı olduğu Irak Kürdistan Yurtseverler Birliği KYB binası önünde patlayan bomba yüklü bir otomobilin, bombacının yanı sıra 25 kişinin ölümüne, 20'den fazla kişinin yaralanmasına yol açtığı belirtildi. Ancak olay yerindeki ABD'li Yarbay Robert Campbell, "3 kişinin öldüğünün, 20 kişinin yaralandığının doğrulandığını" söyledi. 
Patlamanın KYB'nin 30. kuruluş yıldönümü törenlerine katılanların bina dışına çıktığı bir sırada meydana geldiği bildirildi. KYB binası ABD işgal kararg hının bulunduğu "yeşil bölge"de yer alıyor. 
Bağdat'ın 200 km. kuzeyinde bulunan Beyci'deki Amerikan askeri üssü girişinde meydana gelen bir başka patlamada da eylemciyle birlikte 11 Iraklı sivil öldü, 26 Iraklı sivil yaralandı. Patlamaya, "sakallı bir kişinin BMW marka aracı havaya uçurmasının yol açtığı" bildirildi. 


</TEXT>
</DOC>
