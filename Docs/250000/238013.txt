<DOC>
<DOCNO> 238013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/spor/spo02.html </URL>
<DATE> 2004/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Serkan Balcı Fenerbahçe'de 
</HEADLINE>
<TEXT>


Sarı - Lacivertli takım sezonun ilk transfer bombasını patlattı ve genç yıldızı renklerine bağladı. Gençlerbirliği'ne Serkan için 2.2 milyon dolar artı genç oyuncu Olcan verildi 

NECMİ KEPÇETUTAN 


El sıkıştılar 
ÜÇ büyüklerin gözdesi haline gelen Gençlerbirliği'nin yıldız oyuncusu Serkan'ı Fenerbahçe kaptı. İstanbul'da İlhan Cavcav ile dün öğle saatlerinde bir araya gelen ve pazarlık masasına oturan Aziz Yıldırım, yaklaşık iki saat süren görüşme bitiminde kesin anlaşmaya vardı. Daha önce hiç bir oyuncusunu satmayacağını açıklayan, buna rağmen Serkan için pazarlığı 5 milyon dolardan açıp sürekli indirim yapan Cavcav, 2 milyon dolara "evet" dedi. 

25 milyara gelmişti 
SARI - Lacivertliler'in bu transfer karşılığında genç oyuncusu Olcan'ı da Başkent ekibine verdiği öğrenildi. Fenerbahçe, Serkan ile beş yıllık sözleşme yapacak. 21 yaşındaki genç oyuncu, "Çocukluğumdan beri tuttuğum takıma transfer oldum. Hayalimdeki formayı giyeceğimi düşünmek beni heyecanlandırıyor. İstanbul ve gece hayatı beni korkutmuyor. Çünkü bunlarla işim olmaz. Benim tüm yaşamım futbol" diye konuştu. 

Yıldıray iddiası 

ALMANYA'NIN Bayer Leverkusen takımında forma giyen ve Galatasaray'ın transfer listesinde ilk sırada yer alan Yıldıray Baştürk için Fenerbahçe'nin de girişimde bulunduğu belirtildi. Baştürk'ün menajeri Rıza Fazeli, Teknik Direktör Christoph Daum'un bu oyuncuyu ısrarla istediğini söyledi. 
FAZELİ, Alman spor dergisi Kicker'e yaptığı açıklamada, Yıldıray'ın önceleri Almanya dışında oynamak istemediğini, ancak şimdi Türkiye'ye gitmeyi düşündüğünü belirterek, "Daum, Yıldıray'ın peşinde" dedi. Yıldız oyuncunun peşini İskoç Celtic, Fransız Marsilya ve Werder Bremen de bırakmıyor. 

Alex seferi başlıyor 

TEKNİK Direktör Daum, yönetimden Brezilyalı Alex konusunda hızlı davranılmasını istedi. Barcelona'nın da transfer listesinde yer alan genç yıldızın kulübüyle bir an önce masaya oturulması gerektiğini bildiren Alman hoca, bu ay içinde Alex konusuna nokta koyulmasını talep etti. Yönetici Hakan Bilal Kutlualp'in Denizli maçı sonrası Brezilya'ya gideceği öğrenildi. 

Uğurunu bozuyor 

UZUN süredir deplasmanlara gitmeyen Başkan Aziz Yıldırım'ın Denizlispor kafilesine katılacağı öğrenildi. Şampiyonluk yarışında tansiyonun üst noktaya çıktığı son iki haftada takımını yalnız bırakmak istemeyen Yıldırım'ın futbolculara destek olmak amacıyla böyle bir karar aldığı belirtildi. 

Nobre'de sorun yok 

YUSUF KOBAL 

İşbaşı yaptı 
SARI - Lacivertli takımın Brezilyalı forveti Marcio Nobre, Denizlispor deplasmanında forma giyecek. Ankaragücü karşılaşmasında kolundan sakatlanan Brezilyalı futbolcu, yapılan son kontrollerde sağlam çıktı. Teknik Direktör Daum'un isteği üzerine dünden itibaren antrenmanlara çıkmaya başlayan Nobre'ye özel program uygulanıyor. 

Fatih zor 
SAKATLIĞI henüz geçmeyen ve rehabilitasyon antrenmanlarına devam eden Fatih'in ise Denizlispor maçında forma giymesi zora girdi. Beşiktaş derbisinde sakatlanan tecrübeli oyuncu henüz takımla birlikte çalışmalara başlayamadı. Daum'un Denizlispor karşısında Ali Güneş'i sağda, Ümit Özat'ı da solda oynatması bekleniyor. 

Saran dinlenecek 

BAŞKAN Aziz Yıldırım'ın isteği ile Haysiyet Divanı'na verilen eski yönetici Sadettin Saran sözlü ifade vermek üzere Disiplin Kurulu'na davet edildi. Cumartesi günü toplanacak olan Fenerbahçe Haysiyet Divanı, Saran'ı dinleyecek, daha önce ifadeleri alınan Niyazi Önen, Attilla Örsen ve Ali Güven'in kulüpteki kaderini belirleyecek. 


</TEXT>
</DOC>
