<DOC>
<DOCNO> 245413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sontur41.html </URL>
<DATE> 2004/06/04/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Dokuz aylık bebeği dövmüşler .. 
</HEADLINE>
<TEXT>

     Aksaray'da, bacakları ve kolu kırık olarak ''salıncaktan düştü'' denilerek, annesi tarafından Aksaray Devlet Hastanesi'ne getirilen 9 aylık bebeğin, vücudunda darp izleri tespit edildi. 
     Alınan bilgiye göre, Aksaray'ın Taşpınar Beldesi'nde oturan D. Y., 9 aylık kızı Elif Ay'ı, ''salıncaktan düştü'' diyerek, Aksaray Devlet Hastanesi'ne getirdi. Bacakları ve sol kolu kırık olan Elif, yoğun bakıma alındı. 
     Bebeğin ilk tedavisini gerçekleştiren Ortopedi Uzmanı Mustafa Sönmez, bebeğin vücudunda, kırıkların yanı sıra, salıncaktan düşen bir bebekte olmaması gereken darp izleri bulunduğunu tespit etti. 
     ''Bebeğin vücudunun çeşitli yerlerinde dövülmeye bağlı darp izleri var. Ayrıca ayakları ve kolunun kırılması da düşme sonucu meydana gelmiş gibi görünmüyor'' diyen Dr. Mustafa Sönmez, bu yönde rapor hazırlayıp jandarmaya verdi. 
     Doktorun raporu üzerine gözaltına alınan D.Y. kızının babası ile resmi nikahları bulunmadığını ve bu nedenle soyadının farklı olduğunu söyledi. 
     Elif'in 3. çocuğu olduğunu belirten ve duvara gerdikleri salıncaktan düştüğünü savunan D.Y. sevk edildiği Cumhuriyet Savcılığı'nda delil yetersizliğinden serbest bırakıldı. 
     
</TEXT>
</DOC>
