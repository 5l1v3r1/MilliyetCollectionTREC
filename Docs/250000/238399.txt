<DOC>
<DOCNO> 238399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sonspo07.html </URL>
<DATE> 2004/05/08/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Trabzonspor Şampiyonluk bize yakışır... 
</HEADLINE>
<TEXT>

     Birinci Süper Futbol Ligi'nde yarın Galatasaray ile sahasında karşılaşacak Trabzonspor'un kulüp basın sözcüsü İbrahim Şahin, lig şampiyonluğunun kendilerine yakışacağını savundu. 
     Şahin, AA muhabirine yaptığı açıklamada, Galatasaray ile zorlu bir maç oynayacaklarını belirterek, ''Ancak şu an iyi bir hava yakaladık. Şampiyonluk için çok zor maçları geride bıraktık. Galatasaray'ı da yenerek Fenerbahçe'nin puan kaybını bekleyeceğiz'' dedi. 
     Galatasaray'ın ligde iddiasının kalmadığını, ancak maç öncesi yapılan spekülasyonların maça çok ciddi bir boyut kazandırdığını kaydeden Şahin, şöyle konuştu 
     ''Gençlerbirliği gibi bir takımı yenerek şaibe söylentilerine gereken yanıtı verdik. Galatasaray'ın da yeni bir hocası var. Futbolcular kendilerini göstermek istiyorlar. Ligin sonu olmasına karşın rakibimiz de ciddi bir sınav verecek. Çıkıp Galatasaray'ı da yeneceğiz. Şampiyonluk bize yakışır.'' 
     
     GÜNEŞ'İN REKORU 
     Ligde son 11 maçında art arda sahadan galibiyetle ayrılan Trabzonspor, Galatasaray'ı yenmesi halinde tarihinde ilk kez 12 maç üst üste kazanacak. 
     En son 1995-96 sezonunda Teknik Direktör Şenol Güneş döneminde 11 maç üst üste kazanan bordo-mavililer, o tarihten bu sezona dek bu başarıyı elde edememişti. 
     Bordo-mavililer, Galatasaray'ı yenip hem bu rekoru kırmayı hem de Fenerbahçe'nin Denizlispor karşısında yenilgisini bekliyor. 
     
     FATİH VE SOMERS YOK 
     Trabzonspor'da Fatih ve Somers'ın Galatasaray maçında forma giyemeyecekleri açıklandı. 
     Kulüp doktoru Mesut Çelebi, dün MR'ını çektirdikleri Somers'ın sağ ayağında stres kırığı olduğunu belirterek, ''Somers, bu sabah ülkesine gitti. Oradaki doktoruna da görünecek. Büyük olasılıkla ameliyat olacak'' dedi. 
     Çelebi, sakatlığı süren Fatih'in de Galatasaray maçında forma giyme olasılığının olmadığını, Hasan Üçüncü'nün durumunun ise maç günü belli olacağını kaydetti. 
     Bu akşam basına kapalı yapacağı çalışmayla hazırlıklarını tamamlayacak olan Trabzonspor'un yarınki karşılaşmaya, Petkoviç, Emrah, Erdinç, Tolga, Volkan, Hüseyin, İbrahim Ege, Emre Toraman, Gökdeniz, Mehmet Yılmaz ve Augustine 11'i ile çıkması bekleniyor. 
     
</TEXT>
</DOC>
