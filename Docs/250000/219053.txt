<DOC>
<DOCNO> 219053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sontur23.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
AP Başkanı Cox TBMM'de Mesajım bu çalışmanın devam etmesi 
</HEADLINE>
<TEXT>

     Avrupa Parlamentosu AP Başkanı Pat Cox, milletvekillerine AB yolunda gerçekleştirdikleri reformlardan dolayı saygılar sunarak, ''Mesajım burada bu çalışmanın devam etmesi'' dedi. 
     TBMM Başkanı Bülent Arınç ile AP Başkanı Pat Cox, yaklaşık bir saat süren görüşmelerinin ardından ortak bir basın açıklaması yaptılar. 
     Arınç sözlerine, Cox'a Türkiye'yi ziyaret eden ilk AP Başkanı olmasının anlamını ifade ettiğini belirterek başladı. Türkiye'nin AB üyeliği konusunda yaptığı reformları ve attığı adımları Avrupa'da ve AB içindeki bütün dostlarının ifade ettiğini kaydeden Arınç, şunları söyledi 
     ''Başkan da TBMM ve Türk Hükümeti'nin attığı cesur ve kararlı adımları her zaman takdirle karşıladı. Bu ziyaret geniş kapsamlıdır. Cumhurbaşkanı, Başbakan ve Dışişleri Bakanımızla görüşmeler yapılacak ve yarın da TBMM'ye hitap edeceklerdir. Bu, parlamentomuz açısından çok önemlidir. Reformların lokomotifliğini yapan TBMM'de AP Başkanı'nın konuşması bizler için de kendileri için de fevkalade önemlidir. Ziyaretlerinin yararlı geçmesini diliyor, kendilerine Hoş geldiniz diyorum.'' 
     
     ''UYGUN ZAMANLAMA'' 
     AP Başkanı Cox da Türkiye'de bulunmanın ve TBMM'yi AP Başkanı olarak ziyaret etmesinin kendisini çok mutlu ettiğini ifade etti. 2004 yılının AB'nin yenileşmesi ve kendi kendini yeniden tanımlaması anlamına geldiğini kaydeden Cox, 1 Mayıs 2004'de AB'nin geçmişinde, tarihinde yaşadığı en büyük genişlemeyi yaşayacağını belirtti. Bütün kıtaya yayılan bu AB'nin Haziran ayında yeni milletvekillerini seçeceğini anımsatan Cox, ''Dolayısıyla bu kadar önemli bir yıl içinde AP Başkanı'nın TBMM'yi ziyaret etmesi en uygun zamanlamadır'' dedi. 
     ''Mesajım, burada bu çalışmanın devam etmesi'' diyen Cox sözlerini şöyle sürdürdü 
     ''Ayrıca mesajım parlamenterlerimize son yıllarda yaptıkları hızlı reformlardan dolayı saygılarımı sunmak olacak. Ve yine benim mesajım parlamenterleri bu yolda çalışmalarını sürdürmeleri için cesaretlendirmek olacak. Çünkü bu reformların hem Türkiye için hem de Türkiye'nin AB'deki yeri için iyi olduğuna inanıyorum.'' 
     
</TEXT>
</DOC>
