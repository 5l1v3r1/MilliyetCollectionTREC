<DOC>
<DOCNO> 236291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sontur35.html </URL>
<DATE> 2004/04/30/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Diyarbakır'da 1 Mayıs kutlamalarına yasak yok 
</HEADLINE>
<TEXT>

     Diyarbakır Valisi Nusret Miroğlu, 1 Mayıs kutlamalarına yasaklama getirilmediğini söyledi. 
     Miroğlu, yaptığı yazılı açıklamada, çalışan kesimin 1 Mayıs İşçi Bayramı'nı vatandaşlarla birlikte coşkulu bir şekilde huzur ve güven ortamı içerisinde kutlamak amacıyla gerekli tüm tedbirlerin alındığını belirtti. 
     1 Mayıs İşçi Bayramı'nın, Nevruz kutlamalarının da yapıldığı Elazığ yolu fuar alanında yapılabileceğinin Düzenleme Kurulu'na iletildiğini belirten Miroğlu, 1 Mayıs kutlamalarına yasak getirildiği yönündeki iddialarının gerçeği yansıtmadığını bildirdi. 
     Miroğlu, açıklamasında şunları kaydetti 
     ''1 Mayıs kutlamalarına yasaklama getirilmedi. Kutlamaların geniş kitlelerin katılımıyla yapılacağından huzur ve güven ortamını sağlamak ve kötü niyetli kişi ve gruplarca yapılması muhtemel provokasyonların vatandaşlarımızın hak ve özgürlüklerini kullanmalarına engel teşkil etmemesi amacıyla fuar alanında yapılması uygun görülmüştür.'' Miroğlu, kutlamalara izin verildiği halde kamuoyunu yanlış bilgilendiren kişi ve oluşumların Diyarbakır'da mevcut huzur ortamını etkilemek istediklerini, vatandaşların bu tür asılsız bilgilendirmelere itibar etmemelerini istedi. 
     
</TEXT>
</DOC>
