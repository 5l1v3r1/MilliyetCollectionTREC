<DOC>
<DOCNO> 232533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sondun41.html </URL>
<DATE> 2004/04/18/ </DATE>
<TIME> 18.13 </TIME>
<AUTHOR>  </AUTHOR>
<HEADLINE>
Filistinli Bakan Erekat "Sonraki hedef Arafat" 
</HEADLINE>
<TEXT>

     Hamas lideri Abdülaziz Rantisi'nin öldürülmesinin ardından, Filistin Devlet Başkanı Yaser Arafat'ın sonraki hedef olabileceği belirtildi. 
     Filistinli Bakan Saib Erekat, yaptığı açıklamada, Arafat'ın ''sonraki kurban'' olabileceğini söyledi. 
     İsrail Devlet Bakanı Gideon Ezra ise Şam'da bulunan Hamas'ın siyasi lideri Halid Meşal'in öldürüleceğini belirtti. Ezra, ''Halid Meşal'in kaderi, Rantisi'nin kaderidir. Operasyon fırsatı yakaladığımız an bunu yapacağız'' dedi. 
     
     Filistin'de gösteriler 
     Rantisi'nin öldürülmesinin ardından Gazze Şeridi ve Batı Şeria'da protestolar gün boyunca sürdü. 
     Ramallah'ta, İsrail askerlerinin açtığı ateş sonucu başından yaralanan 14 yaşındaki bir Filistinlinin durumunun ağır olduğu bildirildi. 
     Beytüllahim'de, İsrail askerlerine şişe atan bir çocuk, açılan ateş sonucu karnından yaralandı. İsrail ordusu, çocuğun molotofkokteyli attığının sanıldığını belirtti. 
     Nablus'ta toplanan kalabalıklar da İsrail Başbakanı Ariel Şaron ve ABD Başkanı George Bush'un resimlerini yaktılar, intikam sloganları attılar. 
     İsrail askerleri, bugün ayrıca Gazze'de bir Yahudi yerleşkesine sızmaya çalışan tüfekli bir Filistinliyi öldürdü. Hastane kaynakları, bu kişinin İslami Cihad üyesi 22 yaşındaki Muhammed Ömer olduğunu açıkladı. 
     Rantisi, dün akşam Gazze'de, İsrail helikopterlerinin aracına attığı füze saldırısından sonra kaldırıldığı hastanede ölmüştü. 
     Hamas'ın siyasi lideri Halid Meşal'ın talebi üzerine, Rantisi'nin yerine getirilen kişinin kimliği açıklanmamıştı. Ancak İsrail ordu radyosu bu kişinin Mahmud Zahar olduğunu duyurdu. 
     Zahar, Amerikan ''Associated Press'' ajansına verdiği demeçte, direniş politikasına bağlı kalacaklarını, Hamas'ın bozguna uğramayacağını söylemişti. 
     
</TEXT>
</DOC>
