<DOC>
<DOCNO> 226876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/soneko29.html </URL>
<DATE> 2004/03/30/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
TL değerlendi, otomotiv ticareti açık verdi... 
</HEADLINE>
<TEXT>

     TL'nin değerlendiği 2003 yılında, Türkiye'nin otomotiv ürünleri dış ticaretinde iki yıl aradan sonra 1.3 milyar dolarlık açık oluştu. 
     Otomotiv Sanayii Derneği'nin OSD DİE'nin motorlu taşıt araçları ve bunlara ait aksam ve parçaları içeren verilerine göre, geçen yıl bu ürünlerin ithalatı yüzde 88 artışla 7 milyar 345 milyon 408 bin 458 dolara, ihracatı ise yüzde 41 artışla 6 milyar 95 milyon 219 bin 893 dolara yükseldi. 
     2003 yılında bu ürün gruplarının toplam dış ticaret açığı, 1 milyar 250 milyon 188 bin 565 dolar olarak hesaplandı. 
     Gelişmeyi AA muhabirine değerlendiren OSD yetkilileri, döviz kurlarındaki özellikle dolardaki düşüş ve ithal araç talebindeki artışın, açığın oluşmasında etkisi olduğuna dikkat çektiler. 
     Ürün grupları dikkate alındığında, araç ticaretinde Türkiye'nin fazla verdiğini dile getiren yetkililer, ithalattaki yükselişin nedenleri arasında, araç üretimde kullanılan parça ithalatının artmasının ve trafikteki ithal araçlar için yapılan yedek parça ithalatının bulunduğunu dile getirdiler. 
     
     AÇIK, KRİZ YILI 2001'DE FAZLAYA DÖNÜŞMÜŞTÜ 

     Bu arada verilere göre 1992 yılında 1 milyar 99 milyon 193 bin dolar olan açık, 1993 yılında 1 milyar 884 milyon 151 bin dolara yükseldi. 
     İthalatın, ihracatın üzerinde gerçekleştiğini gösteren bu açık 1994'de 614 milyon 270 bin dolar, 1995'de 933 milyon 740 bin dolar, 1996'da 1 milyar 812 milyon 774 bin dolar olurken, rakam 1997'de 3 milyar 429 milyon 95 bin dolara kadar çıktı. 
     1998'de açık 2 milyar 930 milyon 466 bin dolar, 1999'da 1 milyar 620 milyon 950 bin dolar olarak belirlendi. 2000 yılında ise açık 3 milyar 873 milyon 8 bin dolar ile zirveye ulaştı. 
     2001'de ise yaşanan ekonomik kriz yüzünden ithalatın gerilemesi ve ihracatta görülen artmayla, açık 507 milyon 547 bin dolarlık fazlaya dönüştü. 2002 yılındaki ticaret fazlası ise 411 milyon 78 bin dolar olarak hesaplandı. 
     
     EN FAZLA AÇIK ALMANYA İLE TİCARETTE 

     Geçen yıl otomotivde en fazla dış ticaret açığı 974 milyon 62 bin 229 dolarla Almanya'ya karşı verildi. 
     Geçen yıl bu ülkeden 2 milyar 35 milyon 279 bin 382 dolarlık ithalat yapılırken, 1 milyar 61 milyon 217 bin 1 dolarlık ihracat gerçekleştirildi. 
     Açık verilen ülkeler arasında Fransa 571 milyon 54 bin 927 dolarla ikinci, 460 milyon 738 bin 28 dolarla İngiltere 3. sırada yer aldı. 
     Bölgeler dikkate alındığında da AB ve EFTA ülkeleri ile dış ticarette, 2002'deki 456 milyon 966 bin 248 dolarlık açık, geçen yıl 1 milyar 957 milyon 807 bin 847 dolara yükseldi. 
     Japonya da 414 milyon 261 bin 122 dolarla açık verilen ülkeler arasında üst sıralarda yer aldı. 
     Rusya ise otomotiv ticaretinde 144 milyon 620 bin 949 dolarla en büyük fazlayı verdiğimiz ülkeyi oluşturdu. Bu ülkeden 11 milyon 79 bin 662 dolarlık ithalat yapılırken, ihracatımız 155 milyon 700 bin 611 dolara çıktı. 

     
</TEXT>
</DOC>
