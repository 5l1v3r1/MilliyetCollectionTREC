<DOC>
<DOCNO> 238597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sonsiy07.html </URL>
<DATE> 2004/05/09/ </DATE>
<TIME> 22.28 </TIME>
<AUTHOR>  </AUTHOR>
<HEADLINE>
Arınç "Çeçenistan'daki saldırıyı şiddetle kınıyorum" 
</HEADLINE>
<TEXT>

     TBMM Başkanı Bülent Arınç, Çeçenistan Devlet Başkanı Ahmed Kadirov'un da hayatını kaybettiği saldırıyı şiddetle kınadığını bildirdi. 
     Arınç, TBMM ve Avrupa Konseyi İnsan Hakları Komiserliği tarafından ortaklaşa düzenlenen ''Hukuk Devletinde Ombudsmanın Rolü'' konulu seminere katılanlara Dedeman Oteli'nde akşam yemeği verdi. 
     Yemekte konuşan Arınç, İnsan Hakları Komiserliği'nin ev sahipliğinde gerçekleşen toplantıya katılımın yoğun olduğunu, komiserliğin gösterdiği konukseverliğin de kendisini mutlu ettiğini söyledi. 
     Çeçenistan'daki suikast sonucu Devlet Başkanı Ahmed Kadirov ile bazı kişilerin hayatını kaybettiğini anımsatan Arınç, şöyle dedi 
     ''Fevkalade üzücü bir olay. Çeçenistan'da bir sorun varsa, sorunun bu tür yöntemlerle çözümlenmesini düşünmek bile mümkün değil. Kim yaparsa, kime karşı yaparsa yapsın bu bir terör hadisesidir. Bunu şiddetle kınıyorum. Bunun hiç bir sorunu çözmeyeceğine tüm yüreğimle inanıyorum.'' Bu tür olayların dünyanın bir çok coğrafyasında devam ettiğini belirten Arınç, bunun da dünyada özgürlükler, demokrasi, insan hakları ve hukukun üstünlüğü konularında daha atılması gereken adımlar bulunduğunu gösterdiğini kaydetti. Arınç, bu yönde yapılacak çalışmaları gönülden desteklediğini belirtti. 
     Türkiye'nin özgürlükler, demokratik gelişme, çoğulculuk ve katılımcılık konularında reformları başarıyla hayata geçirdiğini anlatan Arınç, ombudsmanlık kurumunun yasal dayanağının oluşturulacağını umut ettiğini söyledi. 
     Arınç, Çeçenistan'da bugün üzüntü verici bir olay yaşansa da temennisinin insanlığın huzur, barış içinde yaşaması olduğunu ifade ederek, içinde portakal suyu bulunan bardağını konukların şerefine kaldırdı. 
     
     KORKUNÇ BİR SALDIRI 
     Avrupa Konseyi İnsan Hakları Komiseri Alvaro Gil-Robles de konuşmasında, Çeçenistan'da korkunç bir saldırı meydana geldiğini, bunun Avrupa Konseyi'nin Çeçenistan'da barışın ve demokrasinin gelişmesi için çalışmalar yaptığı bir döneme denk geldiğine işaret etti. 
     Gil-Robles, barış ve demokrasi konusundaki çalışmalarının devam edeceğini kaydetti. 
     Gil-Robles, Türkiye'nin AB standartlarını tamamen, derinlemesine benimsemek için son derece başarılı bir süreç yaşadığını belirterek, yürütülen bu kolektif çalışmayı selamladığını ve tebrik ettiğini söyledi. 
     Avrupa Konseyi'nin kurucu ülkelerinden biri olan Türkiye'nin ombudsman kurumunu çoktan hak ettiğini ifade eden Gil-Robles içinde su bulunan bardağını, ombudsmanlık kurumunun Türkiye'deki geleceği için kaldırdı. Arınç da bardağını kaldırarak, Robles'e eşlik etti. 
     
     SEMİNERDEN 
     Seminerin açılışının ardından, Belçika Federal Ombudsmanı Pierre-Yves Monette, ''Ombudsmanlık Kurumunun Yasal ve Politik Anlamda Avrupa'daki Gelişimi'', Parlamenterler Asamblesi Denetim Komisyonu Sekreteri Caroline Ravaud da ''Ombudsman ve Bireysel Hak ve Özgürlüklerin Korunması'' konusunda birer sunuş yaptılar. 
     Konuşmacıların soruları da yanıtladığı bölümde söz alan TBMM Dilekçe Komisyonu Başkanı Yahya Akman, bu toplantının yapılacağını bir kaç gün önce basından öğrendiğini ifade ederek, TBMM İnsan Hakları Komisyonu Başkanı Mehmet Elkatmış'a sitemde bulundu. 
     Ombudsmanlık konusunda yaptığı çalışmaları anlatan Akman, Dilekçe Komisyonu'na Türkiye'nin dört bir yanından çok sayıda başvuru yapıldığını, Dilekçe Komisyonu'nun mevzuatının ombudsmanlık gibi çalışmayı engellediğini söyledi. Akman, Dilekçe Komisyonu'na çok sayıda başvuru yapılırken, İnsan Hakları Komisyonu'na ise sadece insan hakları ve ihlalleri ile ilgili başvurular geldiğini söyledi. 
     Akman'a karşılık veren Elkatmış da fazla alınganlığa gerek olmadığını, ombudsmanlık kurumu hayata geçtiğinde yetki karmaşasının da ortadan kalkacağını söyledi. 
     
</TEXT>
</DOC>
