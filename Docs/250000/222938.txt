<DOC>
<DOCNO> 222938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/ekonomi/eko01.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gecekonduda gelirin yüzde 75'i kadınlardan 
</HEADLINE>
<TEXT>

   İTO'nun araştırmasına göre İstanbul'daki gecekondularda gelirin yüzde 75'i kadınlar tarafından sağlanırken, çocukların yarısı da çalışmak zorunda kalıyor 
   EKONOMİ SERVİSİ 
   
   İstanbul Ticaret Odası'nın İTO araştırmasına göre, İstanbul'da gecekonduda gelir yüzde 75 oranında kadınlar tarafından sağlanıyor. 
   Prof. Dr. Ülkü Uzunçarşılı ve Oğuz Ersun tarafından Bayrampaşa, Gültepe, Çeliktepe, Ümraniye, Çakmak, Sarıgazi, Sultanbeyli, Soğanlı, Güneşli, Kavacık, Halkalı, Yenibosna, Hisarüstü, Gaziosmanpaşa ve Esenler semtlerinde yüz yüze 945 anket çalışması ve focus gruplarla görüşmeler yöntemi ile yapılan "İstanbul'da Gecekondu ve Bölgelerin Ekonomik ve Sosyo - Kültürel Durumu" konulu araştırmanın sonuçları şöyle 
   Evlere giren gelirin yüzde 75'i kadınlar tarafından sağlanıyor. İşsiz oranı yalnızca yüzde 2 olarak belirtiliyor. Gecekondu bölgelerinde çocukların yarısı çalışmak zorunda kalıyor. Ekonomik nedenlerle okuldan alınan çocuk oranı yüzde 44. Çocukların yüzde 49'u ekonomik nedenler yüzünden hem okuyor hem çalışıyor. 
   Eve giren toplam gelir sorusuna yüzde 54'lük kesim 300 milyon, yüzde 17'lik kesim 150 milyon, yüzde 15'lik kesim 300 - 450 milyon, yüzde 10'luk kesim 450 - 600 milyon, yüzde 4'lük kesim 600 milyon üstü yanıtını verdi. 
   Eve en çok gelir getiren kişilerin yaş dağılımlarının yüzde 39 ile 20 - 25 yaş arasında yoğunlaştığı görüldü. Onu takiben en çok yığılma 36 - 55 yaş arasında yüzde 23 ile görülüyor. 
   Eve en çok gelir getiren kişinin eğitimi ise yüzde 32 ile ilk ve ortaokul, diplomasız okuma yazma bilen oranı yüzde 21, lise yüzde 9, üniversite eğitimi ise hiç yok. Okuma yazma bilmeyenlerin oranı da yüzde 6. Ailelerde genelde yüzde 35'lik dağılım ile iki kişi, yüzde 21'le bir kişi, yüzde 31'le üç kişi, yüzde 13'le dört kişi çalışıyor. 
   Gecekondularda yaşayanların yüzde 68'i kredi kartı kullanıyor. Kredi kartı olanlardan en çok bir kartı olanlar yüzde 58, iki kartı olanlar yüzde 26, üç kartı olanlar yüzde 11, dört kartı olanlar yüzde 4, beş kartı olanlar ise yüzde 1. Büyük alışveriş merkezlerine alışveriş için gidenlerin oranı yüzde 53, gezmek için gidenlerin oranı ise yüzde 47. 
   
   Arabesk dinliyorlar, umutsuzlar    'Ne tür müzik dinlersiniz ' sorusuna yüzde 43 arabesk, yüzde 29 Türk sanat müziği, yüzde 17 Türk pop müziği, yüzde 4 klasik müzik, yüzde 3 klasik batı müziği, yüzde 4 rap müzik yanıtını veriyor. 
   Televizyon programı olarak en çok haberler ve yarışmalar izleniyor. Televizyonda en çok izlenen kanallar TGRT, Kanal D, ATV ve Show TV olarak görülüyor. "Durumunuzu değerlendirirseniz, ekonomik durumunuz daha iyiye mi, daha kötüye mi gidiyor" sorusu üzerine yüzde 75 daha kötüye gittiğini, yüzde 16 aynı durumda olduğunu, yüzde 4 ise bilmediğini belirtiyor. 
   
   
</TEXT>
</DOC>
