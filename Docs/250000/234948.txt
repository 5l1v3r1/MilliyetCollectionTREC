<DOC>
<DOCNO> 234948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonsiy29.html </URL>
<DATE> 2004/04/26/ </DATE>
<TIME> 22.16 </TIME>
<AUTHOR>  </AUTHOR>
<HEADLINE>
Türk-Alman Ticaret ve Sanayi Odası açılışı için Erdoğan Almanya'da 
</HEADLINE>
<TEXT>

     Başbakan Recep Tayyip Erdoğan, Türk-Alman Ticaret ve Sanayi Odası'nın yarın yapılacak açılış törenine katılmak ve çeşitli temaslarda bulunmak üzere özel uçak ATA ile Almanya'ya gitti. 
     Erdoğan ile birlikte, Devlet Bakanı Kürşad Tüzmen, Sanayi ve Ticaret Bakanı Ali Coşkun, bazı milletvekilleri ve işadamları da Almanya'ya hareket etti. 
     Başbakan Erdoğan'ı Esenboğa Havalimanı'nda, Dışişleri Bakanı Abdullah Gül, Ankara Valisi Yahya Gür ve öteki yetkililer uğurladı. 
     Erdoğan, hareketinden önce Esenboğa Havalimanı'nda yaptığı açıklamada, yarın açılışına katılacağı Türk-Alman Ticaret ve Sanayi Odası'nın aynı zamanda Türkiye ile Almanya arasındaki ekonomik ilişkilerin gelişmesinde önemli rol oynayacağını söyledi. 
     Almanya Başbakanı Gerhard Schröder ile yarın bir görüşme yapacağını belirten Erdoğan, görüşmede, Türkiye-Almanya arasındaki ilişkileri derinlemesine ele alma imkanı bulacaklarını ifade etti. 
     Erdoğan, Başbakan Schröder ile Avrupa Birliği sürecini değerlendireceklerini ve Kıbrıs'taki referandumla ilgili gelişmeler ve ekonomik yaptırımların kaldırılması konularında da görüşeceklerini ifade etti. 
     Erdoğan, ''Bu bakımdan bu seyahatimiz ayrıca bir önem ve anlam kazanıyor'' diye konuştu. 
     Başbakan Erdoğan, yarın akşam yurda dönecek. 
     Bu arada, Başbakan Erdoğan, uçağın hareketinden önce Dışişleri Bakanı ve Başbakan Yardımcısı Gül'ü uçağa davet ederek kısa süreli görüştü. 
     Gül, ne görüştüklerinin sorulması üzerine, ''Bir mesele vardı, onu görüştük'' dedi. 
     
</TEXT>
</DOC>
