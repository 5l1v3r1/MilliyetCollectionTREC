<DOC>
<DOCNO> 227544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sondun48.html </URL>
<DATE> 2004/04/01/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Hollanda'da Liberal lider Aartsen'ın üstüne araç sürüldü 
</HEADLINE>
<TEXT>

     Hollanda'nın Lahey kentinde, koalisyon ortağı Liberal Parti'nin Meclisteki lideri Jozias van Aartsen'ın üzerine sokakta araç sürüldü. 
     Olay, Liberal Partili politikacının, beraberinde parti basın sözcüsü ile meclis yakınlarındaki ''Lange Voorhout'' adlı sokakta resim çektirdiği sırada meydana geldi. 
     Politikacı ve basın sözcüsünün üzerlerine arkadan gelen bir otomobil çarptı. Van Aartsen, aracın motor kapağının üzerine düşerek yara almadan kurtulurken, basın sözcüsü yaralandı ve hastaneye kaldırıldı. Aracı kullanan kişi olay yerinden hızla uzaklaştı. 
     Polis, olayın kaza mı, yoksa bir saldırı mı olduğunun bilinmediğini, olayın ve kaçan kişinin araştırıldığını bildirdi. 
     57 yaşındaki liberal politikacı Jozias van Aartsen, daha önceki iki koalisyon hükümeti döneminde, önce tarım, daha sonra da dışişleri bakanı olarak görev yapmıştı. 
     
</TEXT>
</DOC>
