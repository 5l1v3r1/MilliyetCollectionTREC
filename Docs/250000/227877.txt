<DOC>
<DOCNO> 227877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sondun34.html </URL>
<DATE> 2004/04/02/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Srebrenitsa'da görev yapan komutan Hollanda'dan kaçtı 
</HEADLINE>
<TEXT>

     Bosna-Hersek savaşında Srebrenitsa işlenen katliam sırasında bölgedeki Hollanda birliğinin komutanlığını yapan Albay Thom Karremans, ülkesini terketti. 
     Karremans, Hollanda televizyonuna yaptığı açıklamada, kendisini, ülkesinde tehdit altında hissettiği için kaçmak zorunda kaldığını ve geçen yıldan yana İspanya'da yaşadığını söyledi. 
     ''Ülkemi terketmek bana acı veriyor, ama zorunluydum'' diyen Karremans, sokaklarda rahat dolaşamadığını, kendisine, tanıyanlar tarafından sürekli küfür ve hakaret edildiğini, birkaç kez de ölüm tehdidinde bulunulduğunu iddia etti. 
     Karremans, ordudaki görevinden geçen yıl emekli olmuştu. Thom Karremans'ın komutanlığını yaptığı Srebrenitsa'daki Hollanda birliği, 1995 Temmuz ayının ikinci haftasında Sırp saldırıları karşısında koruma görevini yapmamış ve kente giren Sırplar, 8 bin dolayında Boşnakı katletmişti. Albay Karremans'ın, Srebrenitsa'nın düşmesinden sonra, Sırp komutan Ratko Mladiç ile şampanya içerken çektirilen resmi dikkatleri çekmişti. 
     
</TEXT>
</DOC>
