<DOC>
<DOCNO> 215990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/soneko17.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
THY'den rekor kar... Şirket 253 trilyon kar elde etti... 
</HEADLINE>
<TEXT>

     Türk Hava Yolları THY geçen yıl 2 trilyon lira rekor kar elde etti. 
     THY'den yapılan açıklamada, Irak savaşı ve Uzak Doğu kaynaklı SARS salgınının dünyadaki tüm havayollarını ciddi bir biçimde etkilediği 2003 yılında THY Anonim Ortaklığı'nın rekabetçi fiyat politikası, esnek uçuş planlaması ve maliyet düşürücü önlemlerle rekor kar elde ettiği bildirildi. 
     Açıklamada şunlar kaydedildi 
     ''Yılın ilk 6 ayını Irak savaşı ve SARS nedeniyle küçük bir zararla kapatan THY, yılın ikinci yarısında aldığı önlemler sonucu yolcu sayısını artırdı ve yılı rekor kar ile kapadı. 
     Yurt içinde 27, yurt dışında 76 kente uçuş gerçekleştiren THY, yılı karla kapatacağı belli olunca iç hat bilet fiyatlarında da yüzde 30 civarında indirim yaptı. THY, yurt dışı uçuşlarda da esnek fiyat politikaları uygulayarak bilet ücretlerinde yüzde 10 civarında indirimler gerçekleştirdi ve seferlerin doluluk oranlarını artırdı.'' 
     
     10.4 MİLYON YOLCU TAŞIDI 
     Açıklamada, THY'nin iç ve dış hatlarda 2003 yılı toplam hasılatının yaklaşık 2 katrilyon 400 trilyon liraya ulaştığı, 10.4 milyon yolcu taşıdığı, THY'nin geçen yılki karı olan 2 trilyon lira üzerinden 77 trilyon lira geçici vergi ödediği belirtildi. 
     Bu yıl havayolu sektörünün durumuna ilişkin projeksiyonların uluslararası hava taşımacılığının yüzde 7 büyüyeceğine işaret ettiğine yer verilen açıklamada, THY'nin bu projeksiyona uygun olarak 2004 yılında yeni uçak alımlarıyla filosunu büyütmeyi ve yenilemeyi hedeflediği, gerçek anlamda Business Class uygulamasına geçen ve Shop Miles ve Miles Miles yoluyla kazanılan millerin rahatlıkla kullanılmasını sağlayan THY'nin seferlerdeki doluluk oranını daha da artırarak karlılığını yükseltmek amacını taşıdığı bildirildi. 
     
</TEXT>
</DOC>
