<DOC>
<DOCNO> 230273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sonyas04.html </URL>
<DATE> 2004/04/10/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Billy Bob, eski eşi Angelina Jolie'yi kandırdı... 
</HEADLINE>
<TEXT>

     Oscarlı güzel yıldız Angelina Jolie'ye artık çocuk istemediği gerekçesiyle hayatı dar eden ve bu nedenle yollarını ayıran aktör Billy Bob Thornton'ın kız arkadaşı, bebek bekliyor. 
     Internetteki ''eonline'' sitesinin haberine göre, Jolie'nin evlat edindiği Kamboçyalı Maddox'u istemediği için eve uğramayan ve daha sonra da eşinden ayrılan Thornton, şimdi rotayı değiştirdi. 
     Thornton'ın kız arkadaşı 39 yaşındaki Connie Angland'ın hamile olduğu ve sonbaharda çocuğu dünyaya getireceği belirtildi. Thornton'ın sözcüsü Arnold Robinson, çiftin bebek beklediğini doğrulayarak, ''Bebeğin doğumu ekim ayında olacak'' açıklamasında bulundu. 
     ''Monster's Ball'', ''The Man Who Wasn't There'' gibi filmlerle tanınan aktör Thornton'ın, Jolie'den önceki iki evliliğinden üç çocuğu bulunuyor. 
     30 yaşındaki Angelina Jolie ve 48 yaşındaki Billy Bob Thornton, 2000 yılında evlenmiş ve geçen sene yollarını ayırmıştı. 
     
</TEXT>
</DOC>
