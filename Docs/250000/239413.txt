<DOC>
<DOCNO> 239413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonspo10.html </URL>
<DATE> 2004/05/12/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İşte Mart-Nisan döneminin Altın Adamları... 
</HEADLINE>
<TEXT>

     Işık Sigorta'nın sponsorluğunda düzenlenen ''11 Altın Adam'' yarışmasında mart-nisan döneminin altın adamları belli oldu. 
     Kalyon Hotel'de gerçekleştirilen sezonun 8. jüri toplantısında Birinci Süper Futbol Ligi'nde 27, 28, 29, 30 ve 31. hafta maçlarının oynandığı mart-nisan dönemi değerlendirilerek, orta sahada ayın altın adamının yanı sıra, ayın yöneticisi, antrenörü ve hakemi de belirlendi. 
     Trabzonspor'un Gineli futbolcusu İbrahim Yattara 113 oyla altın adam olurken, Fenerbahçeli Marco Aurelio 95 oyla gümüş adam, Gençlerbirliği'nden Serkan Balcı da 43 oyla bronz adam seçildi. 
     Fenerbahçe Kulübü Başkanı Aziz Yıldırım 142 oyla ayın yöneticisi, Trabzonspor Teknik Direktörü Ziya Doğan 188 oyla ayın antrenörü, FIFA kokartlı hakem İsmet Arzuman da 148 oyla ayın hakemi oldu. 
     Jüri toplantısına konuk olarak Galatasaray Kulübü İkinci Başkanı ve Futbol Şube Sorumlusu Ergun Gürsoy ile Ankaragücü Teknik Direktörü Rıza Çalımbay'ın yanı sıra, ocak-şubat döneminde orta sahada ayın altın adamı seçilen Fenerbahçe kaptanı Ümit Özat, şubat-mart döneminde ayın antrenörü seçilen Trabzonspor Teknik Direktörü Ziya Doğan, savunmada altın adam seçilen Trabzonsporlu Tolga Seyhan ile ayın hakemi Cem Papila da ödüllerini aldı. Aynı aylarda ayın yöneticisi seçilen Gençlerbirliği Kulübü Başkanı İlhan Cavcav'ın yerine ise ödülünü kulüp yönetim kurulu Üyesi Turan Şahinoğlu aldı. 
     
     PAPİLA'NIN ÖDÜLÜ KALKAVAN'DAN 

     Gecenin en ilgi çeken anlarından birisi, hakem Cem Papila'ya ödülünü, Işık Sigorta Yönetim Kurulu Başkanı İhsan Kalkavan'ın vermesiydi. 
     Olaylı Beşiktaş-Samsunspor maçında siyah-beyazlı takımdan 5 oyuncuya kırmızı kart göstererek özellikle Beşiktaş camiasından büyük tepki alan Cem Papila'ya ödülünü, daha önceki jüri toplantılarında eleştiren Beşiktaş'ın eski yöneticisi Kalkavan verirken, jürinin kararına saygı duyduğunu söyledi. 
     
     GECENİN SÜRPRİZİ SEBA 

     Jüri toplantısında gecenin sürprizi ise Beşiktaş Kulübü'nün onursal başkanı Süleyman Seba oldu. 
     Jüri toplantısının yapıldığı saatlerde aynı otelde bulunan efsanevi başkan, gazeteci Hayati Telgeren'in ısrarları sonucu toplantı salonuna gelirken, büyük ilgi gördü. 
     Yoğun ilgi gören Seba, kendisine gösterilen bu sevgi nedeniyle teşekkür etti. 

     
</TEXT>
</DOC>
