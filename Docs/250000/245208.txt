<DOC>
<DOCNO> 245208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/spor/spo03.html </URL>
<DATE> 2004/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kallon sesleri 
</HEADLINE>
<TEXT>



Gökşen'den açıklama 
GALATASARAY yabancı transferinde İnter'in golcü isimlerinden Muhammed Kallon'u gündemine aldı. Sarı - Kırmızılılar'ın yıldız oyuncuyu kiralamayı düşündüğü öğrenildi. Yönetici Fatih Gökşen, "Şu anda imza attığımız hiçbir oyuncu yok. Ancak gelecek hafta içinde üç ismi renklerimize katmak istiyoruz. Geçen yıl imza aşamasına geldiğimiz Kallon da gündeme tekrar gelebilir" dedi. 

'Tugay olmuyor' 
GÖKŞEN, Blackburn Rovers'ta forma giyen Tugay Kerimoğlu ve İstanbulsporlu Saidou ile yapılan görüşmelerden olumlu bir sonuç çıkmadığını açıkladı. Sarı - Kırmızılı yönetici, "Lamouchi ve Gallardo ile pazarlıklar sürüyor. Song ise çok yüksek bir rakam istedi" dedi. Bu arada Galatasaray, Akhisar Belediyespor'un 17 yaşındaki ismi Oğuz ile imza attı. 

Ümit Karan güvencesi 
SARI - Kırmızılı forma altında geçtiğimiz sezon beklenen performansı gösteremeyen Ümit Karan gelecek yıldan umutlu olduğunu açıkladı. Yıldız futbolcu, "Çok kötü bir dönem geçirdik. Sakatlığım nedeniyle uzun süre sahalardan uzak kaldım. Gelecek yıl taraftarlarımıza eski şaşaalı günleri yeniden yaşatacağız. Taraftarlarımız bize inansın" diye konuştu. 

Canaydın'a limuzin 
GALATASARAY Başkanı Özhan Canaydın'a, bir otomobil firması tarafından limuzin hediye edileceği bildirildi. Kulüpten yapılan açıklamada, pazar günü düzenlenecek olan geleneksel pilav gününde, 50. yılını kutlayan Yüce Auto'nun, Galatasaray Kulübü'nün 100. yılı onuruna Canaydın'a bir Skoda Limuzin otomobil hediye edeceği ifade edildi. 




</TEXT>
</DOC>
