<DOC>
<DOCNO> 240626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/spor/spo15.html </URL>
<DATE> 2004/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Yaprak dökümü 

17 yıl sonra İkinci Lig'e düşen Bursaspor'da taşlar yerinden oynadı. Teknik Direktör Nejat Biyediç'in bugün görevinden istifa edeceği öğrenildi. Boşnak çalıştırıcı, "Ligdeki son 7 maçımızda 18 puan topladık ancak olmadı. Savaşmamıza rağmen büyük bir hayal kırıklığı yaşadık" diye konuştu. 

Cengiz'den jest 

ÇAYKUR Rizespor Başkanı Ekrem Cengiz, Beşiktaş karşısında alınan 1 - 0'lık galibiyet ve Süper Lig'de kalmanın keyfini doyasıya yaşadıklarını açıkladı. Cengiz, "Üst üste şanssızlıklar yaşadık. Ancak ligde kaldık. Futbolcularımı kutluyorum. Tüm alacakları ödeyip, ekstra prim vereceğim" dedi. 

Tataroğlu altına abone 

ROMANYA'NIN başkenti Bükreş'te düzenlenen Avrupa Judo Şampiyonası'nda dün 100 kiloda Selim Tataroğlu, finalde Pertenson'u shido puanlarıyla yenip, altına ulaştı. Tataroğlu kariyerindeki dördüncü Avrupa şampiyonluğunu elde etti. Türkiye, ev sahibi Romanya ile birlikte, İspanya'nın ardından ikinciliği elde etti. 

Ümit'in yerine Ali Tandoğan 

A Milli Takımımız, Avustralya ve Güney Kore ile yapacağı özel maçlar için dün akşam Polat Otel'de kampa girdi. Avustralya'ya bugün gidecek olan Ay - Yıldızlı ekibimiz, 21 Mayıs'ta Sidney, 24 Mayıs'ta da Melbourne'da iki maç yapacak. Kafilede ligleri devam eden Yıldıray, Hamit Altıntop ve Nihat yer almayacak. Üçü daha sonra takıma katılacak. Bu arada sakatlığı bulunan Ümit Davala'nın yerine Ali Tandoğan kadroya alındı. 

Ringde 7 altın 

19. Uluslararası Ahmet Cömert Gençler Boks Turnuvası'nda sporcularımız 7 altın, 8 gümüş, 16 bronz madalya kazandı. Ahmet Cömert Spor Salonu'nda bayanlarda ve erkeklerde dün yapılan finallerle erkeklerde Gökhan Doluay, Önder Sipal, Savaş Kaya, Erhan Şentürk, bayanlarda ise Seda Duygu Aygün, Gülsüm Tatar ve Selma Yağcı rakiplerini yenip altına ulaştı. 

Yelkende yeni vize 

HIRVATİSTAN'IN Zadar kentinde yapılan 470 Dünya Yelken Şampiyonası'nda 101 ekip arasında 38. olan Selim Kakış - Kaan Özgönenç ikilisi, Türkiye'ye bu sınıfta da Atina 2004 Olimpiyatı'na katılma hakkı kazandırdı. Daha önce finn, mistral ve laser standart sınıflarında barajı aşan Türk yelkencileri, böylece olimpiyatta dört sınıfta birden yarışma şansını yakaladı. 

ENKA zirvede 

TÜRKİYE Kulüplerarası Atletizm Birinci Ligi ilk kademe müsabakaları dün İstanbul'da sona ererken, erkeklerde ve bayanlarda ENKA Spor zirveye çıktı. İki gün süren müsabakalarda toplam 24 kulüp, yaklaşık 480 sporcuyla mücadele etti. Erkeklerde ikinciliği İzmir Büyükşehir Belediye, bayanlarda da Fenerbahçe aldı. Büyük bayanlar yüksek atlamada Candeğer Kılınçer Oğuz, 1.93 metreyle kendisine ait Türkiye rekorunu bir santim geliştirdi. 

Aktaş takıldı 

MİLLİ atlet Serap Aktaş, Atina Olimpiyatı'na maratonda katılma hakkı kazanabilmek için yarıştığı Viyana Maratonu'nda 2.38.43'lük derecesiyle 37. olarak A barajını geçemedi. 2.37'lik baraja takılan Aktaş, bu sonuçla olimpiyata gitme şansını kaybetti. 

Lejyonerler ne yaptı 

R.Sociedad - Malaga 1 - 1 Nihat 45 dk. oynadı 
Empoli - Inter 2 - 3 Emre 90 dk. oynadı 


</TEXT>
</DOC>
