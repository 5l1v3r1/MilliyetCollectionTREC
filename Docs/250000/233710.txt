<DOC>
<DOCNO> 233710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/spor/spo01.html </URL>
<DATE> 2004/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe aşıkları 
</HEADLINE>
<TEXT>

   Sergen, dev derbiye yetişmeye uğraşırken, kasığındaki ağrıları tam geçmeyen Pancu ise kondisyon sorununa rağmen oynamak istiyor 
      
   Her antrenmana çıktı 
   FENERBAHÇE ile oynanacak dev derbinin hazırlıklarına dünkü idmanla sürdüren Beşiktaş'ta sakatlıktan yeni yeni kurtulan Sergen ve Pancu oynamak için can atıyor. Adalesindeki ağrılar nedeniyle geçen haftalarda tam olarak çalışamayan Sergen, hafta başından bu yana ilk kez kendi isteğiyle tüm antrenmanlara katıldı. Kasığındaki ağrıları henüz geçmeyen Pancu ise dün kondisyon çalışması yaptı. 
   
   'G.Saray yanlış yapıyor' 
   RUMEN futbolcu "Sakatlığım konusunda şimdiden konuşmak erken, büyük ihtimalle oynayacağım" dedi. Baldırında ağrılar bulunan Yasin idmanı yarıda bıraktı. Bu arada Puma mağazasının Beyoğlu şubesinin açılış törenine katılan menajer Sinan Engin, "Galatasaray'ın Trabzonspor'un şampiyon olmasını istemesi baştan sona yanlış" dedi. Engin, "Temenni ayrı bir şeydir. Böyle açıklamalar Galatasaraylı futbolcuları daha zora sokacak" diye konuştu. 
   
   Tayfur'a operasyon    GENÇLERBİRLİĞİ maçında sağ ayak çapraz bağlarında yırtık meydana gelen Beşiktaş Kaptanı Tayfur Havutçu, bugün İtalya'da bıçak altına yatacak. Kulüp doktoru Yalçın Yavuzer ile birlikte dün Çizme'ye giden tecrübeli oyuncu, ameliyat sonrasında İstanbul'a dönecek ve çalışmalarını burada sürdürecek. Bu arada bugün Mısır'a gidecek olan Ahmed Hassan dün Akaretler'deki kulüp binasına gelerek Başkan Serdar Bilgili ile görüştü. 
   
   Terim'e onay vermiyorlar    BEŞİKTAŞ Yönetimi'nin yeni dönemde takımın başına getirmek istediği Fatih Terim'e Siyah - Beyazlı camiadan büyük tepki geldi. Galatasaray ile özdeşleşmiş olan ve bir derbi maçta Kartal'ın tribünlere el, kol işaretleri yapan Fatih hocanın, Beşiktaş'ın başına geçmesinin imkansız olduğu belirtiliyor. Öte yandan teknik direktör konusunda Chelsea'nin hocası Ranieri'nin ismi ön plana çıktı. 
   
   Zor görev Dereli'ye    BEŞİKTAŞ ve Fenerbahçe takımları arasında oynananacak sezonun son derbi maçı için MHK'nın FIFA kokartlı hakem Selçuk Dereli'ye görevlendireceği öğrenildi. Mustafa Çulcu'nun dernek başkanlığına adaylığını koymasından sonra plase olarak bekletilen Dereli'ye görev vermeyi kararlaştıran kurulun, yedek olarak da Kuddusi Müftüoğlu ile Orhan Erdemir üzerinde yoğunlaştığı kaydedildi. 
   
   
</TEXT>
</DOC>
