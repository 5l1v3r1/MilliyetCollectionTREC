<DOC>
<DOCNO> 212511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/yasam/yas03.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Göz göre göre çöktü 
</HEADLINE>
<TEXT>

   Beyoğlu'nda yıkım kararı bekleyen eski ahşap bina çöktü. Sarsıntının etkisiyle yanındaki bina da yerle bir oldu. Enkaz altında kalan altı kişi hayatını kaybetti 
      ŞAKİR AYDIN İstanbul 
   
   Beyoğlu'nda dörder katlı bitişik iki ahşap bina çöktü. Enkaz altında kalan 6 kişi yaşamını yitirdi. Dün akşam saatlerinde meydana gelen olayda, 4 katlı eski ahşap bir bina aniden çöktü. Bu binanın hemen bitişiğindeki 4 katlı diğer bina da yerle bir oldu. 
   Çöken binalarda yaşayan Caferi Kaya, Seyfettin Korkut, Orhan Özdemir ve M. Sait Gürbaz enkaz altında kaldı. İtfaiye ve arama kurtarma ekiplerinin çalışmaları sonucu cesetlere ulaşılabildi. Yaralı olarak kurtulan Ahmet İdacı ise hastaneye götürülürken yolda can verdi. 
   
   Kaçarak kurtuldular 
   Bina çökerken dışarı kaçmayı başaran, ismi öğrenilemeyen 16-17 yaşlarındaki bir çocuk da, arkadaşlarını ziyarete geldiğini ve pencereden atlayarak kurtulduğunu söyledi. Cengiz Sert adlı vatandaş da kaçarak kurtulduğunu söyledi. Sert'in annesi Nimet Sert ise enkaz altından 5 saat sonra ölü olarak çıkarıldı. Çöken ilk binada yaşayan Ergün Timurtaş da, binadan çatırtı seslerinin geldiğini, bunun için dün sabah eşi ve 5 çocuğunu ablasına gönderdiğini söyledi. 
   
   'Kolon çatlamıştı' 
   Akşam döndüğünde binanın yerle bir olduğunu görünce şaşıran Timurtaş, "1.5 ay önce bitişiğimizdeki bir binayı yıkılma tehlikesi olduğu için yıktılar. O çalışmalar sırasında bizim oturduğumuz binanın kolonu da çatladı" dedi. Aynı sokakta bulunan bazı binaların da geçtiğimiz yıllarda aşırı yağışlı havalarda çöktüğü belirtildi. 
   
   Karar çıkmadı, dokunmadık 
   İstanbul Büyükşehir Belediye Başkanı Ali Müfit Gürtuna yaptığı açıklamada, "Bu binalarla ilgili müracaatlar yapılmış. Ancak, yıkım için karar çıkmadığı için dokunulamamış" dedi. 
   
   
   
</TEXT>
</DOC>
