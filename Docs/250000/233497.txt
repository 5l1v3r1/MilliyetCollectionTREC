<DOC>
<DOCNO> 233497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/soneko30.html </URL>
<DATE> 2004/04/21/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Gaziantep'te don ve kuraklık 45 trilyonluk zarara neden oldu 
</HEADLINE>
<TEXT>

     Gaziantep'te, 4, 5 ve 6 Nisan tarihlerinde meydana gelen don ve kuraklık sebebiyle antepfıstığında tahmini zararın 45 trilyon, kaybedilen tahmini ürün miktarının ise 11 bin ton olduğu bildirildi. 
     AK Parti Gaziantep Milletvekili Ahmet Uzer, Gaziantep ve çevre ilçelerde Nisan ayı içinde meydana gelen don olayı ve kuraklık sebebiyle tarım ürünlerinde büyük zararlar gözlendiğini, zarar gören çiftçilerin zararını karşılamak adına bir fon oluşturma çabasının gündeme geldiğini kaydetti. 
     Uzer, yaptığı açıklamada, don ve kuraklık sebebiyle Tarım İl Müdürlüğü, Antep Fıstığı Araştırma Enstitüsü ve Tarım İl Müdürlüğü Destekleme Şube Müdürü'nden oluşan bir ekibin incelemeleri sonucu hasar gören alanlar ve seviyesinin tespit edilmeye çalışıldığını ifade etti. 
     Antepfıstığında tahmini zararın 45 trilyon, tahmini kaybedilen ürünün 11 bin ton, bağlarda 15 trilyon, kaybedilen ürünün 75 bin ton, cevizde 2 trilyon, kaybedilen ürün 650 ton, diğer meyvelerde tahmini zarar 4,5 trilyon, tahmini ürünün ise 9 bin civarında gözüktüğünü anlatan Uzer, şöyle konuştu 
     ''Bu zarar karşısında hemen harekete geçip, Tarım ve Köyişleri Bakanımız Prof. Dr. Sami Güçlü ile ikili görüşmelerimiz oldu. Zarar gören çiftçilerimizin bu zararını karşılamak adına bir fon oluşturma çabası gündeme gelmiştir. Kaynak sağlanamaması durumunda, Gazianmtep ilimizin 'Doğrudan Gelir Desteği' kapsamına alınması durumu ve çiftçimize mazot desteği sağlanmasına öncelik verilecektir.'' Zararın boyutunun endişe verici olduğunu, bölge insanının büyük sıkıntı ile karşı karşıya bulunduğuna dikkat çeken Uzer, ''Bu açıdan yaşanılan bu felaketten dolayı derin bir üzüntü içindeyiz. Çiftçilerimize buradan geçmiş olsun dileklerimi iletiyor, ancak onların mağduriyetini gidermek adına Bakanlık nezdinde tüm girişmelirimin devam ettiğini belirtmek istiyorum'' dedi. 
     
</TEXT>
</DOC>
