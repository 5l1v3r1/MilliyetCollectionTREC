<DOC>
<DOCNO> 248711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/soneko33.html </URL>
<DATE> 2004/06/17/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Kredi kartı harcamaları turizm patlamasını destekliyor... 
</HEADLINE>
<TEXT>

     Turistlerin kart harcamaları beklenen turizm patlamasını destekliyor. 
     MasterCard Türkiye, 2004 yılının ilk 5 ayında Türkiye'ye gelen turistlerin kart harcamaları ve ülke dağılımları verilerini açıkladı. 
     Geçen yılın ilk 5 aylık verileriyle kıyaslandığında turistlerin MasterCard ve Maetro banka kartları ile harcamalarında euro bazında yüzde 52 oranında artış kaydedildi. Devlet İstatistik Enstitüsü Ocak-Mart 2004 3 aylık verilerine göre, aynı dönemde Türkiye'ye giriş yapan toplam ziyaretçi sayısı ise yüzde 44 artış gösterdi. 
     2004 yılının ilk 5 ayı içerisinde Türkiye'ye gelen turistler MasterCard kredi ya da Maestro banka kartları ile 294 milyon 810 bin 823 euro harcama gerçekleştirdiler. Bu rakam, 2003 yılı ilk 5 ayında 194 milyon 513 bin 338 euro olarak gerçekleşmişti. 
     İlk beş ayda Türkiye'ye gelen İngiliz turistlerin sayısında önemli bir artış gözleniyor. İngiltere'nin geçen yıla kıyasla kartları ile yaptığı harcama oranlarındaki artış yüzde 50'nin üzerinde oldu. 
     Geçtiğimiz ilk 5 ayda Türkiye'de 20 milyon euroya yakın harcama gerçekleştiren İngiliz turistler, 2004 ilk 5 ayında ise 31 milyon euroya yakın harcama yaptılar. 
     Verilere göre, Ocak-Mayıs döneminde kart harcamalarıyla en fazla parayı Almanlar bıraktı. 122.3 milyon euro tutarında harcama yapan Almanları, Hollanda, ABD, İngiltere ve İsviçre'den turistler izledi. 
     Mayıs ayı sonuçları da yaz dönemi için umut verdi. 
     2003 Mayıs ayı içerisinde yabancı turistler 62 milyon 358 bin 602 euro döviz bırakırken, bu yılın Mayıs ayı içerisinde 98 milyon 647 bin 401 euro tutarında harcama gerçekleştirdi. Mayıs ayı bazında artış yüzde 58 seviyesinde oldu. 

     Bankaların kredi hacmi arttı... 

     
</TEXT>
</DOC>
