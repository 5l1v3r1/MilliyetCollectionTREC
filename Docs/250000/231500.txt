<DOC>
<DOCNO> 231500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/guncel/agun.html </URL>
<DATE> 2004/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Görevi, dostlarını son yolculuğa uğurlamak 
</HEADLINE>
<TEXT>

   Kadir Eriş'in işi, dostlarını son yolculuğa uğurlamak. En son, vasiyeti üzerine Sakıp Sabancı'yı mezarına yerleştirdi. Bu işi para için yapmıyor. Dahası Eriş, oldukça zengin bir işadamı... 
      Mehmet Gündem 
   
   Kadir Eriş, Rotary ve Lions kulüpleri, İKV, Taksim Grubu üyelikleri ile İstanbul Otelciler ve Turizmciler Derneği yöneticiliğinin yanı sıra birçok sosyal vakıf ve derneğin de aktif üyesi. Bazıları ona "Şıh" diyor. Son görevini yaptığı kişileri 2100'e kadar saymış gerisini bırakmış. 
   Bu işe 26 yaşındayken Malatya'da bir komşusunun vefatı üzerine başlıyor. Ona göre bu iş, Allah'a karşı, cenazeye karşı, eşe dosta karşı kutsal bir görev. Vehbi Koç, Hacı ve Ömer Sabancı, Barlas Küntay, Hafize Özal, Yusuf Özal'a da son görevini yapmış. Kadir Eriş, bu işe nasıl başladığını şöyle anlatıyor 
   
   Bu işi kimden öğrendiniz 
   1959'da Malatya'da Hadi Çekirdek'ten öğrendim. CHP zihniyetinde bir muhtardı Hadi Bey. Maddi durumu iyiydi. İşi gücü cenaze takibi yapmaktı. Malatya'da Hadi Çekirdek denince cenaze işleri akla gelir. Elimi bu işe yatkın buldu, 'Benden sonra bu işi yapacak kimse kalmayacak. Sen bu işi öğren. Büyük sevap kazanacaksın. Manevi zevki alacaksın, huzur duyacaksın' dedi. Hadi Bey'e çırak oldum. 1968'de İstanbul'a gelince Hadi Çekirdek'in İstanbul temsilcisi olarak kefin - defin işine devam ettim. Hadi Bey'in yaşı 85. Bu güne kadar 7 binin üzerinde insanı gömmüş. 
   
   En son Sabancı'yı defnettiniz. Sabancı'nın size vasiyeti var mıydı 
   Özdemir Sabancı vurulduğunda Sakıp Bey beni aradı, Adana'ya gittik. Üç katlı mezar açmışlardı. Mezara girdik, kefin operasyonu yaptık, çıktım. Ardından Hacı Sabancı vefat edince yine beni aradı, gittik onu da Özdemir Sabancı'nın üzerine gömdük. Rahmetlik Sakıp Ağa da 'Kadir Bey, kardeşlerimi gömdün, bana bir şey olursa beni de sen gömeceksin' dedi. Sakıp Ağa'ya devlet töreni yapıldığı için cenazenin başındaki amir, 'Biz gömeceğiz, kimseyi koymuyoruz' dedi. Dedim ki, 'Devlet toprağın üzerindedir, toprağın altına müdahale etmez.' Türkan Hanım, 'Kadir Bey gömecek' dedi, biz de Ağam'a son görevimizi yaptık. 
   
   Üzerinizde çok vasiyet var mı 
   Çok. Allah hepsine gecinden versin. Nevzat Ayaz, Kutlu Aktaş, Yalım Erez, Bircan Eresin, Korkut Özal... 
   
      Niye sizi tercih ediyorlar 
   Ben girmezsem bu işi mezar kazanlar yapacaklar. Onlar da işi bilmiyorlar. Yukarıdan hoca tarif edecek onlar da yapacaklar. Hocalar mezara girmez. 
   
   Bu işi şefkatle mi yapmak gerekiyor 
   Ölüyü incitmeyeceksin. Nazik olacaksın, saygı duyacaksın. Ben tanıdığım, sevdiğim insanlara giderim. Bir de hatırını kıramayacağım dostların yakınlarına. Biri vefat edince yakınları hemen beni bulur. Seyahatteysem de keser gelirim, olmazsa 'Biraz geciktirin' derim. Benim bu yaştan sonra ne parayla ne de mevkiyle bir işim olmaz. Ben hastanelere, hapishanelere, mezarlıklara giderim. 
   
   Nedir sizin ücretiniz 
   Benim ücretimi kullar veremez. Teşekkür eder, Allah razı olsun derlerse, bu k fidir. Bazen günde iki kişi gömüyorum, bazen haftada bir oluyor. 
   
   Sizin vasiyetiniz var mı 
   Yetiştirecek bir çırak bulamadım. Vasiyet edecek kimse yok. Hadi Bey ve ben gittim mi, bu iş ölür. İnsanlar ölümden, mezardan korkuyor. Ben her sabah gazetelerdeki cenaze ilanlarına bakarım. Kim ölmüş, nereden kalkıyor. 
   
   
   
   
</TEXT>
</DOC>
