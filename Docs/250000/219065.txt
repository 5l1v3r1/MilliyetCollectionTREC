<DOC>
<DOCNO> 219065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sontur35.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
HSBC Bank saldırısında ölen Kerem Yılmazer anıldı... 
</HEADLINE>
<TEXT>

     Levent'te HSBC Bank Genel Müdürlüğü'ne yönelik terör saldırısında hayatını kaybeden sanatçı Kerem Yılmazer, düzenlenen geceyle anıldı. 
     Beyoğlu Akbank Sanat Merkezi'nde gerçekleştirilen anma gecesinde konuşan Yılmazer'in eşi sanatçı Göksel Kortay, acısının hala taze olduğunu belirterek, ''Benim ona özlemim ve acım hiç bitmeyecek. Biz onunla etle tırnak gibiydik. Benim yuvam yıkılmadı, hayatımın duvarı yıkıldı'' dedi. 
     Gözyaşlarını tutamayan Kortay, eşini kaybetmesine neden olan terör olayını lanetlediğini ifade ederek, Yılmazer'in ölümünden sonra kendisine verdikleri destek için sanatçı dostlarına teşekkür etti. 
     Gecede, aralarında Kenan Işık, Haldun Dormen, Aliye Uzunata, Halit Kıvanç, Füsun Önal, Hadi Çaman, Ali Poyrazoğlu, İzzet Günay, Esin Avşar ve Zihni Göktay'ın da bulunduğu sanatçılar, Kerem Yılmazer ile ilgili anılarını anlattılar. Gecede, Yılmazer'in anısına şarkı ve şiirler de okundu. 
     Duygu dolu anların yaşandığı gecede, Yılmazer'in çeşitli televizyon programlarında yayınlanan söyleşileri ve hayatından kesitleri anlatan bir sinevizyon gösterisi de sunuldu. 
     Kerem Yılmazer, 20 Kasım 2003 tarihinde özel bir televizyon kanalında dublaj yapmaya giderken, bindiği taksinin trafik ışıklarının kırmızı yanması nedeniyle Levent'te durduğu sırada HSBC Bank Genel Müdürlüğü'ne yapılan bombalı saldırıda can vermişti. 
     
</TEXT>
</DOC>
