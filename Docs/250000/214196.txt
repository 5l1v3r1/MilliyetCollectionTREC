<DOC>
<DOCNO> 214196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/yasam/yas01.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bunlar 'şeytan'ın parmak izleri mi 
</HEADLINE>
<TEXT>

   Vatikan'da bir kilisenin gizli arşivinde bir incilin, bir kumaş parçasının ve bir kitabın kapağındaki parmak izlerinin şeytana ait olduğu iddia ediliyor 
      FRANKFURT Milliyet 
   
   Katolik dünyasının merkezi Vatikan'da, Papa II. John Paul'un konutuna birkaç yüz metre uzaklıktaki bir kilise, yüzyıllardır sakladığı sırları gün ışığına çıkardı. Yüzyıllardır sıradışı olayları arşivleyen kilisenin kayıtlarında, şeytanın el ve parmak izleri de bulunuyor. 
   Şeytana ait olduğu ileri sürülen el ve parmak izleri bir incil, bir kumaş parçası ve bir kitap kapağında ortaya çıktı. Kilisenin şeytanın kor halindeki elleriyle kumaş ve kitaplara dokunarak bıraktığı yanık ve parmak izlerinin şeytanın varlığını kanıtladığını düşündükleri ve bunlara kayıtlarında yer verdikleri anlaşıldı. 
   
      Gizemli olaylar arşivi 
   Bu arada kilise, tarihte yaşanmış ilginç olaylara ait bilgi ve belgeleri de arşivlemiş. 15 Eylül 1897'de aynı kilisede bir tören sırasında son derece garip bir olay meydana gelir. Bir masa, aniden yanmaya başlar. Söndürüldüğünde, üzerindeki yanık bölümün tıpkı bir insan yüzü şeklinde olduğu görülür. İtalya'nın kuzeyindeki Mantua kasabasındaki kilisede ise, 1731 yılında bir rahibe rüyasında başrahibin cehennem ateşinde yandığını görür. Uyandığında çarşafında yanık bir el izi bulunur. Bu bilgi de sıradışı olayları araştıran kilisenin arşivinde yer alır. 
   
   
   
   
</TEXT>
</DOC>
