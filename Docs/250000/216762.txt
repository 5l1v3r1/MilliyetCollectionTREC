<DOC>
<DOCNO> 216762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sonspo03.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Ç. Rizespor'a yenilmezliğimizi sürdürmek istiyoruz 
</HEADLINE>
<TEXT>

     Birinci Süper Futbol Ligi'nde yarın sahasında Çaykur Rizespor ile karşılaşacak Trabzonspor'da tek hedef galibiyet. 
     Kulüp Asbaşkanı Nevzat Şakar, AA muhabirine yaptığı açıklamada, ligde istikrarlı sonuçlar almak istediklerini belirterek, ''Çaykur Rizespor ile zorlu bir maç yapacağız. Son yıllarda rakibimiz karşısında sahamızda yenilmedik. Bu kez de rakibimizi yenerek Çaykur Rizespor karşısında sahamızdaki yenilmezliğimizi sürdürmek istiyoruz'' dedi. 
     Rakiplerinin ligden düşmemeyi, kendilerinin ise ligin üst sıralarını hedeflediklerini dile getiren Şakar, şöyle konuştu ''Dost kulüplerimizden biri olan Çaykur Rizespor'un kaybetmeye tahammülü yoksa, bizim de yok. Komşu takımızı saha dışında en iyi şekilde ağırlayacağız. Saha içinde ise en iyi şekilde mücadelemizi gösterip kazanmak için elimizden gelen gayreti göstereceğiz. Çaykur Rizespor karşısında sahadan galibiyetle ayrılarak hedefimiz yolunda bir engeli geride bırakmak istiyoruz.'' 
     
</TEXT>
</DOC>
