<DOC>
<DOCNO> 244763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonspo06.html </URL>
<DATE> 2004/06/02/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Elazığspor Hiç futbolcu satmadık... 
</HEADLINE>
<TEXT>

     Elazığspor Kulübü Başkanı Baki Aydın, bazı oyuncuları kulüplerin istediğini belirterek, kendilerinin bugüne kadar hiç futbolcu satmadıklarını söyledi. 
     Aydın, AA muhabirine yaptığı açıklamada, futbolcuların başka kulüplere satılması yönünde bir çalışma yapmadıklarını bildirdi. 
     Kamerunlu futbolcu Effa'nın bazı nedenlerden dolayı Ankaragücü takımına gitmesine izin verdiklerini anlatan Aydın, bunun dışında bir futbolcu satmadıklarını ifade etti. 5 Haziran'da yapılacak kongrenin ardından oluşacak yeni yönetimin bu konuları değerlendirmesi gerektiğini kaydeden Aydın, şöyle dedi 
     ''Bugüne kadar hiç futbolcu satmadık. Futbolcularımıza talip var, ama satmadık. Yeni oluşacak yönetimin bunu yapmasını istiyoruz. Sadece Effa'yı Ankaragücü takımına verdik. Yunus'u Ankara Büyükşehir Belediyesi, Hacı Arif'i Kayseri Erciyesspor istiyor, ancak bu kulüplerle kongreden önce görüşmek istemedik. Ayrıca Cem'i de birkaç kulüp istiyor.'' Kongreye kısa bir zaman kaldığını belirten Aydın, kendisinin aday olması yönünde baskı olduğunu, ancak bunun mümkün olmadığını söyledi. 
     Maddi olarak çok yıprandığını ifade eden Aydın, Elazığlı işadamlarının, eski yöneticilerle yönetim kurulu üyelerinin biraraya gelerek 5 Haziran'da ki kongrede güçlü bir yönetim oluşturacaklarını ümit ettiğini sözlerine ekledi. 

     
</TEXT>
</DOC>
