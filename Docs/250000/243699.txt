<DOC>
<DOCNO> 243699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/guncel/axgun02.html </URL>
<DATE> 2004/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
DİSK'e göre, ABD insan haklarına çok saygılı .. 
</HEADLINE>
<TEXT>


DİSK üyesi işçiler, Irak işgalinden önce yapılan ankette, ABD'yi insan haklarına 'en saygılı' ülke seçti 

GÜRKAN AKGÜNEŞ İstanbul 

Türkiye Devrimci İşçi Sendikaları Konfederasyonu'nun DİSK , üye işçilerinin insan hakları konusundaki düşüncelerinin tespiti için yaptırdığı ankette, insan haklarına en çok değer veren ülke ABD çıktı. 
AB Komisyonu'nun desteğiyle "Herkes İçin Bütün İnsan Hakları Projesi" başlatan DİSK, 300 üyesine eğitim verdi. Toplantıda, MAKRO araştırma şirketinin, proje kapsamında, DİSK üyesi işçilerle görüşmeleri 16 Ekim 2002 - 3 Şubat 2003 arasında yapılan anketin sonuçları da açıklandı. 900 kişiyi kapsayan ankette, işçilerin dünyada insan haklarına en çok değer veren ülke olarak ABD'yi seçmesi, salonda gülüşmelere neden oldu. DİSK Genel Başkanı Süleyman Çelebi, özellikle son dönemde Irak'taki işkence görüntüleriyle gündeme gelen ABD'nin yüzde 16.9'la öne çıkması nedeniyle, çalışmanın Irak'a saldırıdan önce yapıldığını söyledi. DİSK işçilerine göre, insan haklarına en az değer veren ülke Türkiye. En önemli insan hakkı ise düşünce ve ifade özgürlüğü. 
İnsan hakları ihlalini en çok politikacıların yaptığını düşünen işçilerin yüzde 60.7'si, bu konudaki bilgileri televizyondan alıyor. 


</TEXT>
</DOC>
