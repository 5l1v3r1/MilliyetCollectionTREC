<DOC>
<DOCNO> 211074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sontur07.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir mesleğin acı öyküsü...Cenaze yıkayıcıları neler hissediyorlar 
</HEADLINE>
<TEXT>

     Gaziantep Büyük şehir Belediyesi Mezarlıklar Müdürlüğü'nde görevli gafsallar ölü yıkayıcılar , işlerinin zorluğu ve yaşadıkları stres yanında toplumun kendilerine bakış açısının olumsuz olmasından yakınıyor. 
     Asri mezarlıktaki gasil hanede gün boyu cenaze yıkayarak hayatlarını kazanan gafsallardan Ali Çavdar 40 , yalnızca lazım olduklarında hatırlanmalarından yakınarak, gassal olduğunu bilenlerin elini sıkmaktan çekinmelerine bir anlam veremediğini söyledi. 
     12 yıldır cenaze yıkadığını ve ilk günlerde mesleğini kabullenmede diğer meslektaşları gibi ciddi sıkıntı yaşadığını kaydetti. İlk günlerde pek çok meslektaşı gibi işten ayrılmak istediğini ifade eden Çavdar, şöyle konuştu 
     ''Öncelikle inanç ve iman gerektiren bu işi meslektaşlarımın yardımları sayesinde benimseyebildim. Gasil odasından ben bu işi yapamam diyerek çıktığımda, arkadaşlarım benim yerime odaya girip cenaze yıkadılar. Biz de insanız, duygularımız var. Ama bu işi birilerinin yapması gerekiyor. İlk zamanlar bayılan, cenaze yakınlarıyla birlikte ağlayanlarımız bile oluyor. Her nimette bir külfet vardır. Bu işi yaparak geçimimizi sağlamak için para yanında hayır kazanıyoruz.'' 
     
     EVE İŞ GÖTÜRMÜYORLAR 
     Çavdar, gün boyu cenazelerle birlikte olduklarını ve psikolojik açıdan olumsuz etkilendiklerini ifade etti. Yaşadıkları yoğun stres nedeniyle genellikle asabi ve unutkan olduklarını belirten Çavdar, ''İşimiz bitti mi mesleğimizi ve gün boyu yaşadıklarımızı burada bırakır diğer insanlar gibi evimize ailemizin yanına döneriz'' diye konuştu. 
     Çavdar, mesleğini soranlara ''cenaze yıkayıcısıyım'' yerine ''belediyede din görevlisiyim'' yanıtını vermeyi tercih ettiklerini kaydetti. Olgun ve inançlı insanların kendilerine yaklaşımından memnunluk duyduklarını belirten Çavdar, şunları anlattı 
     ''Bizim gibi eş ve çocuklarımız da topluma itici gelen cenaze yıkayıcısı sözcüğünü telaffuz etmekten kaçınıyorlar. Ama olgun ve inançlı kimselerin bize saygı gösterdiklerine de tanık oluyoruz. Yaptığımız işe bakıp elimizi sıkmayanlar da var. Onlara karşı da anlayışlı olmaya çalışıyoruz. Ne yapalım bizim işimiz bu, işimizi yapacağız diye insanların değer yargılarını değiştirecek değiliz.'' 
     
     ''SANKİ AZRAİLİN İŞ ARKADAŞIYIZ'' 
     Çavdar, gassal olduğu için hasta ziyaretine pek gitmediğini, gittiğinde de ziyaret süresini çok kısa tuttuğunu belirtti. 
     Ölü yıkayıcısı olduğunu bilen hastaların ziyaretinden rahatsızlık duyduklarını hissettiğini ifade eden Çavdar, hasta yatağında ölümü düşünen bir hastanın kendisini hoş karşılamamasını doğal karşıladığını kaydetti. 
     ''Kendini ölüme yakın hisseden hastalar, kendilerini ziyaret ettiğimde bana sanki azrailin iş arkadaşıymışım gibi baktıklarını hissediyorum'' diyen Çavdar, her gün onlarca cenazeyi yıkayıp, kefenleyip yakınlarına teslim ettiklerini anlattı. 
     Çavdar, sözlerini şöyle tamamladı 
     ''Gasilhanemize her gün trafik kazasında parçalanarak, silahla vurularak ya da yanarak hayatını kaybetmiş her biri bir başka halde cenaze getiriliyor. Özellikle sıcak aylarda geç intikal ettirildiği için kokmuş, çürümüş cenazeleri define hazırlarken ciddi güçlükler yaşıyoruz. Korkumuz bu cenazelerden enfeksiyon kapmak ve yakınlarımıza bulaştırmak. Bu konuda çok dikkatli davranıyoruz. 
     Çocuğumun ya da bir yakınımın bu işi kendisine meslek olarak seçmesini istemem. Çünkü, bu meslek zor, bu meslek stresli, bu meslek riskli. Yakınları cenazelerini bembeyaz bez içerisinde tertemiz bir halde alıp gidiyorlar, cenazenin nasıl o hale getirildiğini pek bilen yok.'' 
     
</TEXT>
</DOC>
