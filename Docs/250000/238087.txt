<DOC>
<DOCNO> 238087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sondun52.html </URL>
<DATE> 2004/05/07/ </DATE>
<TIME> 22.38 </TIME>
<AUTHOR>  </AUTHOR>
<HEADLINE>
ABD Savunma Bakanı Rumsfeld "İstifa etmeyeceğim" 
</HEADLINE>
<TEXT>

     ABD Savunma Bakanı Donald Rumsfeld, Irak'ta mahkumlara yapılan işkence ve kötü muameleden ötürü Senato'da Silahlı Kuvvetler Komitesi'ne yaptığı açıklamada, istifa etmeyeceğini söyledi. 
     Komite üyelerinden Cumhuriyetçi Lindsey Graham'ın, ''görevinizi, partiler üstü bir şekilde sürdürmeye devam edebilecek misiniz '' ve ''istifa çağrılarına nasıl bir karşılık vermeyi düşünüyorsunuz '' sorularına, Rumsfeld şu karşılığı verdi 
     ''Buradaki asıl soru benim etkili olup olamayacağım. Eğer bunu başaramayacağımı hissetseydim istifa ederdim. İstifa etmeyeceğim çünkü insanlar bunu siyasi bir konu haline getirmeye çalışıyor'' dedi. Demokrat Partili bazı Kongre üyeleri Rumsfeld'e istifa çağrısı yapmıştı. 
     Rumsfeld, Irak'ın başkenti Bağdat'taki Ebu Garip hapishanesinin yıkılması olasılığına da değindi. Rumsfeld, ''bunun fena bir fikir olmadığını'' söyledi. 
     Rumsfeld, hapishanenin yıkılmasına karar verecek olanın, Irak'taki koalisyon yönetimi, Irak Geçici Yönetim Konseyi ve 30 Haziranda göreve başlayacak olan geçici Irak hükümeti olduğunu kaydetti. 
     
</TEXT>
</DOC>
