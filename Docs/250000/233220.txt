<DOC>
<DOCNO> 233220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sonspo18.html </URL>
<DATE> 2004/04/20/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Trabzonspor'da sezonu kapatan Somers, Galatasaray maçında oynayacak 
</HEADLINE>
<TEXT>

     Birinci Süper Futbol Ligi'nde şampiyonluk ve Avrupa Şampiyonlar Ligi'ne katılma mücadelesi veren Trabzonspor, Diyarbakırspor maçının hazırlıklarını sürdürüyor. 
     Teknik Direktör Ziya Doğan yönetiminde, Mehmet Ali Yılmaz Tesisleri'nde yapılan çalışmaya, sakatlığı bulunan Somers dışında tüm futbolcular katıldı. 
     Doğan, kondisyona ağırlık verdiği antrenmanın son bölümünde kanatlardan gönderilen ortalara gol vuruşu yaptırdı. 
     
     SOMERS'DE OYNAMA UMUDU 
     Trabzonspor'un ligin 29. haftasında Bursaspor'la yaptığı maçta sakatlanan ve sezonu kapadığı bildirilen Hans Somers'in, ligin 33. haftasındaki Galatasaray maçında oynayabileceği açıklandı. 
     Kulüp Basın Sözcüsü Şener Yavuz, Bursaspor maçında sol ayak tarak kemiğinde stres kırığı olan Somers'in, geçen hafta sonunda ülkesi Belçika'ya gittiğini belirterek, ''Somers, burada doktoruna muayene oldu. Doktoru, yapılacak tedavi sonrasında 15 gün içinde sahalara dönebileceğini söyledi'' diye konuştu. 
     
     TARAFTARDAN SONRA BASIN İLGİSİ 
     Trabzonspor'un aldığı başarılı sonuçların ardından, taraftarlardan sonra basın mensupları da takımın antrenmanlarına yoğun ilgi gösteriyor. 
     Bordo-mavili takımın bugünkü çalışmasını, İstanbul'dan gelenlerle birlikte yaklaşık 30 basın mensubu izledi. 
     Teknik Direktör Ziya Doğan, yoğun ilgi nedeniyle bu akşamki idmandan sonra çalışmaları basına kapatma kararı aldı. 
     Bir grup taraftar da Trabzonspor'un çalışmasının ardından futbolculara baklava ikram etti. 
     
</TEXT>
</DOC>
