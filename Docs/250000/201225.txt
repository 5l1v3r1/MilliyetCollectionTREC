<DOC>
<DOCNO> 201225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sontur22.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'ta kongre öncesi yaprak dökümü... 
</HEADLINE>
<TEXT>

     ANAP'ın bu hafta sonu yapılacak olan kongresinden önce partide yaprak dökümü yaşanıyor. ANAP'ın kurucularından Vehbi Dinçerler ile parti yöneticilerinden Beyhan Aslan partiden istifa ettiler. 
     ANAP'ın 8'inci Olağan Büyük Kongresi, 13-14 Aralık tarihlerinde yapılacak. Ali Talip Özdemir'in yeniden Genel Başkanlığa aday olmayacağını açıkladığı kongrede, tek aday Nesrin Nas olacak. 
     Kongreye iki gün süre kala iki istifa yaşandı. ANAP MKYK üyesi ve Genel Başkan Danışmanı Vehbi Dinçerler, görevlerinden istifa etti. Ali Talip Özdemir'in genel başkanlığa seçildiği kongrede MKYK üyesi olan ve genel başkan danışmanlığına getirilen Dinçerler, bu görevlerinden ayrıldığına ilişkin dilekçesini ANAP Genel Başkanlığı'na iletti. ANAP'ın kurucularından olan Dinçerler, dilekçesinde, kongrede Nesrin Nas'ın tek aday olarak Genel Başkanlığa seçilmesinin kesinleştiğini belirterek, pratikte değeri olmasa bile belli mesajları içermesi amacıyla istifa ettiğini bildirdi. Dinçerler, büyük kongreden sonra yeni yönetimin "Özal felsefesi istikametindeki çalışmalarına" hizmet edeceğini kaydetti. 
     
     ASLAN, ÖZDEMİR'E KIZIP ARKADAŞLARINI İSTİFA ETTİRMİŞTİ 
     ANAP eski Grup Başkanvekili ve Denizli Milletvekili Beyhan Aslan da bugün istifa dilekçesini ANAP Genel Sekreterliği'ne gönderdi. Aslan, dilekçesinde, ihtilallerin neden olduğu Türk siyasetindeki parçalanmışlık ve ben merkezli siyaset anlayışının, yönetimdeki antidemokratik oligarşik yapının, siyasi partilerin kurumsallaşması önündeki en büyük engeller olduğunu bildirdi. Aslan, "Sosyolojik farklılıklardan ziyade, ihtilallerin ve kişilik çatışmalarının parçaladığı merkez sağın bütünleşmesine, ülkenin içinde bulunduğu iç ve dış olaylar karşısında güçlü bir milli duruşa her zamankinden daha çok ihtiyaç vardır. 
     Parti içinde kalarak, bütünleşmeye ve siyaset yoluyla ülkeye hizmet edemeyeceğim düşüncesiyle ANAP MKYK ve parti üyeliğinden istifa ediyorum" dedi. 
     Ali Talip Özdemir ile Genel Başkan olmasının ardından ters düşen Beyhan Aslan, Özdemir'in Denizli teşkilatını değiştirmek istemesi üzerine de, "Yeni bir teşkilat kuracağını" bildirmiş ve teşkilattaki arkadaşlarını da istifa ettirmişti. Aslan'ın, Nesrin Nas'ın Genel Başkanlığına destek vermesine rağmen, daha önce teşkilattaki arkadaşlarını istifa ettirdiği ve Denizli'de yeni bir teşkilat kurulduğu için, "özel şartlar" nedeniyle partiden istifa ettiği de ifade ediliyor. 
     
</TEXT>
</DOC>
