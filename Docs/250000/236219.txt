<DOC>
<DOCNO> 236219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonsiy17.html </URL>
<DATE> 2004/04/30/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Hatay Milletvekili Soydan'a yumruklu saldırı .. 
</HEADLINE>
<TEXT>

     AK Parti Hatay Milletvekili Mehmet Soydan, psikolojik sorunları nedeniyle bir süre hastanede tedavi gördüğü öğrenilen kişinin yumruklu saldırısına uğradı. 
     Alınan bilgiye göre, Ulucami Caddesi'nde park ederek otomobilinden inen Mehmet Soydan, yanına gelen İbrahim Polat ile konuşmaya başladı. Bu sırada, ''Sana emanet oy verdik, neden İskenderun'u hala il yapmadın'' şeklinde bağıran İbrahim Polat, milletvekili Soydan'ın yüzüne yumruk atarak kaçtı. Milletvekili Soydan ise yakındaki bir mağazaya girdi. 
     Milletvekili Soydan, yanına gelen İlçe Emniyet Müdürü Mehmet Öztorun'a olayı anlattıktan sonra bulunduğu mağazadan çıkarken gazetecilere yaptığı açıklamada, şunları söyledi 
     ''Bu fiziki bir saldırıdır. Şikayetçi olup olmamaya daha sonra karar vereceğim. Her zamanki hafta sonu gezisi için İskenderun'a geldim. Üzücü bir olay. Emniyet görevlileri gereken araştırmayı yapacaktır. Durum o zaman ortaya çıkar.'' Soydan, ''Halkın içinde gezerken bundan sonra koruma alacak mısınız '' şeklindeki soruya, ''Hayır, her zamanki gibi gezeceğim. Yine de koruma istemeyi düşünmüyorum'' yanıtını verdi. 
     Soydan, daha sonra rapor tutturmak üzere Devlet Hastanesi'ne gitti. 
     Bu arada, psikolojik sorunları nedeniyle bir süre hastanede tedavi gördüğü öğrenilen İbrahim Polat'ın yakalanarak, gözaltına alındığı belirtildi. 
     
</TEXT>
</DOC>
