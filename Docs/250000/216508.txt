<DOC>
<DOCNO> 216508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/soneko10.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İş-Tim-Aycell birleşmesi gerçekleşti...Yeni şirket TT TIM 
</HEADLINE>
<TEXT>

     GSM sektöründe Aria adıyla hizmet veren İş-TİM ile Aycell'in birleşmesi gerçekleşti. 
     İş Bankası'ndan Borsa'ya gönderilen açıklamaya göre, İş TİM Telekomünikasyon Hizmetleri A.Ş.'nin Olağanüstü Genel Kurul toplantısında, İş TİM ile Aycell Haberleşme ve Pazarlama Hizmetleri A.Ş.'nin mevcut aktif ve pasiflerinin bir bütün halinde TTI İletişim ve Haberleşme Hizmetleri A.Ş. TTI tarafından devir alınması suretiyle birleşmesi onaylandı. Birleşme nedeniyle İş TİM'in infisah etmiş dağılmış sayılmasına karar verildi. 
     Ayrıca, TTI İletişim ve Haberleşme Hizmetleri A.Ş.'nin Olağanüstü Genel Kurul toplantısında da İş TİM ve Aycell'in tüm aktif ve pasiflerinin bir bütün halinde TTI tarafından devralınması suretiyle her iki şirketle birleşilmesi kararlaştırıldı. Birleşme nedeniyle TTI'nın tamamı ödenmiş 100 trilyon lira olan sermayesinin 6.628.085.029.970.000 lira artırılarak 6.628.185.029.970.000 liraya çıkarılmasına ve şirket unvanının TT TIM İletişim Hizmetleri A.Ş. olarak değiştirilmesine karar verildi. 
     Birleşme sonucunda, yeni şirketin sermayesinde pay oranı Türk Telekomünikasyon A.Ş. ile İtalyan ortak TIM International N.V.'nin yüzde 40'ar, İş Bankası Grubu'nun yüzde 20 oldu. 
     İş Bankası Grubu'ndan Türkiye İş Bankası yüzde 14.87, Trakya Yatırım Holding A.Ş. yüzde 3.46, Efes Holding yüzde 0.87, Türkiye Şişe ve Cam Fab. A.Ş. yüzde 0.69, Anadolu Anonim Türk Sigorta Şirketi yüzde 0.07 ve Anadolu Hayat Emeklilik yüzde 0.04 pay oranıyla şirkette temsil edilecekler. 
     
</TEXT>
</DOC>
