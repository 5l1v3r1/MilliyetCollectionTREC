<DOC>
<DOCNO> 211116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/ekonomi/eko03.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine, bu ay 1 milyar dolar dış borç ödeyecek 
</HEADLINE>
<TEXT>

   Hazine Müsteşarlığı bu hafta 308.5 milyon dolarlık dış borç ödeyecek. Böylece ocak ayındaki toplam ödemeler 996.2 milyon dolara ulaşacak 
   ANKARA ANKA 
   
   Hazine bu hafta 308.5 milyon dolarlık dış borç ödemesinde bulunacak. Böylece, ocak ayındaki toplam dış borç ödemelerinin tutarı 1 milyar dolar düzeyine ulaşacak. 
   Hazine'nin verilerine göre, bu haftaki ödemelerin en büyük bölümü cuma günü yapılacak. Bugün 0.1 milyon dolar, 27 Ocak Salı günü 21 milyon dolar, 28 Ocak Çarşamba günü 13.1 milyon dolarlık dış borç ödemesinde bulunacak olan Hazine, perşembe ve cuma günleri ise sırasıyla 48.7 ve 225 .6 milyon dolarlık ödeme gerçekleştirecek. 
   Bu haftaki ödemenin yapılmasıyla birlikte Hazine'nin ocak ayındaki toplam dış borç ödemelerinin tutarı 996.2 milyon dolar düzeyine yükselecek. Hazine'nin 2003 yılının tümündeki dış borç ödemeleri ise 11 milyar 498.3 milyon dolar olarak gerçekleşmişti. 
   Hazine, bu hafta iç piyasada iki ihale düzenleyecek. 27 Ocak Salı günü, biri 420 gün vadeli devlet tahvili, diğeri 196 gün vadeli Hazine bonosu olmak üzere, TL cinsinden iki ayrı iç borçlanma ihalesi yapılacak. 
   
   Tahvil ihalesi var 
   Salı günü yapılacak 420 gün vadeli, TL cinsinden iskontolu devlet tahvili ihalesinde satılacak 28 Ocak 2004 valörlü kağıtlar, 23 Mart 2005'te geri ödenecek. Söz konusu tahvil, TRT230305T13 tanımlı senedin yeniden ihracı şeklinde olacak. 
   Hazine'nin yine salı günü satacağı 196 gün vadeli, TL cinsinden Hazine bonolarının geri ödemesi ise 11 Ağustos 2004'te yapılacak. 
   
      
   
   
</TEXT>
</DOC>
