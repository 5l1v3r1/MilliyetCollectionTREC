<DOC>
<DOCNO> 243451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/siyaset/siy06.html </URL>
<DATE> 2004/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu nasıl konukseverlik 
</HEADLINE>
<TEXT>


MÜNİR BAĞRIAÇIK Berlin 


Sanayi ve Ticaret Bakanı Ali Coşkun, Federal Ekonomi Bakanlığı Müsteşarı Gerd Andres, Parlamento Avrupa Politikası Daire Başkanı Wolfgang Koberski ve Alman Perakendeciler Birliği Genel Sekreteri Holger Wenzel ile görüşmek için Berlin'deki Federal Meclis'e geldi, ancak güvenlik gerekçesiyle 10 dakika bekletildi. Bu arada, meclis görevlileri Coşkun'a X - Ray cihazından geçeceğini ve polis nezaretinde yukarıya çıkarılacağını söyledi. Çok sinirlenen Coşkun, ziyareti iptal etti ve uygulamayı protesto ettiğini söyledi. "Ben buraya davetli olarak geldim. Ama bana misafir gibi davranmadılar" diyen Coşkun'u sakinleştiren Wenzel, "Devletim ve şahsım adına sizden özür dilerim" diye konuştu. Wenzel, Coşkun ve heyeti içeri aldı, ancak Coşkun, diğer buluşmalara gitmedi. 


</TEXT>
</DOC>
