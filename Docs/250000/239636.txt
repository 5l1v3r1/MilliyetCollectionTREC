<DOC>
<DOCNO> 239636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sondun31.html </URL>
<DATE> 2004/05/13/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Denktaş, geniş tabanlı hükümet önerdi 
</HEADLINE>
<TEXT>

     KKTC Cumhurbaşkanı Rauf Denktaş, bombalama olayları ve geçen akşam bulunan patlayıcı dolu araçla ilgili soruşturmanın devam ettiğini belirterek, ''Soruşturma tamamlanmadan spekülatif yorumlarda bulunmak, hedef göstermek doğru değil'' dedi. 
     Cumhurbaşkanı Denktaş, Türk Ajansı-Kıbrıs'a TAK yaptığı açıklamada, ''bombalama olaylarının çeşitli maksatlarla ve çeşitli taraflarca yapılabildiğine'' işaret ederek, ''bazı hallerde, sempati toplamak için ilgili kişilerce yapıldığına şahit olduğunu'' söyledi. 
     Kıbrıs Türk Barış Kuvvetleri Komutanı Korgeneral Işık Koşaner ve Polis Genel Müdürü Erdem Demirbağ'dan bu sabah bilgi aldığını belirten Denktaş, patlayıcı dolu araçla ilgili olarak Barış Kuvvetleri Komutanlığı'nın inceleme başlattığını ve ilgili kişinin sorgulandığını kaydetti. 
     Bu olayı daha önceki bombalama olaylarına bağlayarak yayın yapmanın ve hedef göstermenin de doğru olmadığını kaydeden Denktaş, özetle şunları söyledi 
     ''Geçmişte, EOKA zamanında bu tür suçlarla ilgilendim. Savcı olarak bu tür olaylarla ilgili tahkikat yaptım. Her bomba olayının çeşitli maksatlarla çeşitli taraflarca ve bazı hallerde sempati toplamak için ilgili kişilerce yapıldığına şahit olmuş bir kişiyim. Dolayısıyla bu tür olaylarda ilgili makamların tahkikatını beklemek en akıllıca iştir. Yapılan yayınlar malum bir hedefe doğrultuldu. Bu doğru değil.'' Rum tarafında da benzeri olayların sık sık görüldüğünü ve mafya gruplarının karşılıklı faaliyette olduğunu kaydeden Denktaş, ''Orada kimse bunlara bakıp uluorta suçlamalarda bulunmuyor. Temkinli olalım ve neticeyi bekleyelim'' dedi. 
     
     ÜÇLÜ KOALİSYON ÖNERİSİ 
     Cumhurbaşkanı Rauf Denktaş, hükümet sorununun geniş tabanlı bir formülle aşılabileceğini söyledi ve ana muhalefet Ulusal Birlik Partisi'nin UBP katılımıyla 3'lü koalisyon önerdi. 
     Cumhuriyetçi Türk Partisi CTP - Demokrat Parti DP koalisyonuna Ulusal Birlik Partisi'nin de katılımıyla geniş tabanlı bir hükümet kurulabileceğini belirten Cumhurbaşkanı Denktaş, bu formülün üst düzeyde tartışılmakta olduğunu bildirdi. 
     Denktaş, ''Talat'ın başbakanlığını kabul etmeyen Eroğlu, yerine güvendiği birini önerebilir. Üçlü bir koalisyon ikiliden daha iyidir. Mümkün olursa ve yaparlarsa iyi olur. Yüksek seviyede konuşulanlar da bu, kendi aralarında da konuştuk, herkesin kendine göre görüşü var. Ama biz bu konulara direkt müdahale etmeyiz, edemeyiz'' diye konuştu. 
     Bu konuda yapılan temaslarda UBP Genel Başkanı Derviş Eroğlu'nun, CTP Genel Başkanı Talat başkanlığındaki bir hükümette yer almaya karşı çıktığına işaret eden Denktaş, ''Sayın Eroğlu Mehmet Ali Talat'ın başbakanlığında birleşme yapamıyorsa kendi partisinden güvendiği bir arkadaşı koyabilir'' ifadesini kullandı. 
     
</TEXT>
</DOC>
