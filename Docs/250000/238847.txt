<DOC>
<DOCNO> 238847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonspo22.html </URL>
<DATE> 2004/05/10/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Adaylığını açıklayan Demirören Lucescu ile devam etmek istemiyoruz 
</HEADLINE>
<TEXT>

     Beşiktaş'ta 23-30 Mayıs tarihlerinde gerçekleştirilecek olağanüstü kongrede Fikret Orman ve Erol Kaynar'dan sonra Yıldırım Demirören de başkanlığa aday olduğunu açıkladı. 
     Yıldırım Demirören, Swiss Otel'de, yönetim kurulu aday listesine almayı planladığı Kıvanç Oktay, Murat Aksu, Erhan Kamışlı ve Kemal Gencer ile birlikte basın toplantısı düzenledi. 
     Demirören, ''Yıllarca İnönü Stadı'nın tüm tribünlerinde Beşiktaş aşk ve heyecanını yaşayan, Beşiktaş'a hizmet etmeyi bir aile geleneği olarak benimseyen ve 100. yıl şampiyonluğunda alın teri bulunan bir kardeşiniz olarak, bu zor şartlarda maddi ve manevi bütün bilgi, deneyim ve birikimimle Beşiktaş'a hizmet için göreve talibim ve başkanlığa aday oluyorum'' diye konuştu. 
     Oluşturacakları yeni yönetim kurulu üyesi arkadaşları ile birlikte beyin ve beden güçlerini en üst düzeyde birleştireceklerini anlatan Demirören, şunları söyledi 
     ''Sadece Beşiktaş'a gönül verenlere değil, ulusal ve uluslararası başarılarıyla tüm dünyadaki Türklerin gurur duyacakları ve keyifle izleyecekleri, her branşta dünya takımı Beşiktaş'ı yaratmak en büyük idealimizdir. Önceki dönemlerde gerçekleştirdiğim hizmetler yapacaklarımızın göstergesi, yönetim kurulumuzu oluşturacak arkadaşlarımın kapasite ve kişilikleri söylediklerinin güvencesi olacaktır.'' ''Beşiktaş'tan bir şeyler almak için değil, Beşiktaş'a çok şeyler vermek için, emeğimizle, yüreğimizle, bileğimizle ve tecrübemizle göreve talibiz'' diyen Demirören, hizmette devamlılığın esas olduğunu, mevcut yönetim tarafından planlanan ve zaten kendisinin de emeğinin ve oyunun bulunduğu projelere sahip çıkacaklarını ve yeni projeler üreteceklerini ifade etti. 
     
     ''TARAFTARLAR HÜSRANA UĞRADI'' 
     Geçen sezon 100. yılını kutlayan ve şampiyon olan Beşiktaş'ın bu yıl taraftarını hüsrana uğrattığını belirten Demirören, ''Beşiktaş, Türk futbol tarihinde ibret alınacak bir çöküşün içine girmiştir. Bu çöküşün sonucu sayın başkanımızın maruz kaldığı olayları hiçbir Beşiktaşlı'nın tasvip etmesi mümkün değildir. Yine geçen yıl bugünlerde tüm Türkiye'nin sokakları Beşiktaşlılar'ın zafer şarkıları ile çınlarken, bugün izlediğimiz tablo karşısında bütün Beşiktaşlıların içi kan ağlamaktadır. Böyle şampiyonluk verilmez arkadaşlar'' diye konuştu. 
     Demirören, basın mensuplarının bu çöküşün nedenini sormaları üzerine, ''Takım aynı, hoca aynı, menajer aynı, sadece yönetimde değişiklik oldu. Bence tek eksiklik motivasyondu. Futbol takımı ile yönetim arasında motivasyon sorunu oldu'' dedi. 
     
     ''LUCESCU İLE DEVAM ETMEYECEĞİZ'' 
     Yıldırım Demirören, başkan olması halinde teknik direktör Lucescu ile devam edip etmeyeceği ile ilgili bir soruya, ''Lucescu ile sezon sonunda masaya oturup konuşmak amacındaydık. Ancak dünkü yenilgiden sonra, Lucescu ile devam etmek istemiyoruz. Arkadaşlarımız yurtdışından teknik direktör arayışlarına girecek. Eğer göreve gelirsek, Lucescu ile devam etmeyeceğiz'' diye yanıt verdi. 
     Samet Aybaba ve Pascal Nouma ile ilgili sorular üzerine de Demirören, ''Samet Aybaba değerli bir teknik adam. Ama onunla çalışmayı düşünmüyoruz. Taraftarlar Pascal Nouma'yı istiyor. Kendisini değil ama onun ruhuna sahip Beşiktaş'a her şeyini verebilecek futbolcular alacağız'' dedi. 
     
     ''KÜFÜRLE GELİNMEZ, KÜFÜRLE GİDİLMEZ'' 
     Demirören başka bir soru üzerine, yönetim kurulunun bu şekilde istifa etmesine üzüldüklerini, Başkan Serdar Bilgili'yi devam etmesi için kendisinin de iknaya çalıştığını söyledi. 
     Bilgili'nin tüm ısrarlara rağmen geri dönmediğini belirten Demirören, ''Tribünde bir kısım insanın yaptığı olaylar yanlıştı. Küfürle gelinmez, küfürle gidilmez, küfür tasvip edilmez. Biz başkanın yaptıklarının arkasında olacağız ve yeni projeler üreteceğiz'' şeklinde konuştu. 
     Transferler için cebinden nakit para verip vermeyeceği ile ilgili bir soru karşısında ''Oy için değil, Beşiktaş için para veriyorum'' diyen Demirören, ''Beşiktaş'ı şampiyon yapacak takımı kurmak için maddi ve manevi ne gerekiyorsa ben karşılayacağım. Yönetimimden herhangi bir talebim olmayacak'' şeklinde konuştu. 
     
     ''KAPALI TRİBÜNÜ GERİ VERECEĞİZ'' 
     Yıldırım Demirören, taraftarların tepkisini çeken İnönü Stadı'nın kapalı tribün düzenini değiştireceklerini ifade ederek, ''Kapalı tribünü taraftarımıza geri vereceğiz. Ayrıca basın tribününü de eski yerine alacağız'' dedi. 
     Menajer Sinan Engin ile çalışıp çalışmayacaklarının sorulması üzerine Demirören, ''Sayın Engin istifa etti. Ancak açık bir kapı da bıraktı. Engin benim dostumdur. Oturur konuşuruz, bizim şartlarımıza uyarsa çalışmak isteriz'' diye konuştu. 
     
</TEXT>
</DOC>
