<DOC>
<DOCNO> 208021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/spor/spo09.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'TJK'ya art niyetimiz yok' 
</HEADLINE>
<TEXT>

   Bakan Güçlü, "Birçok kurum kesintiyle ayakta duruyor. Ancak müşterek bahislere olan bağımlılığın artması tehlikeli" dedi 
      YILMAZ ATAKANI 

   
   'Diğerleriyle aynı' 
   GAZETEMİZİ ziyaret eden Tarım ve Köyişleri Bakanı Prof.Dr. Sami Güçlü, Türk Jokey Kulübü'nün TJK kendileri için çok önemli olduğunu söyledi. Güçlü, "6132 sayılı kanun ile at yarışları üzerine müşterek bahis tertip etme hak ve yetkisi Tarım ve Köyişleri Bakanlığı'na aittir. Bakanlık aynı sayılı kanunun 5. maddesi uyarınca bu hak ve yetkiyi TJK'ya devretmiştir. Yani, ben ve partim AKP için TJK'nın diğer kurumlardan bir farkı yoktur" hatırlatmasını yaptı. 
   
   'Savcı, hakim var' 
   TÜRK atçılığının sorunları hakkında geniş bilgi sahibi olduğunu vurgulayan Bakan Güçlü, şöyle devam etti "Şu net olarak bilinsin, bizim TJK'ya karşı bir art niyetimiz yok. Eğer yönetimde bir kanunsuzluk varsa devletin savcıları, hakimleri gerekeni yapar. Nitekim Bakanlığımıza bağlı başka kurumlarda böyle sorunlar oldu ve ben de 8 İl Müdürü'nü savcılığa sevk ettim. TJK'nın bundan önceki yönetiminde de bir takım suçlamalar vardı, biz de gerekeni yaptık". 
   
   Bağımlılık kötü 
   MÜŞTEREK bahis konusuna değinen Tarım ve Köyişleri Bakanı, bağımılılık tehlikesine dikkat çekti. Sami Güçlü, "Şahsi fikrimi sorarsanız, geleceğini kolay yoldan para kazanmaya bağlamak yanlış. Ve bunu engellememiz gerek. Bunun yolu da müşterek bahis oynayan kişileri bağımlı halden kurtarmak. Madalyonun bir de diğer yönü var. At yarışlarına olan büyük ilgi nedeniyle birçok kurum ayakta durabiliyor. Yapılan kesintiler hiç de azımsanmayacak boyutta. Bunu kimse gözardı edemez" dedi. 
   
   
</TEXT>
</DOC>
