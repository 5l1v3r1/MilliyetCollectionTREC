<DOC>
<DOCNO> 204264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/dunya/dun02.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

   
   Paris-Los Angeles seferlerine iptal    Air France'ın Paris-Los Angeles arasındaki toplam 6 seferi terör eylemi endişesiyle iptal edildi. ABD'nin kuşkulu yolcular listesini Fransa'ya vermesi üzerine Başbakan Raffarin seferlerin iptal edilmesi için talimat verdi. Fransız hükümetinin dünkü açıklamasında " Başbakan Raffarin, çarşamba dün ve perşembe günü bugün yapılacak seferlerin iptalini istedi" denildi. 
   
   Bağdat'ta 3 ABD askeri öldürüldü    Irak'ın başkenti Bağdat'ın kuzeyindeki Samarra'da yola yerleştirilen bir bombanın patlaması sonucu 3 ABD askeri öldü. ABD ordusundan yapılan açıklamada, patlamanın dün sabah yerel saatle 09.00 sıralarında meydana geldiği ve ABD askeri konvoyunun geçtiği sırada patlayan bombayla ölen askerlerin 4. Piyade Tümeni'ne mensup olduğu belirtildi. 
   
   Nereden çıktı bu 'imparatorluk '    ABD Başkan Yardımcısı Dick Cheney'nin gönderdiği yılbaşı kartına koyduğu "Eğer bir serçe bile Tanrı'nın isteği dışında yere düşemiyorsa, bir imparatorluğun O'nun isteği dışında yükselmesi mümkün mü " şeklindeki, ABD'nin kurucu başkanlarından Benjamin Franklin'e ait söz, özellikle Demokratik Parti çevrelerinden "Ne imparatorluğu " sorularının yükselmesine yol açtı. 
   
   Afganistan'a 10 milyon dolar    Dışişleri Bakanlığı Afganistan Koordinatörü Büyükelçi Ahmet Rıfat Ökçün, Türkiye'nin Afganistan'ın yeniden imarı için 10 milyon dolarlık taahhüdü olduğunu açıkladı. Hafta sonu Afganistan'daki Türk işadamlarıyla toplantı yapan Ökçün, Türkiye'nin Afganistan'a Tokyo Konferansı'nda taahhüt ettiği 5 milyon dolarlık katkıyı 10 milyon dolara çıkardığını söyledi. 
   
   Erbil'de intihar saldırısı 5 ölü    Irak'ın Erbil kentinde dün düzenlenen intihar saldırısında 5 kişi öldü, 100'den fazla kişi de yaralandı. Ülkenin kuzeyindeki otonom Kürt bölgesinde bulunan Erbil'deki İçişleri Bakanlığı binası önünde yerel saatle öğleden önce 11 sularında bomba yüklü bir aracın infilak etmesi sonucu, saldırganla birlikte iki polis, yoldan geçen bir kişi ve 13 yaşında Iraklı bir kız çocuğu yaşamını yitirdi. Saldırıda bakanlık binası önemli ölçüde zarar görürken çevredeki binaların da camları kırıldı. 
   
   
   
</TEXT>
</DOC>
