<DOC>
<DOCNO> 214485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/soneko14.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı, bisküvi ve kek pazarında... 
</HEADLINE>
<TEXT>

     Sabancı Topluluğu, Piyale markasıyla bisküvi ve kek pazarına girdi. 
     Sabancı Holding Gıda Grubu Başkanı Haluk Dinçer ve GıdaSA Genel Müdürü Baydu Veznedaroğlu'nun düzenledikleri basın toplantısında verilen bilgiye göre, Türkiye'nin ilk gıda markası Piyale, bisküvi ve kekde 59 çeşit ürünü tüketicinin beğenisine sundu. 
     Makarna, çorba ve meyve suyunun ardından bisküvi ve kek çeşitlerini çıkaran Piyale, bu gruptaki ürünlerini, ''klasik lezzetler, keyifli lezzetler, özel lezzetler, paylaşılan lezzetler, çocuklar, bebekler ve formuna önem verenler'' olmak üzere yedi farklı segmentte topladı. 
     Piyale, tüketicilerin alışık olduğu petit beurre ve piknik bisküvi gibi klasik lezzetlerin yanı sıra, daha çok gençlerin hedeflendiği gofret, kek ve krakerden oluşan keyifli lezzetler grubunda pazara ''Piyafest'' adlı soğanlı krakeri ilk kez sunuyor. 
     Daha çok ev kullanımı ve davetlere yönelik kakaolu kek ve bisküvi ürünlerinin bulunduğu paylaşılan lezzetler segmentinde ise, ''Piyamix'' ürünleri teneke kutu ambalajlarda raflarda yerini alacak. 
     Bisküvi ve kek grubundaki tüm ürünlerin isimleri Piyale'nin ilk 4 kelimesinden türetildi. 
     
</TEXT>
</DOC>
