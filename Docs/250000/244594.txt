<DOC>
<DOCNO> 244594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/ekonomi/aeko.html </URL>
<DATE> 2004/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tirajın kalbi tutarlı kimlik' 
</HEADLINE>
<TEXT>


Milliyet Gazetesi İcra Kurulu Başkanı Hanzade Doğan, WAN Kongresi'nde yaptığı konuşmada, tiraj stratejisinin sadık okuyucu sayısını artırmayı hedeflediğini söyledi 

DİLEK TAŞ 

Dünya Gazeteler Birliği WAN Kongresi'nde konuşan Milliyet İcra Kurulu Başkanı Hanzade Doğan, dünyanın değişik ülkelerinden gelen gazete sahibi ve editörlere Milliyet'in tiraj politikası hakkında bilgi verdi. 
"Dünyanın en çok satan gazetelerinden alınacak dersler" konulu panelde konuşan Doğan, amaçlarının gazetenin içeriğini ön plana çıkararak düzenli okuyucu sayısını artırmak olduğunu söyledi. 
Türk basınının 80'li yıllardan bugüne gelişimi hakkında bilgiler veren Doğan, Türkiye'nin tüketimin sihrini keşfetmesi ve popüler kültürün renklenmesiyle birlikte promosyon kampanyalarının gazetelerin önemli gündem maddelerinden biri haline geldiğini anlattı. 
O dönemde Milliyet'in tirajını bir yıl içinde yüzde 300 artırdığına dikkat çeken Doğan, "Yüksek tirajın tadına varınca geri dönemezsiniz. Bu nedenle promosyon kampanyaları artarak devam etti. Bu dönemde Türk basını promosyonlara toplam 1 milyar dolar harcadı" diye konuştu. 

Promosyon tirajı geçici 
2003 yılında gazete promosyonlarına sınırlama getiren yeni bir yasanın çıktığını da hatırlatan Doğan, "Promosyon kısa vadede tiraj artırır, uzun vadeli okuyucu sağlayamazsınız" dedi. 
Ansiklopedi kampanyalarının Milliyet'in eğitimdeki lider konumuyla uyuştuğunu vurgulayan Doğan, "Ancak çatal, bıçak, porselen tabak kampanyası ise Milliyet'in imajına uygun değildi. Zaten eğitim düzeyi yüksek okuyucudan da tepkiler aldı" şeklinde konuştu. 
Milliyet'in yeni tiraj stratejisinin sadık okuyucu sayısını artırmayı hedeflediğini belirten Doğan, okurların Milliyet'i genel kalitesi için tercih ettiklerini söyledi. Artık ağırlığın gazete içeriğinin pazarlanmasına verildiğine dikkat çeken Doğan, tiraj sorumluluğunun satış ve pazarlamadan yazıişlerine kaydığını, pazarlama servisi ile editoryal bölümler arasındaki uyumlu ilişkinin bu nedenle öneminin arttığını söyledi. 
"Gazetenin fonksiyonel yönüne önem veriyoruz. Artık açık ve tutarlı bir kimlik tirajın kalbidir" diyen Doğan, hedeflerinin bir yandan düzenli okur sayısını artırırken diğer yandan da en az 30 dakika okunan bir gazete yaratmak olduğunu söyledi. 

'Türkiye ile AB'nin siyasi önemi artar' WAN Genel Kurulu ve Dünya Editörler Forumu'nda verilen öğle yemeğinde katılımcılara hitap eden TÜSİAD Başkanı Ömer Sabancı, Türkiye'nin AB'ye üyelik sürecinde gerçekleştirdiği önemli reformlarla birlikte, ekonomik açıdan ciddi adımlar attığını belirterek, yabancı sermayeyi yatırıma davet etti. Sabancı, Irak savaşı ve 11 Eylül olaylarının ardından Türkiye'nin güvenlik ortağı ve daha da önemlisi Batı ile Ortadoğu arasındaki iletişimi sağlayacak olan ülke olduğunu kaydederek şöyle dedi 
"AB iki alternatif arasında tercih yapmak zorunda. Ekonomik ve sosyolojik önemi nedeniyle Türkiye'nin dahil olduğu bir AB, uluslararası siyasette önemli bir oyuncu olacak." 
Sabancı, AB'ye üyelik sürecinde şimdiye kadar 8 reform paketi çıkarıldığını, DGM'lerin, ölüm cezasının, YÖK'teki Genelkurmay temsilcisinin kalktığını belirtti. 

Bedava gazete çıktı, akşam gazetesi bitti İngiltere'nin en çok satan tabloid gazetelerinden Daily Mail Yönetim Kurulu Başkanı Murdoch MacLennon, bedava gazetelerin, tabloid ve akşam gazetelerinin sonunu hazırladığını söyledi. İnsanları okumaya teşvik etmek için metro, tren ve otobüslerde bedava bulunabilen gazetelerin çıktığını söyleyen MacLennon şimdi de insanları parayla gazete almaya teşvik etmek için uğraştıklarını söyledi. 
MacLennon, ücretsiz gazetelerin özellikle akşam gazetelerinin satışlarını düşürdüğünü, İngiltere'de beş yıl önce 3 milyon satan üç akşam gazetesi olmasına rağmen şimdi sadece Evening Standart gazetesinin olduğunu söyledi. 

'İflastan markalaşma ile kurtulduk' Washington Post CEO'su ve Başkanı Donald Graham, WAN Kongresi'nin ikinci gününde, 'Değişen İş Dünyasında Başarı Stratejileri' konulu toplantıda, 1938'de iflas sürecinde olan gazetenin bugünkü etkin konumuna nasıl geldiğini anlattı. İflas sürecinden markalaşma ve süreklilikle çıktıklarını söyleyen Graham, editöryel kısma önem verdiklerini ve şu anda 900 editör ve muhabirin hem uluslararası, hem de yerel olarak çalıştığını bildirdi. Dört beş yıldır internetin yaygınlaşmasıyla tirajın azaldığını belirten Graham, "Açıklama bekleyen bir dünya oldukça gazeteler olacaktır" dedi. Birçok kez Pulitzer Ödülü'nü aldıklarını belirten Graham, "Okuyucunun ilgisi bizim için bunlardan daha önemli" dedi. 


</TEXT>
</DOC>
