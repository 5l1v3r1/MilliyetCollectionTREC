<DOC>
<DOCNO> 236426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sondun19.html </URL>
<DATE> 2004/05/01/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Iraklı esirlere kötü muamele... 
</HEADLINE>
<TEXT>

     ABD'de yayımlanan New Yorker dergisi, Amerikan askeri istihbarat birimlerinin, bilgi almak amacıyla Iraklı esirlere kötü muamelede bulunulması yönünde Amerikan askerlerine emir vermiş olabileceğini ileri sürdü. 
     New Yorker'a göre, Bağdat yakınlarındaki Ebu Garib Cezaevi'nde, Iraklı esirlere kötü muamelede bulunmakla suçlanan 6 Amerikan askerinden biri olan Çavuş İvan Frederick, ailesine geçen Ocak ayında gönderdiği mektupta, ''cezaevinde meydana gelen bazı olaylarla ilgili sorular sorduğunu'' yazdı. 
     Habere göre, Frederick mektubunda, ''Bana verilen yanıt, İstihbarat birimleri bunun böyle yapılmasını istiyor oldu'' ifadesini kullandı. 
     Frederick'in mektubunda askeri istihbarat yetkililerinin kendisini esirler konusunda ''iyi iş'' çıkardığı için kutladığını yazdığını belirten New Yorker'a göre, Amerikalı asker, ''Artık olumlu sonuç ve bilgi alıyorlar'' ifadesini kullandı. 
     Frederick'in avukatı Gary Myers da, New Yorker'a yaptığı açıklamada, müvekkilinin ve hakkında dava açılan diğer askerlerin ''sadece emirleri uyguladığını'' söyledi. Myers, ''Gerçekten, Virginia'lı bir grup çocuğun bunu yapmaya ve Arapları konuşturmanın tek yolunun onları çıplak olarak dolaştırmak olduğuna kendi başlarına karar verdiklerini mi düşünüyorsunuz'' dedi. 
     Amerikan CBS televizyonunun, Amerikan askerlerinin kötü muamele ettiği Iraklı esirlerin fotoğraflarını yayımlaması dünya genelinde tepkiyle karşılanmıştı. 
     Irak'taki Amerikalı Tuğgeneral Mark Kimmit, esirlere kötü muamelede bulundukları gerekçesiyle 6 Amerikan askeri hakkında dava açıldığını açıklamıştı. 
     
</TEXT>
</DOC>
