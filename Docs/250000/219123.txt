<DOC>
<DOCNO> 219123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/yasam/yas03.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Mercedes'te yeşil kartlı 
</HEADLINE>
<TEXT>

   Yeşil kartına vize yaptırmak için, İstanbul'dan Erzurum'a Mercedes marka otomobiliyle gelen şahsın kartı iptal edildi 
   ERZURUM DHA 
   
   Erzurum'un Aşkale İlçesi Kaymakamlığı , yeşil kartına vize yaptırmak için Mercedes marka otomobille gelen vatandaşın yeşil kartını iptal etti. 
   Erzurum'da yayımlanan Doğu Ekspres gazetesinin haberine göre, geçtiğimiz hafta yaşanan olay, şöyle gerçekleşti Kimliği belirlenemeyen bir vatandaş, yeşil kartına vize alabilmek için İstanbul'dan Aşkale'ye geldi. Burada işlemlerini tamamladıktan sonra Kaymakam'la tanışmak isteyen vatandaş, Mercedes marka otomobiliyle Kaymakamlığa gitti. Bu sırada pencereden dışarıyı seyreden Kaymakam Özsoy'un dikkatini çeken vatandaş, Kaymakam'ın yanına çıktığında, İstanbul'da oturduğunu, Aşkale'ye yeşil kart vizesi için geldiğini söyledi. 
   Otomobilin kime ait olduğunu soran Kaymakam, "Bir arkadaşıma ait" yanıtını alınca, güvenlik görevlilerinden, otomobilin gerçek sahibini bulmalarını istedi. 
   
   İtiraf etti 
   Bunun üzerine vatandaş, otomobilin kendisine ait olduğunu itiraf etti. Maddi durumu iyi olanların yeşil kart alamayacaklarını belirten Kaymakam da, Mercedes'li vatandaşın yeşil kartını iptal etti. 
   
   
</TEXT>
</DOC>
