<DOC>
<DOCNO> 228504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/guncel/agun.html </URL>
<DATE> 2004/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Haydi başkanlar göreve 
</HEADLINE>
<TEXT>

   Seçim bitti, belediye başkanları koltuklarına oturdu. Ancak kaçak ve çarpık yapılaşma hız kesmiyor. Şimdi gözler, seçim öncesi ilk icraatlarını 'Gecekondular yıkılacak' diye açıklayan başkanlarda... 
      Bülent Özdemir 
   
   Belediye başkanlarının mazbatalarını alarak koltuklarına oturmasına rağmen, seçim talancıları çalışmalarına ara vermedi. Tuğla renginin her geçen gün biraz daha fazla h kim olduğu İstanbul'da, kaçak ve çarpık yapılaşma korkunç boyutlara ulaştı. 
   Beykoz Kavacık'tayız. İstanbul'da, seçimkonducuların en yoğun çalıştığı yerler arasında bulunan Kavacık'ta, birbirleriyle yarışan yüksek katlı binalar, plazalar ve iş merkezleri tamamlanmayı bekliyor. Her yerde hummalı bir çalışma var. Gökdelenlerin arasında inşaat halindeki iki - üç katlı seçimkondulara aldırmıyoruz bile. Diğerlerinin yanında çok masum kalıyorlar. Her inşaatta onlarca işçi ve iş makineleri göze çarpıyor. Yeni belediye başkanlarına yakalanmak istemeyen bir halleri var. Yangından mal kaçırırcasına çalışıyorlar. 
   
   Satılık villa daireleri 
   Bakırköy'ün gözde semtlerinden Florya'da durum daha da vahim. Hemen her boşlukta villa inşaatları görülüyor. Binalar daha bitmeden yanlarına "Satılık lüks villa daireleri" diye tabelalar iliştirilmiş. Hazır beton araçları arı gibi çalışıyor. Bir dairenin 100 bin ve 500 bin dolar arasında satıldığı Florya'da, Bakırköy Belediyesi'nin seçim nedeniyle gevşek davranması bazı fırsatçıların iştahını kabarttı. Öyle ki havalimanına yakınlığı nedeniyle en fazla 2.5 kata kadar izin verilen Florya'da, 5 - 6 katlı inşaatları görmek mümkün. Çalışmalara yeni başlanan bazı yerlerde de inşaatı kamufle etmek için brandaların çekildiği gözleniyor. İlçenin yine Yeşilköy ve Yeşilyurt gibi en seçkin semtlerinde de durum aynı. 
   
   Her yer istila altında 
   Ümraniye Çekmeköy ve Çavuşbaşı'nda da olağanüstü kaçak yapılaşma devam ediyor. Özellikle Beykoz Konakları ve Acarkent'in bulunduğu bölge de seçimkondu istilası altında. 
   Seçim öncesi verdikleri demeçlerde ilk icraatlarını 'gecekondular yıkılacak' diye açıklayan adaylardan seçimi kazananlar, mazbatalarını alarak görevlerine başladılar. Yeni belediye başkanlarının kararlarında ne kadar ciddi olduklarını ise zaman gösterecek. 
   
   Topbaş Kaçaklara ciddi ceza gelecek    İstanbul Büyükşehir Belediye Başkanı Kadir Topbaş, dün, Avcılar, Küçükçekmece, Bahçelievler, Bakırköy, Zeytinburnu, Güngören ve Esenler ilçelerinde seçmenlere teşekkür etti. Topbaş, kaçak yapılarla ilgili bir soru üzerine, "Kaçak yapılan ve yıkım kararı çıkmış binaların tapularına şerh konulması" önerisinde bulundu. Topbaş, "Bu binalarla ilgili ileride ciddi ceza ve yıkım kararları gelecek. Böyle bir şerh konulursa, o binayı satın alacak kişi o riski bilerek alır ve 'ben bilmiyordum' diyemez. Böylece müteahhitler de bu tarz yapılar yapmazlar" dedi. 
   
   
   
</TEXT>
</DOC>
