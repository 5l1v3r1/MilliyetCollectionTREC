<DOC>
<DOCNO> 222453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/soneko12.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapasite kullanımı 2003'ün son çeyreğinde yüzde 79.7 arttı 
</HEADLINE>
<TEXT>

     Üretim değeri ağırlıklı kapasite kullanımı, Ekim, Kasım, Aralık aylarını kapsayan geçen yılın son çeyreğinde yüzde 79.7'ye yükseldi. 
     Kapasite kullanımı 2002 yılının son çeyreğinde yüzde 74.9 olmuştu. 
     Devlet İstatistik Enstitüsü DİE , anketine yanıt veren 2,351 işyerinden elde edilen ve 2003 yılının son çeyreğine ilişkin üç aylık imalat sanayi eğilim anketinin üretim-satışlar-fiyatlar geçici sonuçlarını açıkladı. 
     Buna göre, son çeyrekte ana sektörler itibariyle en fazla kapasite kullanımı, radyo, TV haberleşme cihazları imali yüzde 93.5 ve tıbbi, optik-hassas aletler imali yüzde 88.2 olarak gerçekleşti. 
     Bu arada 2003 yılının son dönem tam kapasite ile çalışamama nedenlerine ilişkin göstergeler, önceki yılın aynı dönemiyle karşılaştırıldığında, iç pazarda talep yetersizliği yüzde 60,8'den yüzde 55.4'e, mali imkansızlıklar yüzde 4.2'den yüzde 4,1'e, ithal mallarda hammadde yetersizliği yüzde 2'den yüzde 1.8'e düştü. 
     Aynı dönemde dış pazarda talep yetersizliği yüzde 13,4'den yüzde 15.3'e, yerli mallarda ham madde yetersizliği yüzde 4.3'den yüzde 5'e, işçiler ile ilgili meseleler yüzde 2.2'den yüzde 3'e yükseldi. 
     İşyerlerinin, 2003 yılının son dönemine ilişkin görüşleri, önceki yılın aynı dönemi ile karşılaştırıldığında, işyerlerinin bu dönemde üretimlerinin azaldığı, yurtiçi satışlarının arttığı, satış ve ham madde fiyatlarındaki artışın ise düştüğü görüşünde oldukları belirlendi. 
     Aynı işyerlerinin, 2004 yılının ilk dönemine ilişkin beklentilerine bakıldığında, işyerlerinin bu dönemde üretimleri ve yurtiçi satışlarının azalacağı, satış ve ham madde fiyatlarındaki artışın ise düşeceği beklentisi içinde oldukları görüldü. 
     İşyerlerinin, 2003 yılı son dönem üretime ilişkin verileri incelendiğinde ana sektörler itibariyle, büro, muhasebe ve bilgi işlem makinaları imali yüzde 100, ve radyo, TV haberleşme cihazları imali yüzde 98.1 ile en fazla artış belirten sektörler olurken, tütün ürünleri imali yüzde 10.4 ile en az artış belirten sektör oldu. 
     Aynı işyerlerinin, 2003 yılının son dönem yurtiçi satışlarında ana sektörler itibariyle, taşıt araçları ve karoseri imali yüzde 94.9, ve elektrikli makina cihazları imali yüzde 76.8 ile en fazla artış belirten sektörler olurken, kok kömürü ve rafine edilmiş petrol ürünleri imali yüzde 11.8 ile en az artışın yaşandığı sektör olarak belirlendi. 
     
</TEXT>
</DOC>
