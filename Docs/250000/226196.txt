<DOC>
<DOCNO> 226196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/dunya/adun.html </URL>
<DATE> 2004/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişmanın ihaneti 
</HEADLINE>
<TEXT>

   Saddam Hüseyin'in yakın koruması 'Şişman' lakaplı Ömer El Musslit'in, Amerikan askerlerine devrik Irak liderinin Tikrit'te saklandığı yeri bizzat gösterdiği ortaya çıktı 
      DIŞ HABERLER SERVİSİ 

   
   Geçtiğimiz yıl 13 Aralık'ta Tikrit'te yakalanan Irak'ın devrik lideri Saddam Hüseyin'in en yakın koruması ve akrabası Muhammed İbrahim Ömer El Musslit'in ihanetine uğradığı ortaya çıktı. 
   İngiliz yayın kuruluşu BBC'nin bugün ekrana getireceği Panorama adlı programda yer alan bilgilere göre, Saddam'ın Fedaileri'ne mensup "Şişman" lakaplı El Musslit, Amerikan askerlerinin eline Saddam'dan birkaç gün önce Bağdat'ta düştü. 
   Amerikan istihbarat uzmanlarınca Tikrit'e götürülerek çok sıkı bir şekilde sorgulanan Şişman, fazla dayanamadı ve birkaç saat içinde çözüldü. Firardaki Saddam'ın atacağı her adım ve saklandığı yerler konusunda bilgi sahibi tek kişi olduğu belirtilen "Şişman", sonunda Tikrit'te Saddam'ın gizlendiği çiftliği Amerikalılara bizzat gösterdi. 
   Bunun üzerine Saddam'ı bulmak için sürdürülmekte olan "Kızıl Şafak Operasyonu"nda görevli ABD 4. Piyade Tümeni'ne bağlı 600 asker, devrik Irak liderini gizlendiği çukurda buldu. 
   El Musslit'in yakalanıncaya kadar Saddam'a son derece bağlı olduğu, hatta 9 Nisan'da Amerikan askerlerinin kente girmesi üzerine başkent Bağdat'tan ayrılırken devrik Irak liderine Oldsmobile otomobili içinde refakat ettiği belirtildi. 
   
   25 milyon doları alamadı 
   BBC'nin programında El Musslit'in işkence yapılarak konuşturulduğu yolunda iddialara da yer veriliyor. Irak'taki üst düzey Amerikalı komutanlardan General Ray Odierno, işkence iddialarını yalanlarken, El Musslit'in şüpheli bir karakter olduğunu ve gönüllü olarak bilgi vermediği için Saddam'ın başına konan 25 milyon dolarlık ödülü alamayacağını söyledi. 
   ABD Komuta Merkezi Sözcüsü Dan Gage, BBC'nin haberiyle ilgili olarak, "Komuta Merkezi haberi doğrulama yetkisine sahip değil" derken, programı hazırlayan BBC muhabiri Jane Corbin, Saddam'a yakın Iraklı kaynakların eski koruma ve fedai Muhammed İbrahim Ömer El Musslit'in ihanetine uğradıklarını doğruladıklarını vurguladı. Bu kaynaklar devrik liderin arandığı dönemde hareketlerinden yalnızca El Musslit'in haberdar olduğunu söylediler. 
   
   Kötülerin avukatı savunacak    Eski Gestapo şefi Klaus Barbie ve eski Sırp lideri Slobodan Miloşeviç gibi kötü şöhretli politik figürlerin avukatlığını yapan Fransız avukat Jacques Verges, devrik Irak lideri Saddam Hüseyin'in savunmasını üstleneceğini bildirdi. 
   AFP'ye demeç veren Verges, Parisien gazetesinde bu konuda çıkan haberi doğruladı ve amcasını savunması için Saddam'ın yeğenlerinden birinden mektup aldığını söyledi. Verges, duruşmadan önce Saddam'ın öldürülmesinden korktuğunu kaydetti. Uluslararası terörist Çakal Carlos'un avukatları arasında da yer alan Verges, ayrıca Irak Başbakan Yardımcısı Tarık Aziz'in savunmasını da üstleneceğini belirtti. 
   
   
   
</TEXT>
</DOC>
