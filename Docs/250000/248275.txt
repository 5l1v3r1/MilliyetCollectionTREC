<DOC>
<DOCNO> 248275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/guncel/axgun01.html </URL>
<DATE> 2004/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin dediği oldu 
</HEADLINE>
<TEXT>


Türk aday üzerinde anlaşamayan İKÖ'de ilk kez sandığa gidildi ve Türkiye'nin adayı Ekmeleddin İhsanoğlu genel sekreterliğe seçildi 

UTKU ÇAKIRÖZER, PINAR AKTAŞ İstanbul 

İstanbul'da yapılan İslam Konferansı Örgütü İKÖ toplantısında, genel sekreterliğe Türkiye'nin adayı Prof. Dr. Ekmeleddin İhsanoğlu seçildi. İKÖ'nün ikinci gününde genel sekreterin kim olacağı uzlaşmayla çözülemedi. İKÖ Genel Sekreteri Abdülvahit Belkeziz'den boşalan koltuğa Türkiye, Bangladeş ve Malezya adaylıklarını açıkladı. Örgüt tarihinde bütün genel sekreterlerin uzlaşmayla ve seçimsiz belirlendiğini belirten Türk heyeti, diğer iki ülkenin geçmişte bu görevi yerine getirdiklerini belirterek Prof. Dr. İhsanoğlu lehine çekilmelerini istedi. Dışişleri Bakanı Abdullah Gül'ün önceki gece geç saatte Bangladeş ve Malezya dışişleri bakanlarıyla yaptığı toplantıda ise, bu iki ülke de, adaylıklarının aylar önce açıklandığını gerekçe göstererek Türkiye'nin çekilmesini istedi. 
Gergin geçen toplantıda uzlaşma çıkmayınca seçim alternatifi gündeme geldi. 

Demokratikleşme başlıyor 
Seçim kararı sonrası İKÖ kurallarını inceleyen Türk heyeti, genel sekreter seçiminin kurallarının açık ve anlaşılır olmadığını fark etti. 
Milliyet'e bilgi veren bir diplomat, "Örgüt kurallarında sadece 'genel sekreter üçte iki çoğunlukla seçilir' diyor. Adaylardan hiçbiri bu çoğunluğu sağlayamazsa ne olur, hiçbir kural yok. Dünyanın her yerinde böyle durumlarda ne yapılacağı bellidir. Bu metne göre, bir taraf üçte ikiyi sağlayana kadar, sonsuza kadar oylama yapılabilir" dedi. 
Başarısızlık riski taşıdığı için başından beri seçime karşı çıkan ve diğer adayların çekilmesi için İslam ülkeleri üzerinde yoğun baskı uygulayan Gül de, "Örgüt tarihinde ilk kez seçime gidiyor. Bu şunu gösteriyor, reformlar ve demokratikleşme teşkilatın içinden başlıyor" diye konuştu. 

Sandık kuruldu 
Seçimin sonuçsuz kalması ihtimali üzerine Türkiye bir öneri getirdi. Buna göre, adayların konuşma yapmalarının ardından oylamaya geçilmesi, oylamada en fazla oyu alan aday lehine diğer iki adayın çekilmesi öngörüldü. 
Böylece dün akşam İKÖ tarihinde ilk defa genel sekreterin seçilmesi için 57 üye ülkenin temsilcileri sandık başına gitti. 
Adayların konuşmalarının ardından yapılan oylamada, Bangladeş ve Malezya adayları 12'şer oy alınca, öngörüldüğü gibi 32 oy alan İhsanoğlu lehine çekildiler. Böylece ikinci tur oylamaya gerek kalmadan İhsanoğlu genel sekreter seçilerek, örgütün yürütme kurulunun başı oldu. 

Kadın kadına koruma 

PINAR AKTAŞ İstanbul 
İKÖ 31. Bakanlar Toplantısı için İstanbul'a gelen yabancı delegelerin eşleri dün sıkı güvenlik önlemleri altında Sultanahmet Camii'ni, Türk İslam Eserleri Müzesi'ni ve Ayasofya'yı gezdiler, Sarayburnu'ndaki Sepetçiler Kasrı'nda yemek yediler ve "Osmanlı'dan Günümüze" adlı özel defileyi izlediler. Geziye katılan sekiz delege eşinin yakın korumalığını, tek tip siyah ceket ve pantolon giyen kadın polisler üstlendi sağda . Sepetçiler Kasrı'ndaki yemek sırasında, üç polisin, balık tutan bir kişinin etrafını sarması, güvenlik önlemlerinin ne kadar sıkı olduğunu ortaya koydu. 


</TEXT>
</DOC>
