<DOC>
<DOCNO> 215556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sontur35.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Operasyon Genç Parti'ye yarayacak mı AKP'li Fatsa yanıtladı 
</HEADLINE>
<TEXT>

     AK Parti TBMM Grup Başkanvekili Eyüp Fatsa, Uzan Grubu şirketlerine el konulmasının seçimlerde Genç Parti'ye yarayacağı değerlendirmelerine karşılık, ''Operasyonunun Genç Parti'ye yarayıp yaramayacağına seçmen karar verir'' dedi. 
     TBMM'de gazetecilerle sohbet eden Fatsa, Uzan Grubu şirketlerine el konulmasıyla ilgili sorulara karşılık, yapılanların Tasarruf Mevduatı Sigorta Fonu'nun TMSF tasarrufu olduğunu ve Bankalar Kanunu çerçevesinde gerçekleştirildiğini söyledi. Fatsa, yapılanların seçimlerde Genç Parti'ye yarayacağı yorumlarının hatırlatılmasına, ''Bu operasyon Genç Parti'ye yarar mı yaramaz mı, bunun kararını seçmen verir'' dedi. 
     Basın Konseyi'nin Uzan grubuna ait medya kuruluşlarında sansür uygulandığı eleştirilerine karşı Fatsa, ''Bu ülkede gazetecilere, televizyonculara ilk kez ambargo uygulanıyor değil, çok uygulanan bir şeydir. Öyle değil mi Ama ben Star ya da medya çalışanlarının böyle bir ayırıma tabi tutulacağına inanmak istemiyorum. Olmaması gerekir. Çalışan insanların ne suçu var'' diye konuştu. 
     Fatsa, ''Uzan şirketlerinin borcu nasıl ödenecek '' sorusuna karşılık, olayın muhatabının TMSF olduğunu, şirketlerin çalıştığını belirterek, bu şirketler borçlarını ödemediği için devletin el koyduğunu ifade etti. 
     
     YEREL SEÇİMLERE DOĞRU 

     Fatsa, yerel seçimler yaklaşırken AK Parti'nin adayların hala belli olmadığını söyleyen gazetecilere, çalışmaların sürdüğünü belirterek, adayların yüzde 90-95 ölçüsünde belirlendiğini ve sırayla açıklandığını kaydetti. 
     Büyükşehirlerle ilgili bu hafta içerisinde kapsamlı bir açıklama yapılacağına işaret eden Fatsa, Ankara Büyükşehir Belediye Başkanı Melih Gökçek hakkında İçişleri Bakanlığı tarafından soruşturma açıldığının hatırlatılması üzerine, muhalefetin ve TBMM Başkanvekili Yılmaz Ateş'in çeşitli iddiaları olduğunu, bu kapsamda soruşturma açılmış olabileceğini söyledi. 
     Ankara için sürpriz bir aday olup olmayacağı sorusuna karşılık Fatsa, Melih Gökçek ve Turgut Altınok dışında 3. bir adayın olup olmayacağını bilmediğini kaydetti. 
     Fatsa, sadece Ankara için değil, Türkiye'nin tüm seçim çevrelerinde anketler yapıldığını hatırlatarak, hem telefonla hem de yüz yüze anketler yapıldığını, bunun da karar vermede etkili olduğunu anlattı. 
     İstanbul'da kimin aday gösterileceği ve Ali Müfit Gürtuna'nın aday gösterilme şansı olup olmadığı sorusunu yanıtlayan Fatsa, ''Sayın Gürtuna aday adayı olmadı partimizden. Ama AK Parti'den aday yapılması için beklentisi oldu. Olur mu olmaz mı İstanbul'un 45 milletvekili ve Başbakan var. Herhalde onlar düşüneceklerdir'' dedi. 
     
</TEXT>
</DOC>
