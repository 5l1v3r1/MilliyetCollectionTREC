<DOC>
<DOCNO> 227897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sondun54.html </URL>
<DATE> 2004/04/02/ </DATE>
<TIME> 21.25 </TIME>
<AUTHOR>  </AUTHOR>
<HEADLINE>
Bulgaristan'da NATO bayramı...Ülke çapında kutlamalar yapılıyor 
</HEADLINE>
<TEXT>

     Bulgaristan'ın, NATO'nun genişleme programı çerçevesinde Brüksel'de düzenlenen törenle fiili olarak NATO üyeliğine geçmesi, ülkede büyük heyecan yarattı. 
     Yeni üye ülkelerin bayraklarının Brüksel'de NATO karargahı önünde göndere çekildiği sırada, Başkent Sofya'da da askeri tören düzenlendi. 
     Olağanüstü güvenlik önlemleri altında Cumhurbaşkanlığı binası önünde yapılan törene, Cumhurbaşkanı Georgi Pırvanov, Parlamento Başkanı Ognyan Gercikov, Başbakan Simeon Sakskoburgotski, bakanlar, milletvekilleri ve yabancı ülkelerin büyükelçileri ile askeri ataşeleri katıldı. 
     Ancak düzenlenen törene, Hükümet kararıyla bugün resmi tatil edilmesine rağmen halkın beklenen ilgiyi göstermediği dikkati çekti. Bulgaristan Milli Marşı ile NATO Marşı'nın çalındığı tören sırasında daha önce Komünist Partisi BKP merkezi olan, rejim değişikliğinden sonra ise parlamentoya hizmet veren binaya tırmanan dağcılar, buraya dev NATO ve Bulgaristan bayrakları astılar. Ülkenin NATO'ya üyeliği dolayısıyla 21 pare top atışı da yapıldı. 
     Törende konuşan Başbakan Simeon Sakskoburgotski, NATO'nun bir demokrasi ittifakı olduğunu belirterek, ''NATO üyeliği, Bulgaristan'ın serbest piyasa ekonomisine sahip, hukuka dayalı ve demokratik bir devlet olduğunu bir kez daha kanıtlamıştır'' dedi. 
     Sakskoburgotski, Bulgaristan'ın NATO'ya üye olmasının Bulgaristan-Rusya ilişkilerini zedeleyebileceği yolundaki endişelerin tamamen yersiz olduğunu kaydederek, ''NATO üyeliğinin, Bulgaristan ile Rusya arasındaki işbirliğinin geliştirilmesine daha da geniş imkanlar sağlayacağını düşünüyorum'' diye konuştu. 
     Başkent Sofya'nın yanı sıra diğer illerde de kutlamalar yapıldı. 
     Sofya'da resmi törenin yanı sıra akşam saatlerinde Aleksandar Nevski Meydanı'nda, ülkenin en ünlü ses sanatçılarının katıldığı büyük bir konser düzenlendi. 
     
</TEXT>
</DOC>
