<DOC>
<DOCNO> 246797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sondun54.html </URL>
<DATE> 2004/06/10/ </DATE>
<TIME> 22.35 </TIME>
<AUTHOR>  </AUTHOR>
<HEADLINE>
G-8 zirvesinde Dünya barışı için eylem planı benimsendi 
</HEADLINE>
<TEXT>

     ABD'nin Georgia eyaletindeki Sea Island'da bir araya gelen G-8 ülkesi liderleri, Afrika başta olmak üzere, dünyada barış operasyonlarını genişletmek amacına yönelik bir eylem planını benimsedi. 
     Söz konusu eylem planının başta Afrika'dakiler olmak üzere, 2010'a kadar barış misyonlarında görev yapacak 75 bin askerin eğitim ile donanımını öngördüğü belirtilen bildiride, bu girişimin, 2002 yılında Kanada ve 2003'de Fransa'da yapılan G-8 zirvelerinde alınan ve kriz bölgelerinde barışın devamını sağlayan güçlerin görev yapabilmesi için uluslararası toplumun kapasitelerini iyileştirmeyi amaçlayan kararların devamı niteliği taşıdığı belirtildi. 
     Bildiride, G-8 ülkelerinin, ayrıca gelecek yıl yapılacak zirveye kadar bu birliklerin konuşlandırılması için gereken lojistik kapasiteyi ve ulaşımı geliştirme konusunda görüş birliğine vardığı kaydedildi. 
     G-8 liderleri, ayrıca Fransız ve İtalyan jandarmalarının deneyimi kullanarak barış güçleri için bir eğitim merkezi kurma önerisinde bulunan İtalya'nın teklifine destek verdi. 
     
</TEXT>
</DOC>
