<DOC>
<DOCNO> 200444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sontur30.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Lisesi 522. yaşını kutluyor... 
</HEADLINE>
<TEXT>

     Galatasaray Lisesi'nin 522. kuruluş yıldönümü etkinlikleri çerçevesinde liseden 50 yıl önce mezun olan 97 kişiye madalya ve beratları törenle verildi. 
     Galatasaray Lisesi Tevfik Fikret Salonu'nda düzenlenen törende konuşan Galatasaray Eğitim Vakfı Başkanı İnan Kıraç, okulda 210 burslu öğrenci bulunduğunu ve bunlara yılda 327.5 milyar lira harcandığını belirtti. 
     ÖSS'ye katılan 1.5 milyon öğrenciden ilk bin arasına giren öğrencilerin Galatasaray Üniversitesi'ne, Anadolu Lisesi sınavına giren 604 bin öğrenciden ilk 700'e giren öğrencilerin de Galatasaray Lisesi'ne girdiklerine işaret eden Kıraç, ''Galatasaray eğitim kurumları, Türkiye'nin en kaliteli insan yapısını oluşturan kurum haline geldi'' dedi. 
     Kıraç, başkanlığını yürüttüğünü Galatasaray Eğitim Vakfı'nın son 22 yılını kapsayan bir kitap yazdığını anlatan Kıraç, vakfın 22 yılda 125 proje yaptığını, bu süre içinde liseye 100 milyon dolar yatırım yapıldığını söyledi. 
     
     BURSLU ÖĞRENCİLERE DESTEK PROJESİ 
     Galatasaray Lisesi Müdürü Gün Kut da toplam 774 öğrencisi bulunan lisede çok kaliteli bir eğitim verildiğini, çok iyi Türkçe, Fransızca, İngilizce ve İtalyanca'yı okuyup yazabilen, Latince gören, iyi sosyal bilimler ve fen eğitimi alan, kültür seviyesi yüksek gençler mezun ettiklerini belirtti. 
     Liseden mezun olan öğrencilerden üniversiteyi kazanamayanın bulunmadığını, ancak istediği bölüme giremeyen öğrencilerin olduğunu belirten Kut, tüm öğrencileri istedikleri bölümlere yerleştirecek bir eğitim sağlamayı amaçladıklarını kaydetti. 
     Burslu öğrencilere destek sağlamak amacıyla ''Bir demet çiçek almak yerine bahçeler dolusu çocuk yetiştirin'' projesini başlattıklarını da bildiren Kut, bundan sonra herhangi bir yere çiçek ya da çelenk göndermek isteyenlerin Eğitim Vakfı'na bunun bedelini bağışlamaları halinde onlar adına istedikleri kişiye kart göndereceklerini söyledi. 
     Törende daha sonra aralarında Nüzhet Kandemir, Tahsin Yücel, M. Ali Kışlalı ve Erol Günaydın'ın da bulunduğu 97 mezuna berat ve madalyaları verildi. Hayatta olmayan 35 mezundan gazeteci Çetin Emeç'in berat ve madalyasını ise kızı Mehveş Emeç aldı. Törene katılan Galatasaray Spor Kulübü Başkanı Özhan Canaydın da liseden 40 yıl önce mezun olduğunu ve 10 yıl sonra da kendisinin berat ve madalya alacağını söyledi. 
     Mezunlar, daha sonra geleneksel okul pilavını yiyerek hasret giderdi. 
     
</TEXT>
</DOC>
