<DOC>
<DOCNO> 237165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/soneko03.html </URL>
<DATE> 2004/05/04/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Doların aylık reel getirisi yüzde 7.5 
</HEADLINE>
<TEXT>

     Dış ticaret ve cari işlemler açığındaki büyümenin yarattığı tedirginlikle kurlarda hızlı yükseliş yaşanan geçen ay döviz tutanlar yüzde 7.5, euro yatırımcısı da yüzde 5 reel getiri elde ederken, Borsa'daki hızlı düşüş nedeniyle hisse senedi yatırımcısının reel zararı yüzde 11.3'e ulaştı. 
     ANKA'nın başlıca tasarruf araçlarının reel getirileriyle ilgili olarak yaptığı hesaplamalara göre nisan ayında, özellikle son haftada ortaya çıkan belirsizlik algılamasıyla yükselişe geçen dolar kurunda cari olarak yüzde 8.2, euroda da yüzde 5.7 artış yaşandı. Devlet İstatistik Enstitüsü'nün tüketici fiyat endeksine TÜFE 
     göre nisan ayı için yüzde 0.59 olarak açıkladığı enflasyondan arındırıldığında, reel olarak doların yüzde 7.5, euronun da yüzde 5 kazandırdığı belirlendi. Ancak nisandaki hızlı artışa karşın ocak-nisan dönemi itibariyle yalnızca yüzde 1.7 cari getirisi bulunan doların, bu dönemde yüzde 2.79 düzeyinde gerçekleşen enflasyona göre reel bazda yüzde 1 zarar ettirdiği hesaplandı. Aynı dönemde cari olarak yüzde 3.7 gerileyen euro da yatırımcısını reel olarak yüzde 6.3 oranında zarara uğrattı. Dolar kurunun cari olarak yüzde 9.6, euronun yüzde 2.99 gerilediği son bir yılda ise tüketici enflasyonu yüzde 10.18 düzeyinde gerçekleşti. Böylece reel zarar dolar yatırımcısı için yüzde 17.9'a, euro tutanlar için de yüzde 11.9'a ulaştı. Aylık bazda yüzde 0.2 dolayında faiz geçirisi bulunan dolar mevduatının kur artışıyla birlikte toplam cari getirisi ise vadelere göre yüzde 8.4-8.5 düzeyinde gerçekleşti. Enflasyondan arındırıldığında dolar mevduatının nisanda reel olarak yüzde 7.7-7.8 kazandırdığı belirlendi. Dolar mevduatının ilk dört aylık dönemdeki cari getirisi ise bu dönemdeki enflasyonla yaklaşık olarak başabaş düzeyde gerçekleşti. Son bir yılda ise dolar mevduatı sahipleri vadelere göre yüzde 14.4-15.6 arasında değişen oranlarda reel zarar yaşadı. 
     
     BORSA'DA ZARAR 

     İMKB endeksi geçen ay cari olarak yüzde 10.7 düşüş kaydetti. Enflasyondan indirgendiğinde ise Borsa yatırımcısının aylık reel zarınının yüzde 11.3 olduğu belirlendi. Endeksin cari olarak yüzde 3.2 gerilediği ocak- nisan döneminde Borsa yatırımcısının reel zararı yüzde 5.9 oldu. Nisandaki düşüşle birlikte yıllık cari getirisinin yüzde 56.6'ya gerilemesine rağmen Borsa'da yıllık yüzde 42.1 reel getiri elde edildi. Borsa son bir yılda en çok kazandıran araç olmaya devam etti. 
     
     TL MEVDUATIN GETİRİSİ 

     TL tasarruf mevduatının vadelere göre nisan ayı cari faiz getirisi yüzde 1.5-1.8 arasında gerçekleşti. 
     Enflasyondan arındırıldığında ise bir ay vadeli mevduatın yüzde 0.9, üç ve altı ay vadelinin yüzde 1, bir yıl vadeli mevduatın da yüzde 1.2 reel getiri sağladığı belirlendi. İlk dört ayda bir ay vadeyle çevrilen mevduat hesabı reel olarak yüzde 4.2, üç ay vadeli yüzde 4.5, altı ay vadeli yüzde 5, bir yıl vadeli de yüzde 5.9 reel getiri sağladı. Son bir yılda sürekli bir ay vadeyle çevrilen mevduatın reel getirisi yüzde 18.1, üç ay vadelinin yüzde 19.1, altı ay vadelinin reel getirisi de yüzde 21.7 düzeyinde gerçekleşti. 
     Bir yıl önce açılan bir yıl vadeli mevduattan yüzde 32 reel faiz getirisi elde edildi. 
     
     KAMU KAĞITLARI 

     İMKB'nin devlet iç borçlanma senetleri DİBS 
     performans endeksi ve enflasyon oranlarına göre yapılan hesaplamada, nisanda üç ve altı ay vadeli kamu kağıtları yüzde 1, dokuz ve 15 ay vadeliler yüzde 0.9, bir yıl vadeliler yüzde 0.5 oranında reel getiri sağladı. Ocak-nisan döneminde kamu kağıtlarından vadelerine göre yüzde 8.6 ile yüzde 9.3 arasında getiri elde edildi. Son bir yılda ise altı ay vadeli kağıtlardan yüzde 26.5, dokuz ve oniki ay vadelilerden de yüzde 31 dolayında reel getiri elde edilirken, onbeş ay vadeli kağıtların reel getirisi yüzde 54.3'e ulaştı. İstanbul Altın Borsası'nda oluşan kapanış fiyatlarına göre nisanda cari olarak yüzde 0.5 değerlenen altın, reel bazda yüzde 0.1 oranında zarara yol açtı. Altın, ocak-nisan döneminde reel olarak yüzde 7.6, son bir yılda ise yüzde 4.6 zarara uğrattı. 

     
</TEXT>
</DOC>
