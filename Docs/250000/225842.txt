<DOC>
<DOCNO> 225842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonsiy01.html </URL>
<DATE> 2004/03/26/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
YSK, seçim yasaklarına açıklık getirdi... 
</HEADLINE>
<TEXT>

     Yüksek Seçim Kurulu YSK , radyo ve televizyonlarda, bugün saat 24.00'ten 28 Mart Pazar günü saat 21.00'e kadar vatandaşın oyunu etkileyecek yayınlarda bulunulamayacağını, siyasi parti propaganda haberlerinin yayınlanamayacağını duyurdu. 
     YSK Başkanı Cengiz Erdoğan'ın imzasıyla, bugün saat 24.00'ten itibaren uygulanacak seçim yasaklarıyla ilgili ortaya çıkan tereddütlerin giderilmesi amacıyla yapılan yazılı açıklamada, şöyle denildi 
     ''3984 sayılı Radyo ve Televizyonların Kuruluş ve Yayınları Hakkında Kanun'un 32'inci maddesine göre, bugün 26 Mart 2004 Cuma saat 24.00'ten itibaren oy verme günü olan 28 Mart 2004 Pazar günü saat 21.00'e kadar radyo ve televizyonlarda vatandaşın oyunu etkileyecek yayınlarda bulunulmaması, siyasi parti propaganda haberlerinin yayınlanmaması gerekmektedir. 
     Anılan yasaklar, 27 Mart 2004 Cumartesi günü saat 18.00'e kadar siyasi partilerin propagandalarını sürdürmelerine engel değildir. Fakat, söz konusu siyasi parti propagandaları radyo ve televizyonlardan yayınlanamayacaktır. 
     27 Mart 2004 Cumartesi günü saat 18.00'den oy verme günü olan 28 Mart 2004 Pazar günü saat 21.00'e kadar her türlü siyasi propaganda yasaktır. Bu yasak, yazılı basın da dahil bütün yayınları kapsamaktadır.'' 
     
</TEXT>
</DOC>
