<DOC>
<DOCNO> 224345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/siyaset/siy20.html </URL>
<DATE> 2004/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Erdoğan'dan CHP'ye 'Atatürk' incelemesi 
   Başbakan Recep Tayyip Erdoğan, CHP'nin Türk bayrağı ve Atatürk üzerinden siyaset yaptığını belirterek, "Bu yasaktır. Talimat verdim, yasal süreç başlatılıyor" dedi. CHP'nin Atatürk'ün partisi olmadığını söyleyen Erdoğan, şöyle konuştu "Sen nasıl olur da 'Atatürk'ün partisi' dersin Atatürk'ün kurduğu partiye CHP'yi dahil edemiyorum. Bundan sonra başlayan süreçte İnönü'nün, Karayalçın'ın, sonra da Baykal'ın CHP'si var. Bir defa Atatürk CHP'nin içine sığacak kadar küçültülmemeli. Atatürk CHP'nin malı değil, Türk milletinin başkomutanıdır bayrak CHP'nin değildir, olamaz. Şimdi bakıyoruz, CHP Atatürk'ün posterlerini mitinglerinde kullanıyor. Buradan rant elde etmeye çalışıyor. Yani Atatürk üzerinden siyaset, Türk bayrağı üzerinden siyaset. Bunlar yasak zaten. Ortak değer üzerinden siyaset yapamazsın. Bu konuda arkadaşlara talimat verdim. Gerekli inceleme yapılacak." 
   
   Ecevit Enflasyonu indiren DSP'dir... 
   DSP Genel Başkanı Ecevit, ekonominin kendi dönemlerinde uygulanan politikalar sayesinde iyiye gittiğini savunarak, "Enflasyonu biz indirdik" dedi. İzmir Kültürpark Fuar Alanı içindeki Göl Gazinosu'nda halka seslenen Ecevit, hükümet oldukları dönemde büyük özverilerle sorumlu politika izlediklerini, ancak yapılanların semeresinin halka anlatılacağı dönemde sandıkla karşı karşıya kaldıklarını söyledi. Ecevit, "Bu haksız yenilgidir. Vatandaşlarımız şimdi yaptıklarımızı daha iyi anlıyor" diye konuştu. Koalisyon döneminde sağlıklı bankacılık sistemi kurduklarını, gümrük, doğalgaz yasaları çıkardıklarını söyledi. 
   
   
   
</TEXT>
</DOC>
