<DOC>
<DOCNO> 247516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/sondun10.html </URL>
<DATE> 2004/06/13/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Sırbistan, devlet başkanlığı seçimi için 2 yılda 4. kez sandık başında 
</HEADLINE>
<TEXT>

     Sırbistan'da, üç kez yeterli katılıma ulaşılamaması nedeniyle geçersiz kılınmasının ardından, 2 yıl içinde 4. kez devlet başkanlığı seçimi yapılıyor. 
     15 adayın yarıştığı devlet başkanlığı seçimi için oy verme işlemi, yerel saatle 07.00'de TSİ 08.00 başladı. Yaklaşık 6,5 milyon kayıtlı seçmenin bulunduğu ülkede oy verme işlemi, yerel saatle 20.00'de TSİ 21.00 sona erecek. 
     Sırbistan'ın Aralık 2002'den beri devlet başkanı yok. Eski Devlet Başkanı Milan Milutinoviç'in görev süresi, Aralık 2002'de dolmuştu. O tarihten bugüne dek düzenlenen 3 seçim, katılım oranının yüzde 50'yi geçmemesi nedeniyle geçersiz kılındı. Bu seçim için yasadaki bu madde uygulanmayacak. Seçimi uluslararası gözlemciler de izleyecek. 
     Siyasi uzmanlar, hiçbir adayın ilk turda seçilmek için gereken yüzde 50'lik oy oranına ulaşamayacağını düşünüyor. 
     Son kamuoyu yoklamalarına göre, seçimin 27 Haziran'da yapılacak ikinci turuna, aşırı milliyetçi Radikal Parti'nın adayı Tomislav Nikoliç ve Avrupa yanlısı Demokratik Parti'nin lideri Boris Tadiç'in katılması bekleniyor. 
     Seçimde diğer adaylar arasında, Başbakan Voyislav Koştunitza tarafından desteklenen Parlamento Başkanı Dragan Marsicanin ve Sosyalist Parti'den İvica Daciç de bulunuyor. 
     Seçime, İkinci Dünya Savaşı sırasında komünist yönetim tarafından sürgün edilen krallık ailesinin 68 yaşındaki üyesi Prenses Elizabeth Karacorceviç de katılıyor. Karacorceviç'e seçimde çok az şans tanınıyor. 
     
</TEXT>
</DOC>
