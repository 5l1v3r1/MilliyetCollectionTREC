<DOC>
<DOCNO> 211200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sondun06.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı Kürtler, Mart 2005'te Kürdistan için seçim planlıyor .. 
</HEADLINE>
<TEXT>

     Iraklı Kürt gruplar, Irak devletinin geleceğine ilişkin kilit kararların henüz alınmadığı bir ortamda, kendi aralarındaki siyasi birleşme sürecini tamamlayarak, Mart 2005'te "Kürdistan" hükümeti için seçim düzenlemeyi planlıyor. 
     Washington'da bulunan Irak Kürdistan Yurtseverler Birliği IKYB üst düzey yetkilisi Berham Salih, Celal Talabani liderliğindeki IKYB ile Mesud Barzani liderliğindeki Irak Kürdistan Demokratik Partisi'nin IKDP birleşerek, "Kürdistan bölgesel hükümetini" kurma süreci başlattığını söyledi. 
     Salih, Washington Institute adlı düşünce kuruluşunda küçük bir grup katılımcı için düzenlenen bir toplantıda, Irak'ın geleceği ve Kuzey Irak'ın konumuna ilişkin görüşlerini anlatırken, bir sonraki aşamada da, Mart 2005 için Kuzey Irak'ta seçim planladıklarını anlattı. 
     Berham Salih, Iraklı Kürtlerin varolan düzenden vazgeçerek Irak'ın bir parçası olmayı istemelerinin nedenini soran bir katılımcıyı yanıtlarken, "Kürtlerin iki hükümet olarak bölünmesi, IKDP ve IKYB arasındaki iç çatışmadan kaynaklanıyordu. Şimdi bu sorunlar bitti. Hükümetlerin birleşmesini kabul etmeliyiz. Zaten şimdi birleşme sürecindeyiz. Umarım, mümkün olduğu kadar çabuk bunu gerçekleştireceğiz" dedi. 
     Salih, birleşme sürecinin ardından Kürdistan bölgesinde demokratik seçimlerin Mart 2005'te yapılacağını söyledi. Salih, "Bu seçimi kim kazanırsa, Kürdistan'da bir sonraki hükümeti kurmalı. Kürt bölgesel hükümetinin bölünmesi, bölgenin istikrarı ve ekonomisi için iyi değil. Burada Irak'ın birleşmesinden konuşuyoruz. Bazı dostlar Kürtlerin bir araya gelmesini Irak'ın bölünmesi olarak görüyor. Ben de diyorum ki, niye tam ters yönden bakmıyorsunuz. Bu yolla, Irak'ın bir bölgesi blok olarak birleşecek ve bu blok, Irak'ın birleşmesinin bir unsuru olacak. Bu süreç, Kürdistan'ın Irak'a yeniden entegrasyonunu sağlayacak" diye konuştu. 
     
</TEXT>
</DOC>
