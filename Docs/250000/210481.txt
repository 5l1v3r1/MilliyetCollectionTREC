<DOC>
<DOCNO> 210481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sontur27.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'lilerle Ak Partililer arasında TRT Genel Müdürü kavgası... 
</HEADLINE>
<TEXT>

     TBMM KİT Komisyonu'nda TRT Genel Müdürlüğü'nün hesapları görüşülürken tartışma çıktı. CHP milletvekillerinin, Genel Müdür Şenol Demiröz'ün Afganistan'daki Hizb-i İslami hareketinin lideri Gulbeddin Hikmetyar ile birlikte çektirdiği fotoğrafları çıkartınca AK Partililer tepki gösterdi. 
     Genel Müdür Demiröz'ün sunuş konuşmasından sonra söz alan CHP Adana Milletvekili Kemal Sağ, sözlerine, ''Büyük bir macera sonunda atanan Genel Müdür'ü tebrik ediyorum'' diyerek başladı. Konuşmasını ''Yaptığınız bir röportajda haber merkezi görevlilerinin yetersiz ve deneyimsiz olduğu kanısına nasıl vardınız Kamuya açık bir yayında personelinizi karalamanız ve aşağılamanız size yakışıyor mu Başbakanlık ve Milli Eğitim Bakanlığı Müsteşarları, Başbakan'ın Özel Danışmanı gibi hususi surette kadrolaşma amacıyla mı göreve getirildiniz '' sorularıyla sürdüren Sağ, Demiröz'den ''Kendi adamlarına yer açmak amacında'' olup olmadığını sordu. Sağ'ın, ''Özel görevleriniz ve gizli amacınız uğruna görevden alacaklarınız için vicdan azabı duyuyor musunuz Türk Dünyası'nın önemli şahsiyetlerini birebir tanırım diyorsunuz. Bunlar arasında Afgan terörist Hikmetyar da var mı '' sorusu üzerine AK Parti milletvekilleri tepki gösterdi. 
     Bu arada CHP Kocaeli Milletvekili İzzet Çetin ile CHP Mersin Milletvekili Ersoy Bulut, Genel Müdür Demiröz'ün Hikmetyar ile birlikte çektirdiği ve ''Mavera'' isimli dergide yer alan fotoğraflarını çıkarttılar. AK Parti milletvekilleri, ''Şov yapmayın'' sözleriyle CHP'lilere tepki gösterirken, AK Parti Bitlis Milletvekili Vahit Kiler, başkan İsmail Özgün'den basın mensuplarını dışarı çıkartmasını istedi. Başkan Özgün'ün de ''Burası şov yapılacak yer değil'' sözleri üzerine daha da büyüyen tartışma sırasında AK Parti İstanbul Milletvekili İlhan Albayrak, CHP Isparta Milletvekili Mevlüt Coşkuner'e ''Terbiyesiz herif'' diye bağırdı. Bu arada CHP Mersin Milletvekili Hüseyin Özcan, ''Bütün İstanbul Belediyesi'nin kadrolarını buraya taşıdınız. Bunun hesabını vereceksiniz'' sözleriyle tartışmaya katıldı. Milletvekilleri arasında ikili tartışmaların yaşanmaya başlaması üzerine Başkan Özgün toplantıya 10 dakika ara verdi. 
     TRT Genel Müdürü Şenol Demiröz, ara sırasında sigara içmek üzere komisyon salonundan dışarıya çıktı. Salon dışında da milletvekilleri arasında tartışmalar sürerken, Genel Müdür Demiröz yaşananları izlemekle yetindi. Bu arada bazı AK Parti milletvekilleri Genel Müdür Demiröz'e, CHP'lilerin yönelttiği sorulara yazılı yanıt verebileceğini hatırlattılar. 
     
     ''BAŞKA SIKINTILARDAN MI KAYNAKLANIYOR '' 

     Bu sırada Komisyon Başkanı Özgün, CHP milletvekillerinin oturduğu sıralara gelerek, tartışma çıkmasına neden olabilecek şekilde davranmamaları ricasında bulundu ve toplantıyı açtı. Toplantının açılmasından sonra söz alan CHP Giresun Milletvekili Mehmet Işık, bugüne kadar hiçbir zaman yöneltilen sorular karşısında böyle bir reaksiyon oluşmadığını ifade ederek, AK Parti milletvekillerinin bu tavrının nedenini merak ettiğini söyledi. AK Parti milletvekillerinin de geçmiş yılların yanısıra geleceğe dönük sorular yönelttiklerine dikkat çeken Işık, ''Reaksiyon başka sıkıntılardan mı kaynaklanıyor '' diye sordu. 
     Başkan Özgün de komisyonun gündeminde geçmiş yıllara ilişkin icraatların denetiminin bulunduğunu belirterek, milletvekillerinden buna yönelik sorular yöneltmelerini istedi. 
     
     ÇANAKKALE BELGESELİ 

     CHP Kocaeli Milletvekili İzzet Çetin de yaptığı konuşmada, Genel Müdür Demiröz'ün, Başbakan Recep Tayyip Erdoğan'ın da ''Zimmet, kalpazanlık, evrakta sahtekarlık'' suçlamalarıyla yargılandığını ifade ettiği davanın ''9 No'lu sanığı'' olduğunu söyledi. Demiröz'ün bu suçlamalar karşısında ''Bilmediğimiz konulardan suçlanıyoruz'' dediğini belirten Çetin, ''Göreviniz sırasında da bilmediğiniz konularla karşılaşma ihtimaliniz var mı Bilmediği konulardan dolayı görevden alacağınız personel ile ilgili vicdan azabı duyacak mısınız '' diye sordu. Çetin, Demiröz'e, yapılması beklenen atama ve görevden almaların ''İşini daha iyi yapmak için mi yoksa kendi düşünce yapısına uygun kadrolaşma için mi olup olmadığı'' sorusunu da yöneltti. 
     Demiröz'ün, içinde tek bir Atatürk kelimesi geçmeyen Çanakkale belgesi yaptığını ifade eden Çetin, ''Bunu nasıl başardınız. Atatürk'ün Çanakkale Savaşı'nda hiç mi rolü yok, yoksa bu bilgi eksikliğinden mi kaynaklanıyor '' diye sordu. Çetin, konuşmasında, Demiröz'ün İstanbul'dan getirttiği iki kişiye Haber Merkezi'ndeki personel ile ilgili olarak ''Alevi, komünist, solcu'' gibi sınıflandırmalarla inceleme yaptırdığı iddialarını da gündeme getirdi. 
     AK Parti Amasya Milletvekili Hamza Albayrak da geçmiş döneme ilişkin sorular yönelttiği konuşmasında, Genel Müdür Demiröz'ün ''Atatürk'ün Gençliğe Hitabesi'nde tadat ettiği mantığa uygun yayıncılığı ön plana çıkartacağından kuşku duymadığını'' söyledi. 
     Bu arada eski Genel Müdür Yücel Yener görevde bulunduğu döneme ilişkin incelemelerin yapılacağı komisyona bir yazı yazarak, şehir dışında bulunması nedeniyle toplantıya gelemediğini, yöneltilecek soruları yazılı yanıtlayacağını bildirdi. 
     
</TEXT>
</DOC>
