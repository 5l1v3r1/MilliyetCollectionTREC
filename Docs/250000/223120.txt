<DOC>
<DOCNO> 223120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/soneko35.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen AB Ticaret Bakanları Ekim'de Türkiye'ye gelecek 
</HEADLINE>
<TEXT>

     Devlet Bakanı Kürşad Tüzmen, Avrupa Birliği ticaret bakanlarının Ekim ayında Türkiye'de toplanacağını bildirdi. 
     Tüzmen, İstanbul Atatürk Havalimanı Serbest Bölgesi Kurucu ve İşleticisi İSBİ A.Ş. plazanın açılışında yaptığı konuşmada, Türkiye'deki serbest bölgelerin 17 milyar dolarlık dış ticaret hacmine sahip olduğunu belirtti. 
     Atatürk Havalimanı içindeki serbest bölgenin yıllık dış ticaret hacminin 3.2 milyar dolara ulaştığını kaydeden Tüzmen, bölgede yazılım ihracatının çalışmaların esas odak noktası olduğunu vurguladı. 
     Açılışın ardından gazetecilerin sorularını yanıtlayan Tüzmen, geçen yıl 6.8 milyar dolar olan cari işlemler açığının 5.2 milyar dolarının sıcak parayla karşılandığını belirten bir gazetecinin, ''Bu, Türkiye'nin dış ticareti ve ekonomisi için bir tehlike oluşturur mu '' sorusuna, şu yanıtı verdi 
     ''Bu tip şeyler her ekonomide vardır. Hesap kitap yapıldıktan sonra rakamlar arasında bazı farklılıklar görülür. Bunlar olağan şeyler. Ben bunun hiç bir zaman sıkıntı olacağını zannetmiyorum. Çünkü bundan önce, çok daha büyük giriş çıkışlar olduğu dönemde dahi Türkiye ekonomisi çok soğukkanlı ve bilgi birikimine dayalı biçimde bunları telafi etmesini bildi. Dolayısıyla bundan sonra da herhangi bir sıkıntı olmaz. 
     Bizim ekonomimiz artık çok güçlü bir ekonomi. 115 milyar dolarlık dış ticaret hacmi olan bir ülkeden bahsediyoruz. Böyle bir ülkede 2 milyon dolar, 5 milyon dolar veya 5 milyar, 3 milyar dolarlık rakamlarla herhangi bir şey olmaz. Bunların toplam dış ticaret hacmimiz içindeki oranına bakmak lazım. GSMH'nin yaklaşık 250 milyar doları bulduğu ülkemizde 5 milyar dolarların ekonomimize çok büyük bir etkisi olmaz.'' 
     
     ''AB TİCARET BAKANLARI EKİM AYINDA TÜRKİYE'DE'' 
     Kürşad Tüzmen, Suriye'deki çatışmaların bu bölgeyle olan ekonomik ilişkileri ne şekilde etkileyeceği yönündeki bir soru üzerine ise ''Kolay bir coğrafyada yaşamıyoruz. Bu bölgede iş yapmak kolay değil. Pazarlar risklidir. Ama biz riskli pazarlarda iş yapma becerisini gösteren bir ülkeyiz. Dolayısıyla çalışmalarımıza devam edeceğiz'' dedi. 
     Önümüzdeki günlerde Fas, arkasından Lübnan ve Suriye ile serbest ticaret anlaşmaları yapacaklarını belirten Tüzmen, bu anlaşmalar sayesinde, Türkiye'nin Arap ülkelerinde 500 milyonluk bir pazara hitap etme olanağı bulacağını söyledi. 
     Bakan Tüzmen, ''Ürdün Ticaret bakanı 'serbest ticaret anlaşması istemiyoruz' dedi. Ne düşünüyorsunuz '' şeklindeki soru üzerine de şöyle konuştu 
     ''AB ticaret bakanlarının hepsini Ekim ayında Türkiye'de topluyoruz. Pascal Lami başta olmak üzere bütün Euromed ticaret bakanları Türkiye'ye gelecek. Ev sahipliğini de ben yapacağım. Ürdün Ticaret Bakanı bugün bir toplantıda solumda oturuyordu. Kendi metotlarımıza göre kendisini ikna ettiğimiz kanısındayız.'' 
     
     GAZETE YIRTMA OLAYI 
     Devlet Bakanı Kürşad Tüzmen, ''Geçtiğimiz günlerde sizin aleyhinizde bir haber yer aldığı gerekçesiyle gazete yırtmıştınız. Bundan sonraki tavrınız ne olacak '' şeklinde bir soruyu şöyle yanıtladı 
     ''Ben Türkiye-Suriye ilişkilerinin geliştirilmesi için özellikle Kilis'te ticari hacmin artması için çok emek sarfettim. Onun tam tersi, gerçek dışı bir haberi görünce tepkime mani olamadım. 3-5 tane satan, sadece 3-5 tane dağıtmak için elden kullanılan yayınların bu şekilde yanlış haberlerle dolmaması lazım. Bu insanca bir tepkidir. Benim basınla hiç bir zaman büyük sıkıntım olmadı. Ben kavga ortamını sevmiyorum.'' Bakan Tüzmen, en son Aralık ayında Hatay'da Suriye sınırında dalış yaptığını anlatarak, ''Benim arada su altına inmem lazım. Aksi takdirde ilk önce dilim, ondan sonra vücudum sertleşiyor. Ve bu tatlı suyla kesilmiyor, su içerek bunu halledemiyoruz. Bir hesap yaptım, üç aydır dalmıyorum. Bundan kaynaklanıyor, diye düşünüyorum. Ara sıra beni tuzlu suya sokarsanız, dalış yaptıktan sonra benden tatlı adam olmaz. Tepkimiz amacını aştı, biraz fazla oldu, ama daldığım zaman rahatlarız'' diye konuştu. 
     Açılışı Devlet Bakanı Tüzmen, TİM Başkanı Oğuz Satıcı ve İSBİ A.Ş. Yönetim Kurulu Başkanı Hakan Dinçerler'in yaptığı plaza, kullanılabilir 5 bin 600 metrekarelik bir alana sahip. 
     
     19 ŞİRKETE ÖDÜL 
     Bu arada, törende serbest bölgede faaliyet gösteren ihracat, istihdam, üretim, bilgi teknolojileri geliştirme ve yazılım üretimi, takı tasarımı ve üretimi, bankacılık ve sigortacılık ile toplam ticaret hacmi kategorilerinde yüksek performans gösteren toplam 19 şirket plaketle ödüllendirildi. 
     Toplam ticaret hacmi kategorisinde Unifree Duty Free İşletmeciliği A.Ş., İstanbul Atatürk Havalimanı AHL Serbest Bölge Şubesi birinci, Çalık Enerji Sanayi ve Ticaret A.Ş. AHL Serbest Bölge Şubesi ikinci, Indeks Bilgisayar Sistemleri Mühendislik A.Ş. de üçüncü oldu. 
     İhracat hacmi kategorisinde Gaat Dış Ticaret ve Sanayi A.Ş. birinci, Gelal Çorap ikinci, Çak Spor Giyim üçüncü olurken, istihdam kategorisinde Li Fung Mümessillik Pazarlama Limited Şirketi birinci, Ias Yazılım Geliştirme ve Servis Limited Şirketi ikinci, Colby Tekstil ve Dış Ticaret şirketi üçüncü sırayı aldı. 
     Üretim kategorisinde Nemed Tıbbi Ürünler'in birinci, Kaan Kimya'nın ikinci olduğu değerlendirmede, bilişim teknolojileri alanında Telenity İletişim Sistemleri birincilik, O2 Oksijen Geliştirme ve Bilişim Sistemleri ikincilik, Planet Elektronik de üçüncülük ödülüne layık görüldü. 
     Takı tasarımında Marmara Kuyumculuk Dış Ticaret birinci, Latif Dış Ticaret Halıcılık ve Kuyumculuk ikinci, bankacılık ve sigortacılık kategorisinde Yapı Kredi birinci, Koçbank ikinci, İş Bankası üçüncü oldu. 
     
</TEXT>
</DOC>
