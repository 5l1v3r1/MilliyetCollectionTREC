<DOC>
<DOCNO> 249748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sontur38.html </URL>
<DATE> 2004/06/21/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Minibüsçülerle tartışırken kalp krizi geçirdi 
</HEADLINE>
<TEXT>

     Kırşehir'in Akpınar İlçesi'nde, minibüsçülerle tartıştığı sırada kalp krizi geçiren Emniyet Müdürü Hikmet Metin 58 , hayatını kaybetti. 
     Alınan bilgiye göre, İbrahim A. ve kardeşi Nihat A., 40 M 8003 plakalı minibüsle, iki oğlunu Ankara'ya göndermek için Hacımirza Köyü kavşağında otobüs bekleyen Emniyet Genel Müdürlüğü Teftiş Kurulu Başkanlığı'nda Polis Başmüfettişi olarak görev yapan Hikmet Metin'in yanında durdu. İddiaya göre, İbrahim A. ve Nihat A. Ankara'ya gittiklerini belirterek, Metin'e ''Sizi de götürelim'' teklifinde bulundular. Hikmet Metin ise minibüsle değil otobüsle gitmek istediğini söyledi. 
     İbrahim A'nın, ''Tedavi için Ankara'ya gidiyorum. Sizi, hizmet olsun diye götürmek istedim. Neden kızıyorsunuz. Kimisi hizmet bulur ancak ayağıyla teper, kimisi de bulamaz'' deyince, aralarında tartışma çıktı. 
     Tartışma esnasında Hikmet Metin 58 , fenalaşarak yere düştü. Kırşehir Devlet Hastanesi'ne kaldırılan ve 6 ay önce anjiyo olduğu öğrenilen Metin, müdahalelere rağmen kurtarılamadı. Metin'in, kalp krizi sonucu öldüğü belirlendi. 
     İbrahim ve Nihat A'nın gözaltına alındığı, soruşturmanın sürdüğü bildirildi. 
     
</TEXT>
</DOC>
