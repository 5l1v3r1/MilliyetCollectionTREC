<DOC>
<DOCNO> 242335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sondun43.html </URL>
<DATE> 2004/05/24/ </DATE>
<TIME> 21.59 </TIME>
<AUTHOR>  </AUTHOR>
<HEADLINE>
Afgan doktora "Kennedy Cesaret Ödülü" verildi 
</HEADLINE>
<TEXT>

     ABD'de bu yılki John F. Kennedy Cesaret Ödülü, Afganistan'da Taliban yönetimi döneminde yasağa rağmen, kadınların sağlık ve eğitim hakkı için çalışan Afgan doktora verildi. 
     Ödüle layık görülen Dr. Sima Samar'ın, 1989'da kurduğu Şuheda Vakfı'nın, kadınlara hizmet veren 4 hastane, 10 sağlık kliniği ve bir çok okul açtığı belirtildi. 
     Taliban yönetimi dönemindeki baskılara karşı gelen Samar, Boston'daki Kennedy Başkanlık Kütüphanesi ve Müzesi'nde düzenlenen ödül töreninde yaptığı konuşmada, ''Benim en büyük başarım, hala hayatta olmamdır'' dedi. 
     Samar, halen Afgan Bağımsız İnsan Hakları Komisyonu'nun başkanlığını yürütüyor. 
     Kuzey Carolina ve Oklahoma meclis üyeleri Cindy Watson ve Paul Muegge de bölgelerinde çevreyi ve halk sağlığını korumak amacıyla ''besi domuzu endüstrisine'' karşı yürüttükleri çalışmalarla ödül aldı. 
     ABD'nin eski Başkanı John F. Kennedy'nin, 1957 yılında Pulitzer ödülü alan Profile in Courage Cesaret ve Fazilet Mücadelesi kitabının adını taşıyan ödül, her yıl tüm engellere rağmen kamu yararına çalışan kişilere veriliyor. 
     Cesaret ödülünü daha önce alanlar arasında, BM Genel Sekreteri Kofi Annan ve eski Başkan Gerald Ford da bulunuyor. 
     
</TEXT>
</DOC>
