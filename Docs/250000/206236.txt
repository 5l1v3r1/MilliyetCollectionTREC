<DOC>
<DOCNO> 206236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/sonspo04.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Van Hooijdonk'la gol krallığında iddialı... 
</HEADLINE>
<TEXT>

     Birinci Süper Futbol Ligi'nde ilk yarıyı ''Gol Krallığı'' yarışında önde tamamlayan Pierre van Hooijdonk'un performansı, son olarak 9 sezon önce ''gol kralı'' çıkaran Fenerbahçe'ye ümit veriyor. 
     14 yıllık profesyonel futbol yaşantısında 303 gole imzasını atan ve 3. dalyasını da Fenerbahçe formasıyla yaşayan Van Hooijdonk, ligin ilk yarısındaki performansıyla taraftarların yüreğine adeta su serpti. 
     Ligde bir maç eksiği bulunan sarı-lacivertlilerde rakip filelere 13 gol gönderen Hollandalı futbolcuyu 11 golle yakından takip eden Tuncay Şanlı da yarıştaki iddiasını ortaya koydu. 
     
     SON ''KRAL'' AYKUT 
     Fenerbahçe'nin en son ''gol kralı'', 1994-95 sezonunda Aykut Kocaman oldu. 
     Rakip filelere 27 gol gönderen Aykut'tan sonra, sarı-lacivertliler 1995-96 sezonunda Boliç ve 1998-99 sezonunda da Baliç ile krallığa çok yaklaştıysa da mutlu sona ulaşamadı. 
     Elvir Boliç 1995-96 sezonunda 25 golle kral olan Trabzonsporlu Şota Arvaladze'nın ardından 23 golle ikinci sırada yer aldı. 1998-99 sezonunda ise 19 kez fileleri havalandırarak gol kralı olan Galatasaraylı Hakan Şükür'ü 18 golle Elvir Baliç izledi. 
     1996-97 sezonunda Galatasaraylı Hakan Şükür 38 golle kral olurken Boliç 23, 1997-98'de yine Hakan Şükür 32 golle yarışı kazanırken Fenerbahçe'nin en golcü oyuncusu Okocha 14 golde kaldı. 
     1999-2000 sezonunda Samsunsporlu Serkan 30 golle zirveye çıkarken, Fenerbahçe'de Moldovan 18 kez fileleri havalandırdı. 2000-2001 sezonunda Bursasporlu Okan 23 golle krallığa adını yazdırırken, sarı-lacivertlilerde de Revivo 14 gol kaydetti. 
     2001-2002'de ise Beşiktaşlı İlhan ve Galatasaraylı Arif'in 21'er golle ilk sırayı aldığı yarışta, Fenerbahçe adına Serhat'ın 16 golü vardı. Geçen sezon ise Bursasporlu Okan 24 golle kral olurken, Fenerbahçe'nin en golcü isimleri olan Tuncay ve Washington 9'ar gol attılar. 
     
</TEXT>
</DOC>
