<DOC>
<DOCNO> 202039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sonspo14.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor, yenilginin üzüntüsünü yaşıyor... 
</HEADLINE>
<TEXT>

     Denizlispor Kulübü Futbol Şubesi Başkanı Turgut Dalaman, Fenerbahçe maçında ''atamayana atarlar'' kuralının bir kez daha işlediğini belirtirken, teknik direktör Giray Bulak, takımının lig ve kupa yarışında yoluna devam edeceğini söyledi. 
     Bu sezon deplasmanda 2. yenilgisini Fenerbahçe'den alan yeşil-siyahlı takım, bugün İzmit'e geçerek, Sakaryaspor ile 16 Aralık Salı günü yapacağı kupa maçı için kampa girdi. 
     Fenerbahçe maçının değerlendirmesini yapan kulüp futbol şubesi başkanı Dalaman, özellikle maçın ilk yarısında çok iyi bir futbol ortaya koyduklarını savundu. 
     Dalaman, şöyle konuştu 
     ''Girdiğimiz pozisyonları değerlendiremeyince, ikinci yarıda rakibimiz bulduğu 2 golle öne geçti. Maçın son bölümünde yine pozisyonlar ürettik ama gol vuruşunu yapamadık. Böyle olunca 'atamayana atarlar' kuralı yine işledi ve karşılaşmadan puansız ayrıldık.'' 
     
     ''SAKARYASPOR İYİ TAKIM'' 
     Denizlispor Teknik Direktörü Giray Bulak da kupa maçıyla ilgili yaptığı açıklamada, Sakaryaspor'un son dönemde yükselen bir grafik çizdiğine işaret etti. 
     Fenerbahçe maçında alınan yenilginin moral bozukluğunu yaşadıklarını, ancak sergilenen güzel futbolla teselli bulduklarını kaydeden Bulak, ''Kupada iyi bir takıma karşı oynayacağız. Amacımız Denizli'ye tur atlatarak dönmek. Denizlispor hem lig, hem kupa yarışında yoluna devam edecek'' dedi. 
     
</TEXT>
</DOC>
