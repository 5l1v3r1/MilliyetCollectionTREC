<DOC>
<DOCNO> 227631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sonsiy01.html </URL>
<DATE> 2004/04/01/ </DATE>
<TIME> 01.40 </TIME>
<AUTHOR>  </AUTHOR>
<HEADLINE>
Erdoğan Kıbrıs'ta sorumluluklarımızı yerine getirmeye hazırız 
</HEADLINE>
<TEXT>

     Başbakan Recep Tayyip Erdoğan, BM Genel Sekreteri Kofi Annan'ın öngördüğü işbirliği ve takvim doğrultusunda, hükümet olarak son şekli verilmiş Kıbrıs planının öngördüğü sorumlulukları yerine getirmeye hazır olduklarını söyledi. 
     Erdoğan, Annan'ın, planının son halini taraflara sunmasının ardından düzenlediği basın toplantısında, Türk hükümetinin konuya ilişkin gerekli değerlendirmeleri yapacağını ve planın, öngörülen aşamada TBMM'ye sunulacağını belirtti. 
     Başbakan Erdoğan, Yunan ulusuna ve Kıbrıs Rumlarına da seslenerek, ''Burgenstock'ta başlatılan barış yolunu beraber yürüyelim, gereken adımları beraber atalım'' çağrısında bulundu. 
     Erdoğan, Türkiye'nin yaklaşımının sürekli olarak ''kazan-kazan'' esası üzerinde olduğunu belirterek, Türkiye olarak Kıbrıs konusunda başlattıkları inisiyatifi bu müzakerelerde de sürdürdüklerini söyledi. 
     Erdoğan, BM Genel Sekreteri Kofi Annan'ın, planının son halini taraflara sunmasının ardından düzenlediği basın toplantısında, aslında bu müzakerelerde kaybeden olmadığını ve ''al-ver'' hesabı gibi bir mantıkla hareket edilmediğini kaydetti. 
     Erdoğan, ''Bizim yaklaşımımız, sadece yıllara dayalı olan huzursuzluğun ortadan kaldırılarak, artık adadaki tüm yaşayanların Birleşik Kıbrıs Cumhuriyeti adı altında yeni bir yaşam süreci başlatılmasıdır'' diye konuştu. 
     Burgenstock'taki müzakerelerin yapıcı bir atmosferde geçtiğini ifade eden Erdoğan, hükümet olarak, Annan'ın da öngördüğü şekilde, ortaya çıkan metni adadaki iki tarafın imzalamaları ve bu metinlere Türkiye ve Yunanistan tarafından da destek verilmesi düşüncesinde olduklarını söyledi. 
     Erdoğan, ancak sonunda buna gerek olmadığı anlayışından hareketle bundan vazgeçilerek, Annan'ın da öngördüğü şekilde imzalamaya gerek kalmadığını anlattı. 
     
     ''HER ZAMAN KALICI VE ADİL BARIŞTAN YANA OLDUK'' 

     Erdoğan, Türk tarafı olarak Kıbrıs'ta her zaman kalıcı ve adil barıştan yana olduklarını vurgulayarak, ''Bütün eylemlerimiz bu ifadelerimize uygun olarak gelişmiştir'' dedi. 
     Müzakerelerin her aşamasında Türk tarafının tezlerinin başarılı bir şekilde savunulmasından duyduğu memnuniyeti dile getiren Erdoğan, Türkiye'nin, Kıbrıs siyasetini, sürecin her aşamasında devletin tüm kurumlarıyla gerekli istişareleri yaparak, bir kollektif adım oluşturmak suretiyle yürüttüklerine dikkati çekti. 
     Bu doğrultuda Kıbrıs Türk halkının varoluş davasını ve Türkiye'nin tezlerini en etkili şekilde savunduklarını belirten Erdoğan, Kıbrıs'ta iki halk ve iki ayrı demokrasi olduğunu ve bunların kurucu devletlerinden oluşan yeni bir ortaklık tesis edileceğini hep vurguladıklarını ifade etti. 
     Erdoğan, Türkiyenin garantörüğünün muhafazasında da ısrarlı olduklarını ve bunu sağladıklarını kaydetti. 
     
     TÜRK TARAFININ ÖNCELİKLERİ 

     Annan planı son halini almadan önce tarafların öncelikleri çerçevesinde BM'ye çeşitli değişiklik önerileri sunduğuna işaret eden Erdoğan, ''devletin tüm kurumlarıyla istişare edilerek üzerinde daha önce mutabık kalınan konular ve önem verilen hususların planda yer almasına özen gösterdiklerini'' ifade etti. 
     Başbakan Erdoğan bu önceliklerin özetle, varılan anlaşmanın AB birincil hukuku haline getirilmesi, iki kesimliliğin korunması, adanın kuzeyindeki Kıbrıs Türk devletinin siyasi eşitliğinin güvence altına alınması, Kıbrıs Türk toplumunun ulusal birliğinin korunması, adadaki Türk askerinin Türkiye, AB'ye tam üye olduktan sonra da kalması, güvenlik ve garantilerin güçlendirilmesi, Kıbrıs Türkü'nün refahı ve ekonomik gelişmesinin teminat altına alınması ve adada yaşayan anavatan kökenlilerin haklarının korunması olarak sıraladı. 
     
     KIBRIS'TA ÇÖZÜMÜN KATKILARI 

     İlgili tarafların barış için Annan'ın ortaya koyduğu zeminde müşterek bir anlayışa vardıklarını kaydeden Erdoğan, bu anlayışın Türk-Yunan ilişkilerinde yaşanan yapıcı ve olumlu atmosferin gereği olduğunu ve bu ilişkilerin ileride daha da geliştirilmesine önemli katkıları olacağına inandıklarını kaydetti. 
     Erdoğan, Kıbrıs'ta çözümün başta Kıbrıs'taki iki halk olmak üzere Türkiye ile Yunanistan arasındaki dostluk ve işbirliğinin artırılmasını ve Doğu Akdeniz'de barış ve istikrarır güçlendirilmesini sağlayacağını söyledi. 
     Burgenstock'ta aslında Kıbrıs için yeni bir yol haritası çizildiğini belirten Erdoğan, ''Biz şimdi Annan'ın öngördüğü işbiriği ve takvim doğrultusunda bu anlaşmanın öngördüğü sorumuluklarımızı yerine getirmeye hazırız. Konu üzerinde hükümetimiz tarafından gerekli değerelendirmeler yapılacak ve öngörülen aşamada TBMM'ye de sunulacak'' diye konuştu. 
     Erdoğan, Kıbrıs'ta şu anda iki halk ve iki ayrı demokrasi olduğunu, Kıbrıs Türk halkı ve Kıbrıs Rum halkı bu planla ilgili iradelerini referandumlarda ayrı ayrı ortaya koyacaklarını belirterek, ''şüphesiz ki biz Kıbrıs'ta iki halkın referandum yoluyla ortaya koyacağı iradeye saygılı olacağız'' ifadesini kullandı. 
     
     YUNAN ULUSUNA VE KIBRIS RUMLARINA ÇAĞRI 

     Başbakan Erdoğan, Yunan ulusu ve Kıbrıs Rumlarına da seslenerek, ''Burgehnstock'ta başlatılan barış yolunu berebar yürüyelim. Gereken adımları birlikte atıyoruz, birlikte atalım'' çağrısında bulundu. 
     Yunan Başbakanı Kostas Karamanlis ve Dışişleri Bakanı Petros Molivyatis'e çabaları için teşekkür eden Erdoğan, Kıbrıs Türk ve Rum heyetlerinin de bu sonuca ulaşılabilmesi için yoğun çabaları olduğunu, bu çabaların çözüm sürecine katkı istikametinde süreceğine inandığını kaydetti. 
     Erdoğan, bu doğrultuda Annan'ın ve yardımcılarının çabalarına, müzakerelere katılan AB Komisyonu'nun Genişlemeden Sorumlu üyesi Günther Verheugen'e ve ayrıca katkıda bulunan tüm taraflara teşekkür etti. 
     Başbakan Erdoğan, şöyle konuştu 
     ''Bu görüşmeler esnasında dünya siyasetinde önemli yeri olan kişilerin bizlere yardımları oldu. Dolayısıyla o yardımı olan bütün dost ülkelerin devlet başkanlarına, başbakanlarına özellikle teşekkür ediyorum. Bu tür müzakere süreçlerinin doğasından kaynaklanan nedenlerle basın mensuplarına istediğimiz ölçüde bilgilendirmediğimizin farkındayız, ama bu durumu anlayışla karşılayacağınızı umut ediyorum. Sizlere de teşekkür ediyorum. Bize çok olumlu müzakere atmosferi ve her türlü kolaylığı sağlayan İsviçre hükümeti ve makamlarına da teşekkürlerimi sunuyorum. 
     Aziz milletime seslenmek istiyorum. Müsterih olsunlar. Onların gönüllerindeki, akıllarından geçeni kararlılıkla ve cesaretle savunan bir hükümetleri var''. 
     Erdoğan, KKTC Cumhurbaşkanı Rauf Denktaş'a neden teşekkür etlmediğine ilişkin bir soru üzerine, ''Denktaş'ın zaten ailenin, evin sahibi olduğunu, gönüllerde onun özel bir yeri bulunduğunu'' söyledi. 
     
</TEXT>
</DOC>
