<DOC>
<DOCNO> 238478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/ekonomi/eko02.html </URL>
<DATE> 2004/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yüksek faiz dışı fazla büyümeye engel değil' 
</HEADLINE>
<TEXT>


Faiz dışı fazla vermenin büyümeye engel olmadığını söyleyen Merkez Bankası Başkan Yardımcısı Özatay, "Yüksek borç stoku unutuluyor. Borç sürdürülebilirliğini ispatlamak gerek" dedi 

SEÇKİN ÜREY İzmir 

Merkez Bankası, Başbakan Recep Tayyip Erdoğan'ın Türkiye İktisat Kongresi'nin ilk gününde faiz dışı fazla oranının FDF düşürüleceği açıklamasına kongrenin son gününde yanıt verdi. FDF'nin borcu sürdürebilmeyi ispatlamak için iktisat politikası uygulayıcılarının tamamen kontrolündeki tek araç olduğunu söyleyen Merkez Bankası Başkan Yardımcısı Fatih Özatay, "Yüksek FDF büyümeye engel değildir. Bunu kafalardan silin. Unutulan bir şey var yüksek borç" dedi. 
Türkiye'nin 2001 sonbaharından bu yana ana eğiliminin istikrar olduğunu kaydeden Özatay, sözlerine şöyle devam etti 
"Artan bir cari işlemler açığı var. Yurtdışı piyasalarda faizlerin yükseltileceği beklentisi var. Yıl sonunda AB'nin vereceği karar stres noktası olacak. Son siyasi gelişmelerin de katkısı olmuş olabilir. Bu nedenle ana eğilime sıkı sıkı sarılmak gerek." 
Sosyal Güvenlik Reformu'nun sapmalara verilecek önemli bir tepki olacağını ifade eden Özatay, "IMF ile yola nasıl devam edileceğine de artık karar verilmeli. Devam şekli de önemli bir nokta" dedi. 
Yüzde 6.5'lik FDF oranının düşürülmesinin büyümeye engel olduğu iddiasıyla daha önce de gündeme geldiğini hatırlatan Özatay, "O zaman borç stoku dikkate alınmamıştı" diye konuştu. 
Borç stoku yüksek bir ülkenin borç sürdürülebilirliğini ispatlamak için araç olarak sadece reel kur, reel faiz, reel büyüme ve FDF'nin bulunduğunu belirten Özatay, "İktisat politikası uygulayacılarının tamamen kontrolü altında bulunan tek araç FDF'dir" dedi. 

'Kurda keskin hareket olmaz' 
Kurda çok keskin hareketler öngörmediklerini söyleyen Özatay, "Kurun şu ya da bu şekilde gitmesi için bir müdahale yapmayacağız. Faizleri kura bakarak ayarlamıyoruz. Enflasyona bakarak faizleri düşürüyoruz" diye konuştu. 

'Yabancı sermaye şımartılmak istiyor' Hazine eski Müsteşarı ve Milliyet gazetesi yazarı Faik Öztrak da "Yabancı sermaye şımartılmak istiyor" dedi. Gelişmiş ülkelerden gelen sermayenin geldiği ülkedeki koşulları aradığını belirten Öztrak, "Avrupa sermaye üzerindeki vergiyi düşürdü" diye konuştu. 2003'te ekonomide gelinen noktayı da değerlendiren Öztrak, "Gelişmiş ülkelerin faizleri düşürmesi nedeniyle 2003'teki başarı, izlenen doğru politikaların neden olacağından daha fazla oldu. Şimdi sermaye ürkekleşti. 2004, 2003 kadar rahat değil" diye konuştu. 


</TEXT>
</DOC>
