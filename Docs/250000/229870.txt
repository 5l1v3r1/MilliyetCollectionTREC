<DOC>
<DOCNO> 229870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sondun26.html </URL>
<DATE> 2004/04/09/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Belçika gazetesi Kıbrıs'ta referandum senaryosu değişiyor 
</HEADLINE>
<TEXT>

     Belçika'nın muhafazakar ''La Libre Belgique'' gazetesi, Kıbrıs Rum kesiminde referandumdan ''hayır'' çıkması olasılığının yüksek görüldüğünü yazdı. 
     Birkaç ay öncesine kadar referandumlar sonunda Türklerin ''hayır'', Rumların ''evet'' diyeceklerini düşünenlerin çoğunlukta olduğunu, bu senaryonun bugün tersine döndüğünü anlatan gazete, Rum yönetimi lideri Tasos Papadapulos'un, ''Kıbrıslı Rumların zaten 1 Mayıs'ta AB üyesi olacakları için kazanacakları hiçbir şey olmadığını'' savunduğuna işaret etti. 
     Papadopulos'un, ''Annan planı Kıbrıs'ı bölünmüşlükten kurtarmıyor, aksine bunu yasallaştırıyor ve derinleştiriyor'' görüşüne de yer veren ve Rum liderin itirazlarını anlatan gazete, ''bu tavrın referandum sonuçları açısından iyiye işaret olmadığını'' yazdı. 
     KKTC Cumhurbaşkanı Rauf Denktaş'ın tavrına da değinen, ancak ''Denktaş'ın etki alanının daraldığını'' savunan gazete, ortaya çıkan ''senaryo değişikliği''nde Türkiye'nin tavrının önemli rol oynadığını belirtti. ''La Libre Belgique'', Rum kesiminden ''hayır'' çıkması halinde neler olabileceğini kestirmenin zorluklarından söz ederek, böyle bir durumda, AB üyesi olacak Rum kesiminin Brüksel'deki delegasyonunun üzerinde ''bir süre bulutlar dolaşacağı'' görüşüne yer verdi. 
     
     FRANSA GERİ ADIM ATIYOR 
     Gazete, ''Fransa, Türkiye konusunda geri adım atıyor'' başlıklı bir başka haberinde de, ''Türkiye dosyasının siyasi partilerde ve kamuoyunda oluşturduğu fikir ayrılıkları, AB'nin sıcak bir sonbahar yaşayacağını gösteriyor'' ifadesini kullandı. 
     Fransız iktidar partisinin Türkiye konusunda yaptığı son olumsuz açıklamalara değinen gazete, ''bu tavır değişikliğinde Cumhurbaşkanı Jacques Chirac'ın da rolü bulunduğunu, Chirac'ın, aşırı sağcı Ulusal Cephe FN partisinin ve ezeli rakibi Valery Giscard d'Estaing'in güç kazanmasından endişe duyduğunu, temkinli bir tavır izlediğini'' savundu. 
     ''Almanya'da da Türkiye dosyasının tartışıldığını, Avrupalı muhafazakarlar ve sosyalistler arasında fikir ayrılıkları bulunduğunu'' yazan gazete, ''yıl sonunda görüş bildirecek olan AB Komisyonu'nun müthiş bir karar aşamasına yaklaştığı'' görüşüne yer verdi. 
     
</TEXT>
</DOC>
