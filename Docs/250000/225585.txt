<DOC>
<DOCNO> 225585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sontur09.html </URL>
<DATE> 2004/03/25/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
39 yıllık evlilik 15 dakikada bitti... Koca sevinçten hakimin elini öptü 
</HEADLINE>
<TEXT>

     Bolu'da, 39 yıllık evli çift, 15 dakikada boşandı. Eşinden ilk celsede boşanan 64 yaşındaki Mehmet Özdemir, mahkeme başkanının elini öptü. 
     Bolu Asliye Hukuk Mahkemesi'nde, boşanmak için dava açan 64 yaşındaki Mehmet Özdemir, davanın ilk duruşmasında, 39 yıldır eşine baktığını belirterek, ''28 yaşında bir çocuğumuz var. Geride kalan 39 yıl boyunca hep eşime baktım. Onun bana bir faydası olmadı. Yıllardır benden sürekli para istiyor. Sizden bu yaştan sonra özgürlüğümü bana geri vermenizi istiyorum. Bütün malım, mülküm evim, eşyalarımı eşime bırakıyorum'' dedi. 
     Mahkeme heyeti, 15 dakika süren duruşma sonrasında, 39 yıldır evli olan Mehmet Özdemir ile eşi Hayriye Özdemir'in boşanmasına karar verdi. 
     
     ''HAKİMİN ELİNİ ÖPTÜ'' 

     Boşanma kararından sonra mahkeme heyetine teşekkür eden yaşlı adam, mahkeme başkanının elini öperek, mahkeme salonunda sevinç gösterisinde bulundu. 
     Hayriye Özdemir ise eşinden sürekli para istediğinin doğru olduğunu ifade ederek ''Yapacağını yaptı, mal, mülk verdi ama yine para vermedi'' dedi. 
     Yaşlı çiftin boşanma davasını ilginç bulan Bolu Barosu'ndan 3 avukat da duruşmayı başından sonuna kadar izledi. 
     

     
</TEXT>
</DOC>
