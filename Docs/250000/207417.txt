<DOC>
<DOCNO> 207417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/siyaset/asiy.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Annan'a ayar 
</HEADLINE>
<TEXT>

   Ankara'daki Kıbrıs zirvesinde, Annan Planı'nda değiştirilmesi istenen konular üç ana başlıkla belirlendi. Müzakereci Denktaş'a 'Kurulacak yeni KKTC Hükümeti'yle işbirliği yap' mesajı verildi... 
      Utku Çakırözer 

   
   Cumhurbaşkanlığı Köşkü'nde yapılan Kıbrıs zirvesinde, KKTC Cumhurbaşkanı Rauf Denktaş ve kurulacak yeni hükümetin görüşünün alınmasından sonra 23 Ocak'taki MGK toplantısında devlet politikası haline getirilecek öneriler paketinin içeriği belli oldu. Masaya konacak belge Annan Planı'nda, adada iki kesimliliği, iki halkın eşitliği, Türk askeri varlığının hareket serbestisini koruyan ve güneye bırakılacak toprakların iç bölgelerden değil iki kesim arasındaki hat üzerinden verilmesini öngören değişiklik önerilerinden oluşacak. Zirveden KKTC lideri Denktaş'a da "Hem sen hem de KKTC hükümeti işin içinde olacak" uyarısı da çıktı. 
   
   Zirve 3.5 saat sürdü 
   Cumhurbaşkanı Ahmet Necdet Sezer başkanlığında 3.5 saat süren toplantıya Başbakan Recep Tayyip Erdoğan, Genelkurmay Başkanı Orgeneral Hilmi özkök, Dışişleri Bakanı Abdullah Gül, Genelkurmay İkinci Başkanı Orgeneral İlker Başbuğ ile Dışişleri Müsteşarı Uğur Ziyal katıldı. 
   Dışişleri'nin Annan Planı temelinde değişiklik önerilerinden oluşan "tutum belgesi"nin Genelkurmay'la danışılarak oluşturulan son hali zirveye sunuldu. Başbuğ stratejik ve güvenlik açısından önemli gördükleri noktaları anlattı. 
   
   Annan Planı lafı yok 
   Zirvede, yeni girişimin Annan Planı temelindeki değişiklik önerilerinden oluşması konusunda "mutabakat" sağlanmasına rağmen, Çankaya Köşkü'nden yapılan açıklamada plana karşı olan Denktaş ve yeni önerilerden haberdar olmayan diğer MGK üyelerinde rahatsızlık yaratmamak için "Annan Planı" ifadesi kullanılmadı. Açıklamada, "Kıbrıs sorununa hakça ve kalıcı bir çözüm bulunması, Türkiye ve KKTC'nin ortak arzu ve hedefi olup, Türkiye, BM Genel Sekreteri'nin iyi niyet misyonuna desteğini sürdürmekte ve adanın gerçekleri temelinde bir çözüme müzakere yoluyla hızla ulaşılması konusundaki siyasi kararlığını teyit etmektedir" denildi. 
   Denktaş'ın müzakereci kalması konusunda görüş birliğine varılırken, açıklamada KKTC liderine ince bir uyarı yer aldı. Açıklamaya "Denktaş ve yeni kurulacak KKTC hükümetiyle yakın danışma ve işbirliği içinde olacağı" ifadesini koyan Ankara, Denktaş'a KKTC hükümetinin görüşlerinin önem taşıdığı mesajını verdi. 
   Bu ifadelerin tarihi olduğunu söyleyen CTP lideri Mehmet Ali Talat "Eskiden KKTC hükümetleri Kıbrıs politikasını tamamen Denktaş'a havale etmişti. Şimdi böyle olmayacak ve Ankara da bunun farkında olduğu için bu açıklamayı yaptı" dedi. 
   
   
   
   
</TEXT>
</DOC>
