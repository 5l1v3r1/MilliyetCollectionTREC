<DOC>
<DOCNO> 231178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/yasam/ayas.html </URL>
<DATE> 2004/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocası 'Türban tak ' dedi, Meliha reddetti 
</HEADLINE>
<TEXT>

   Türkiye'de bazı İslamcı gazeteler 'Türbanla alakası yok' dese de, saçı kazınan başı yakılan Meliha Demir'in davasına bakan Fransız savcı Milliyet'i doğruladı 
      Mine G. Kırıkkanat 
   
   Kırşehir'den Fransa'daki Belfort kentine gelin giden beş aylık hamile Meliha Demir'in, kocası Hakan Demir ve ailesince dövülerek saçlarının kazınması ve başının yakılması olayını soruşturmakla görevli Belfort Cumhuriyet Savcı Yardımcısı İsabelle Mendy, Meliha'nın türban yüzünden işkence gördüğünü doğruladı. 
   Savcı Yardımcısı Mendy, Milliyet'e, "İşkence zanlısı koca Hakan Demir, eşinden türban takmasını istediğini, Meliha Demir'in bunu reddettiği şeklinde ifade verdi" dedi. Olayda 'türbanın bir ayrıntı olduğunu' vurgulayan Mendy, asıl sorunun Hakan Demir'in eşini tümüyle dış dünyadan koparmak ve eve kapatıp boyun eğdirmek istemesinden kaynaklandığını ifade etti. 
   
   İnanılmaz baskı ve şiddet 
   Belfort Cumhuriyet Savcı Yardımcısı Mendy, şunları kaydetti 
   "Hakan Demir, olayın polise yansıdığı gün eve döndüğünde dışarı çıkmasını yasakladığı eşini evde bulamamış. Sorgusu sırasında bir daha dışarı çıkamasın diye eşinin saçlarını kazıdığını kabul etti. Kendi kardeşleri türbanlı olmamalarına rağmen Meliha'dan türban takmasını istemesi, türbanı bir dini vecibe değil, bir boyun eğme simgesi olarak görmesinden kaynaklanıyor. Meliha Demir'e sigara içmesini, yabancılarla konuşmasını, evden dışarı adım atmasını yasaklamış. Fransa'daki yaşam tarzını benimseyen biri olmasın diye eşini Türkiye'den getirmiş. İnanılmaz bir baskı ve sürekli bir şiddet konusu olan bu olay tümüyle kadın haklarının çiğnenmesi olup, Kadın Hakları Bakanı Nicole Ameline'in ilgisi, ağır şiddet suçunun yanı sıra, eşitlik ve özgürlük haklarına tecavüzden kaynaklanmaktadır. Biz adli yetkililer olarak bu olayın yeni çıkan türban yasağı yasasına malzeme yapılmasını istemiyoruz. Biz mağdur hangi din ya da yurttaşlıktan olursa olsun ayrım gözetmeden aynı hukuki yolu izleriz." 
   Fransa'nın en yüksek tirajlı 700 bin bölge gazetesi Ouest France'a göre de, Meliha Demir 20 sorgusunda eşi Hakan Demir ve ailesinin uzun süre kendisine türban takması için baskı yaptığını ifade etti. 
   Ouest France adına olayı izleyen ve Türkiye'deki İslamcı basından gelen aşırı telefonlar yüzünden adının açıklanmasını istemeyen bir gazeteci, Demir'e işkence yapan kocasının genç kadının yüzünü değil, başını hedef aldığını ve tam da türbanla kapatılması zorunlu yerleri yaraladığına dikkat çekti. 
   İşkence olayı dün Fransız AFP ajansı tarafından da dünyaya Milliyet'in olayla ilgili verdiği haber doğrulanarak duyuruldu. AFP haberi, "Kadın Hakları Bakanı Nicole Ameline, Belfort'da esas neden olarak esas neden Fransızca haberde 'notamment' deyimiyle geçirilmektedir İslami başörtüsü takmayı reddettiği için kocasının ailesi tarafından işkenceye uğrayan genç kadını ziyaret etti" başlığıyla verdi. 
   
   Eskiden Batılı gibi yaşıyordu 
   Kırşehir'den Demir ailesine gelin geldiği Belfort'da yaşadığı 3 yıl süreyle dayak ve işkenceye maruz kalan Demir'in hazin öyküsü, Fransız Le Figaro, Liberation ve France İnfo gibi yayın organlarında da, 'Türban takmayı reddettiği için işkence gördü' ifadesiyle yer aldı. Belfort Bölge Konseyi'nin finanse ettiği Kadın Dayanışma Derneği'ne bağlı bir bakımevinde, yirmi aylık bebeğiyle koruma altına alınan genç kadının 16 yaşına kadar Türkiye'de "Batılı gibi" yaşadığı, Fransa'da kocasının ailesinde "ilkel bir dünyayla karşılaştığı belirtildi. 
   
   AA Türban zorlaması 
   Anadolu Ajansı'nın AA 10 Nisan Cumartesi günü abonelerine geçtiği haberde de, "Fransa'ya birkaç yıl önce gelen Türk kadının, kocasının ailesi tarafından türban takmaya zorlandığı bildirildi" ifadelerine yer verildi. 
   
   Lib ration'un haberi    "Ailesi tarafından işkence yapılan Türk kadın" başlığıyla verilen haberde şu satırlar yer alıyor "... Kocası, sigara içmesini, erkeklerle konuşmasını ve dışarı çıkmasını yasaklar. Aynı şekilde onu burada dini bir simge olmaktan daha çok bir boyun eğdirme aracı olarak görülen türbanı giymeye zorlar..." 
   
   AFP'nin haberi    "Madam Ameline, şiddet kurbanı olan genç bir kadınla görüşmek için Belfort'a gitti" başlığıyla verilen haberden şu cümle yer alıyor "Bakan Nicole Ameline salı sabahı özellikle türban giymeyi reddettiği için eşinin ailesi tarafından işkence edilen genç bir Türk kadınla görüştüğü Belfort'a gitti." 
   
   
</TEXT>
</DOC>
