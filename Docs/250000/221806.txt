<DOC>
<DOCNO> 221806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/soneko41.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı Kendi enerjimizi kendimiz üretmeye çalışacağız 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Türkiye'de yeni enerji arayışlarının devam ettiğini belirterek, ''Kendi enerjimizi, kendimiz üretmeye çalışacağız'' dedi. 
     Denizli'de düzenlenen Batı Anadolu 2004 Doğalgaz Kongre ve Fuarı'na katılan Bakan Güler, ''Türkiye'de Doğalgaz ve Genel Enerji Meseleleri'' konulu bir konuşma yaptı. 
     Ülkenin enerjide dışa bağımlı olduğunu, bunun 2020 yılında yüzde 80'e çıkacağını, enerji tüketiminin ise yüzde 50'leri bulacağını kaydeden Bakan Güler, ''Biz kendi enerjimizi kendimiz üretmeye çalışacağız. Dışarıdan aldığımız enerjiyi de tasarruflu bir şekilde kullanacağız'' dedi. 
     Doğalgazın yüzde 65'inin, suyun yüzde 35'inin elektrik üretiminde kullanıldığını belirten Güler, kömürün ise hiç kullanılmadığını gördüklerini söyledi. Bakan Güler, bu oranları yeniden gözden geçirerek, kaynakları değerlendireceklerini bildirdi. 
     Bakan Hilmi Güler, yeni ve yenilenebilir enerji türlerinin de kullanımına çalışılacağını ifade ederek, şunları söyledi 
     ''Buna önem sırasına göre doğalgazdan başladık. İlk etapta doğalgaz çok pahalı gibi görünüyordu. Gerekli görüşmeler sonrasında Türkiye'de en ucuz kullanılabilir enerji haline getirdik. Şimdi İran'la aynı şekilde görüşmeler sürüyor. Bunda da fiyat indirimine gidilmesi için çalışmalarımız var. Doğalgazda, alınıp kullanılsa da kullanılmasa da bir ücretin ödenmesi lazım. Bunu da depolama sistemiyle çözmeyi düşünüyoruz. Buna uygun alanlar var, buralarda depolama sistemine geçilecek. Nükleer enerjiyi de gündemde tutmaya çalışıyoruz, bu konuda çalışmalarımız sürecek.'' Enerjide üretim ve dağıtımın özelleştirilmesi gereğine de yer veren Güler, Türkiye'nin AB'ye giden enerjide köprü oluşturacağını kaydetti. Bakan Güler, yeni doğalgaz bekleyen Denizlililere, ''Ucuzluktan çok güvenilirliğe dikkat edin. Standartlara uygun olmasına özen gösterin'' dedi. 
     
</TEXT>
</DOC>
