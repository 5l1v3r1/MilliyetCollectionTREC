<DOC>
<DOCNO> 206045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/sonspo09.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da Van De Paar'a af çıktı, yabancı transferi yolda 
</HEADLINE>
<TEXT>

     Transfer çalışmalarını sürdüren Trabzonspor'un sadece savunmaya bir oyuncu alacağı, bu oyuncunun da yurtdışından transfer edileceği bildirildi. 
     Mehmet Ali Yılmaz Tesisleri'nde düzenlediği basın toplantısı ile transfer çalışmaları konusunda bilgi veren kulüp asbaşkanı Nevzat Şakar, hem teknik kadro hem de kendilerinin çok yeni olduğunu belirterek, ''Bazı gelişmeler nedeniyle ara transfer için çok sağlıklı bir araştırma yapılamadı. Çünkü hocamız ve biz göreve yeni geldik'' dedi. 
     Ara transferde kulüplerin iyi oyuncularını elden çıkarmak istemediğini de ifade eden Şakar, şöyle konuştu 
     ''Ancak ya çok paralar ödemek zorunda kalırsınız veya bu tip oyuncular sorunlu olabilir. Hepimizin bildiği gibi seçim öncesi açıkladığımız gibi izleme araştırma komitesi kurup gelecek sezonun hazırlıklarına başlamak için daha sağlıklı şartlar oluşturacağız. Gazetelerde çıkan oyuncuların hepsini almaya kalksak ne paramız ne de malzememiz yetmez. Bütün bunlara rağmen iki oyuncuyla ilgilendiğimiz doğrudur. Bu konu da teknik kadronun isteği doğrultusunda olacaktır.'' Savunmaya oyuncu transferi gerçekleştireceklerini belirten Şakar, ''Yurtdışından bir oyuncuyu transfer etmeye çalışacağız. Ekonomimiz doğrultusunda en geç çarşamba gününe kadar bu transferi gerçekleştirmek gayreti içindeyiz'' diye konuştu. 
     
     VAN DE PAAR'A AF YOLU 
     Trabzonspor'un göndermeyi düşündüğü Belçikalı oyuncu Van De Paar'a af çıktı. 
     Kulüp Asbaşkanı Şakar, sakatlığı nedeniyle göndermeyi düşündükleri orta alan futbolcusunun sakatlığı konusunda olumlu gelişmeler yaşandığını belirterek, ''Turgay hoca, sakatlığının geçtiğini söyledi. Van De Paar, Antalya kampında takımla birlikte çalışmalara katılacak. İnşallah faydalı olur'' dedi. 
     Şakar, Fatih ve Gökdeniz ile transfer konusunda masaya oturmadıklarını, ancak her zaman görüştüklerini belirterek, ''Onlar Trabzonlular. Bir yere gideceklerini sanmıyoruz'' diye konuştu. 
     
</TEXT>
</DOC>
