<DOC>
<DOCNO> 236383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/spor/spo03.html </URL>
<DATE> 2004/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldıray'da geri sayım 
</HEADLINE>
<TEXT>


Galatasaray, Bayer Leverkusen'de oynayan gurbetçi yıldızla yıllık iki milyon Euro karşılığında prensip anlaşmasına vardı. Ufak pürüzler giderilirse imzanın bir hafta içinde atılacağı açıklandı 


Mutlu son yakın 
100. yılında şampiyonluğa ulaşmanın hesaplarını yapan Galatasaray, transferde liste başına aldığı Yıldıray konusunda sıcak adımlar attı. Birçok kulüpten teklif alan gurbetçi futbolcunun, yıllık 2 milyon Euro'luk teklifi kabul ettiği öğrenildi. Ödeme şartlarında yaşanan ufak pürüzlerin de giderilmesi durumunda Yıldıray'ın bir hafta içinde imza atacağı açıklandı. 

Ada'da pazarlık 
SARI - Kırmızılı yönetim, Chelsea'de forma giyen Hasselbaink konusunu ise şimdilik dondurdu. Yönetici Fatih Gökşen'in Ada'ya giderek, İngiliz kulübü yöneticileriyle masaya oturduğu öğrenildi. Chelsea Yönetimi'nin, sezon sonuna kadar süre istediği ve "Claudio Ranieri'nin durumu henüz belli değil. Teknik Direktör konusu netleşirse sizinle görüşebiliriz" dediği öğrenildi. 

Aslan'dan Belçika operasyonu 

ERHAN TELLİ 

Gürsoy gizlice gitti 
TRANSFERDE girişimlerini sürdüren Galatasaray'ın, Belçika Milli Takımı'nın iki yıldızı Buffel ile Sonck'u gündemine aldığı öğrenildi. Sarı-Kırmızılı yöneticilerden Ali Gürsoy'un önceki gün gizlice Belçika'ya gidip iki futbolcu için nabız yokladığı öğrenildi. 

Hagi de çok beğendi 
HAGİ'NİN, Belçika-Türkiye maçında izlediği iki yıldızı çok beğendiği ve yönetime olumlu görüş bildirdiği öğrenildi. Takımının ilk golünü atan 26 yaşındaki Sonck, Ajax'ta forma giyiyor. Buffel ise 23 yaşında ve orta sahada mücadele ediyor. 

Yıldızlar Pope için 

AKTİF futbol yaşamını noktalayıp, menajerliğe başlayan Popescu, 18 Mayıs'ta Craiova'da muhteşem bir jübile yapacak. Daha önce birlikte futbol oynadığı birçok ünlüyü gösteri maçına davet eden Galatasaraylı eski futbolcuyu, Teknik Direktör Hagi, antrenör Taffarel ile futbolculardan Hakan Şükür, Bülent Korkmaz ile Ergün yalnız bırakmayacak. Ayrıca Inter'den Emre ile Beşiktaş kalecisi Cordoba da "Şampiyonların akşamı"na katılacak. 

Florya'da yoğun gün 

Volkan başladı 
GALATASARAY, İstanbulspor karşılaşmasının hazırlıklarını dün Florya Metin Oktay Tesisleri'nde yaptığı tek antrenmanla sürdürdü. Basına kapalı yapılan idmana, sakatlığı geçen Volkan'ın da katıldığı öğrenildi. Brezilyalı yıldız Batista ve Emrah'ın kondisyon salonunda çalıştığı, Suat Usta ile Hasan Şaş'ın ise fizyoterapist eşliğinde koşu yaptıkları açıklandı. 

Takıma uyarı 
HAGİ'NİN antrenman temposunu oldukça yükselttiği ve futbolcularının adeta pestilini çıkardığı açıklandı. Rumen çalıştırıcının, "Sizden galibiyet bekliyorum. İstanbulspor'un durumu ortada. Kulübe zarar verecek gelişmelere izin vermeyin" dediği iddia edildi. Sarı - Kırmızılı takım bu sabah yapacağı antrenmanın ardından İstanbulspor maçı için kampa girecek. 

Ergün'den övgü 

SARI - Kırmızılı takımın emektar yıldızı Ergün, Hagi'nin doğru bir seçim olduğunu dile getirdi. Başarılı oyuncu, "Bize çok yakın ve sıcak yaklaşıyor. Diyalogları çok iyi. Galatasaray ondan daha iyisini bulamazdı. Futbolcuyken daha sert bir yapısı vardı. Ama şimdi farklı görüntü çiziyor. Hagi ile özlenen başarıların geleceğine inanıyorum" diye konuştu. 


</TEXT>
</DOC>
