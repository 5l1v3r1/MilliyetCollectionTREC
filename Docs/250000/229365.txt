<DOC>
<DOCNO> 229365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonspo24.html </URL>
<DATE> 2004/04/07/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Ali Aydın hakemliği bıraktı... 
</HEADLINE>
<TEXT>

     Galatasaray ile Beşiktaş arasındaki tartışmalı derbi maçın hakemi Ali Aydın, Futbol Federasyonu Başkanı Haluk Ulusoy ve Merkez Hakem Komitesi MHK Başkanı Bülent Yavuz ile yaptığı görüşmenin ardından hakemliği bıraktığını açıkladı. 
     Federasyon başkanı Haluk Ulusoy'un daveti üzerine, Yavuz ve Aydın, Futbol Federasyonu'nun Levent'teki binasına geldi. Burada 2 saati aşkın süren toplantının ardından bir basın toplantısı düzenlenirken, ilk sözü alan Haluk Ulusoy, Ali Aydın'ın hakemliği bıraktığını söyledi. 
     Ali Aydın'ın, kendisini daha önce arayıp, hakemliği bırakmak istediğini ilettiğini anlatan Ulusoy, ''Kendisine düşünmesini söyledim ve İstanbul'a davet ettim. Burada Ali Aydın'ın fikrini değiştirmediğini gördüm. Bugünden itibaren hakemliği bırakacak'' dedi. 
     Ali Aydın'ın hakemliği bırakmasına gönlünün razı olmadığını vurgulayan Ulusoy, ''Ali Aydın'lar kolay yetişmiyor. Türk futboluna büyük hizmetler verdi. Kendisi hiçbir baskı altında kalmadan, öz iradesiyle bu kararı verdiğini bildirdi'' diye konuştu. 
     
     AYDIN HAKEMLİĞE ZARAR VERDİĞİME İNANDIM 

     Ali Aydın da bugün itibariyle hakemliği bıraktığını açıklarken, bunu birileri istediği için değil, kendi istediği için yaptığını kaydetti. 
     Aydın, şöyle konuştu 
     ''Ben zaten F.Bahçe-Rize maçından sonra bırakmak istediğimi Ulusoy'a söylemiştim. Bir hakemin, bir sezon içinde 2 kez hem Futbol Federasyonu'nu, hem MHK Başkanı'nı, hem de bize imkanlar sunan MHK'yı gazete sayfalarına, ekranlara getirmeye hakkı olmadığını düşündüm. Ülkenin en önde gelen hakemlerinden biri olarak beklentileri iki kez boşa çıkarmaya hakkım yoktu. Maçtan sonra eşimle bu konuyu tartıştık. Başkanıma da bu kararı eşimle aldığımı söyledim. Hem ahlaki, hem mesleki olarak hakemliğe zarar vediğime inandım. Bundan dolayı istifamı sayın Ulusoy ve Yavuz'a açtım. Kendileri önce karşı çıktılar ama sonra beni anladılar. Son noktayı koyduk. Bu maçta gerçekten kötü maç yönettim. Bir maçta kötü olmaya hakkımız yok mu ..'' 
     
     MHK BAŞKANI'NDAN İSTİFA SİNYALİ 

     MHK Başkanı Bülent Yavuz ise Ali Aydın'ın aldığı karar için, ''Çok yakın bir zamana kadar böyle erdemli bir davranışı göremedim'' diye görüş belirtti. 
     Yavuz, Ali Aydın'ın hakemliği bırakmasına engel olamadıklarını ifade ederken, MHK ile ilgili tasarrufun da Futbol Federasyonu Başkanı Haluk Ulusoy'da olduğunu söyledi. Yavuz, ''Gerekirse Ali Aydın gibi biz de görevi hemen bırakabiliriz. Tasarruf sayın başkanıma aittir'' dedi. 
     
     KÖTÜ BİR MAÇ YÖNETTİM 

     Galatasaray-Beşiktaş derbisindeki yönetimini kendisinin de beğenmediğini itiraf eden Ali Aydın, ''Gerçekten kötü bir maç yönettim'' dedi. 
     Karşılaşma sonrasında kendisiyle ilgili medyada yer alan haberleri izlemediğini anlatan Aydın, ancak bir gazetede Futbol Federasyonu Başkanı Haluk Ulusoy'un Azerbaycan gezisi sırasında medyada yer alan bir fotoğrafının kendisiyle birlikte monte edilerek yer almasına son derece üzüldüğünü, ayrıca kendisiyle ilgili ''hayali ihracat yaptığı'' yönündeki yazılara çok alındığını, ama bu konuda dava açmayacağını söyledi. 
     Kendisine, maçın ne öncesi, ne devre arası, ne de sonrasında bazı yerlerden telefon gelmediğini kaydeden Ali Aydın, ''Sanırım bir yanlışlık var. Biz Karadenizli'yiz, ölümden ötesi yoktur. Ne devre arası, ne öncesi, ne sonrası hiç kimse bana telkinde bulunmamıştır. Sadece kötü bir maç yönettim. Buna hakkım yok mu Bir maçı da kötü yönetemez miyim '' diye konuştu. 
     Hakemlik yaptığı sürece kendisine gösterdikleri destek nedeniyle Ulusoy ve Yavuz'a teşekkür eden Aydın, kamuoyunda yanlış bir bilgilendirmeyi de düzeltmek istediğini anlattı. Aydın, Galatasaraylı Hakan Şükür'den forma istediği yönündeki iddialarla ilgili, ''Ben bu zamana kadar hiçbir takımdan ne forma istedim, ne de evimde A ya da B takımlarının rengi oldu'' dedi. 
     
     ULUSOY ''MÜKEMMEL İNSAN, GÜVENİLİR DOST'' 

     Basın toplantısının açılış konuşmasını yapan Futbol Federasyonu Başkanı Haluk Ulusoy, Ali Aydın'ı, aldığı karardan döndürmek için uğraştıklarını, ancak başarılı olamadıklarını belirterek, hizmetlerinden dolayı Aydın'a teşekkür etti. 
     Ali Aydın'ın, derbi maçta verdiği değil, vermediği kararlarla eleştirilmesi gerektiğini kaydeden Ulusoy, şöyle konuştu 
     ''Maçtan sonra beni arayarak istifa etmek istediğini söyledi. Ben de 1-2 gün düşenmesi ve toparlandıktan sonra karar vermesi gerektiğini anlattım. Kendisini Bülent Yavuz ile birlikte federasyona çağırıp bir kez daha görüştük. Ancak gelinen noktada, hakemliği bırakma kararından vazgeçmediğini gördüm. Sezon sonunda karar vermesini istedik. Zaten bizim disiplin talimatlarımız gereğince bu sezon kalan maçlarda karşılaşma yönetemeyecekti. Ama büyük bir olgunluk göstererek, kendi öz iradesiyle bu kararı aldığını, bundan sonra bizleri zor durumda bırakmamak için böyle davrandığını söyledi. Kendisine geçmişteki hizmetlerinden dolayı teşekkür ediyoruz. Başarılı hakemliğinin yanısıra mükemmel bir insan. Güvenilir bir dost. Kendisine her zaman güvenimiz sonsuzdur.'' Ali Aydın gibi hakemlerin kolay yetişmediğini ve bir maçta hata yaptı diye hakemlerin mesleğini bırakacağı yönünde bunun bir örnek oluşturmayacağını belirten Ulusoy, ''Kendisine herşey için teşekkür ediyoruz. Allah razı olsun. Hep başı dik oldu. Bundan sonra da öyle olacak. Maalesef ülkemizin kaderi bu. Göklere çıkardığımız insanları daha sonra yerden yere vuruyoruz. Bunun örneklerini daha önce de yaşadık. Bundan sonra da yaşayacağız. İnşallah bundan sonra düzelir'' dedi. 
     
     YAVUZ ''MANİ OLAMADIK'' 

     Futbol Federasyonu MHK Başkanı Bülent Yavuz da çok zor bir karar aldıklarını vurgulayarak, ''Gerekirse Ali Aydın gibi biz de görevi hemen bırakabiliriz'' dedi. 
     Aldığı karardan döndürmek için Ali Aydın ile görüştüğünü, ancak başarılı olamadığını belirten Yavuz, 3 yıl daha görev süresi bulunmasına karşın hakemliği bırakan Aydın için, ''Çok yakın bir zamana kadar böylesine erdemli bir davranış görmemiştim. Alışık olmadığımız bir karar. Türk futboluna çok hizmetleri oldu. Kendisine mani olamadık. Türk hakemliğinde bir abide olarak kalacak'' diye konuştu. 
     Hayali senaryolar ve komplo teorilerinin Türk hakemliğine zarar verdiğinden söz eden Yavuz, kendilerinin her türlü eğitim ve saha çalışmasını en üst düzeyde yerine getirdiklerini ifade ederek ''Ali Aydın'ın bence bu miladi kararından sonra, Türk hakemliği, ligde kalan bu 6 haftada herkesten moral ve destek bekliyor'' diye konuştu. 
     Yavuz ayrıca, hafta içinde Portekiz'de milli maç yönettikten sonra Ali Aydın'ın yeterince dinlenemeden derbi maça çıktığıyla ilgili bir soru üzerine, bu maçtan sonraki 4 günlük sürenin, Aydın'ın dinlenmesi için yeterli olduğunu, dünyada da bunun çeşitli örneklerinin bulunduğunu söyledi. 
     
     DUYGUSAL VEDALAŞMA 

     FIFA kokartlı hakem Ali Aydın'ın, hakemliği bırakma kararını açıkladığı basın toplantısı ve sonrasında, duygusal anlar yaşandı. 
     Futbol Fedarasyonu Başkanı Haluk Ulusoy ve MHK Başkanı Bülent Yavuz'un, duygularını açıkladıkları basın toplantısında zaman zaman gözlerinin dolduğu gözlendi. Aynı biçimde Ali Aydın da açıklamasını duygu dolu gözlerle yaptı. 
     Toplantı sonrası Ulusoy ve Yavuz, Ali Aydın'a sarılarak hizmetlerinden dolayı teşekkür etti. 
     Toplantı sonrası, federasyon yetkilileri ve yönetim kurulundan bazı üyeler, binanın önüne gelerek Ali Aydın'ı otomobiline kadar uğurladı. 

     
</TEXT>
</DOC>
