<DOC>
<DOCNO> 228135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/siyaset/siy11.html </URL>
<DATE> 2004/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu sonuca göre CHP başarısız ' 
</HEADLINE>
<TEXT>

   Seçim sonuçlarını Baykal'dan 'farklı' yorumlayan Derviş, 'Sonuç CHP için başarı değil' diye konuştu 
      ANKARA Milliyet 

   
   CHP Genel Başkan Yardımcısı Kemal Derviş, Genel Başkan Deniz Baykal'ın "CHP başarılı" açıklamasına katılmadığını belirterek, "Sonuç CHP için başarı değil, 'CHP oyunu artırdı' analizine katılamıyorum" dedi. Kıbrıs'ta çözüm için Annan Planı'nın kabul edilebileceğini söyleyen Derviş, kendisini "korkaklık"la suçlayan Şişli Belediye Başkanı Mustafa Sarıgül'ü de, "Beni YTP'ye çağırdı ama CHP'den kopmadım" diye eleştirdi. CNN Türk'te Eğrisi Doğrusu programına konuk olan Derviş özetle şu açıklamaları yaptı 
   CHP BAŞARILI DEĞİL Sonuç CHP için başarı değil. 2002 seçimleriyle kıyaslandığında 'başarısızlık değil' denilebilir. Ama bir şeyin altını çizmek lazım. 2002 zaten başarısızlıktı. DSP CHP olarak baktığımızda yüzde 30 - 35 olan sol eğilimli siyasal yelpaze 2002 seçimlerinde büyük yenilgiye uğradı. 
   SARIGÜL'E ELEŞTİRİ YTP ile temasta olduğum dönemde, bana en yakın isimler arasında yer alan Şişli Belediye Başkanı Mustafa Sarıgül 'CHP'den umut yok, mutlaka YTP'ye gir, seni 50 bin kişiyle karşılayacağız' dedi. Ben de 'Yok, bu iş CHP ile birlikte olur' dedim. 
   TÜRBANDAN RAHATSIZ OLMUYORUM Ben türbanlı kardeşimden rahatsız olmuyorum, kişisel tercih. Kendi yaşam tarzını tüm topluma zorla kabul ettirmek eğilimine girebiliyor. Türbanı siyasi simge olarak kullanan grupla eninde sonunda anlaşacağız. 
   CHP TEŞKİLATI EĞİTİMSİZ Hem AB'ye girelim diyoruz, hem de bir ilçe başkanı çıkıp eğitimsizlikten 'AB emperyalist' diyor. Bu yönde CHP'de hareketlilik başlayacak. Baykal da rahatsız ama kaynak sorunu var. 
   
   
   
</TEXT>
</DOC>
