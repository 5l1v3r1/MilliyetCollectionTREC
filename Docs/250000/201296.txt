<DOC>
<DOCNO> 201296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/yasam/yas02.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dere yatağındaki okul BATIYOR 
</HEADLINE>
<TEXT>

   Zemin etüdü yapılmadan Konya'da bir dere yatağına inşa edilen ilköğretim okulu, beş yılda tam 20 santimetre toprağa gömüldü 
      
   Konya Selçuklu'daki Bosna - Hersek Mahallesi'nde bulunan iki katlı Mustafa Necati İlköğretim Okulu tehlike altında. 
   Zemin etüdü yapılmadan bir dere yatağına inşa edilen okulun zemini, geçen beş yılda 20 santimetre çöktü. Koruma Derneği Başkanı İsa Şahin, okulun yıkılma tehlikesiyle karşı karşıya olduğunu öne sürerek, teslim edilen her okul için istenen 'eğitim yapılabilir' raporunun bu okul için nasıl verildiğini anlayamadıklarını belirtti. 
   Şahin, iki bin öğrenci bulunan okulun duvarlarında derin çatlaklar oluştuğunu ifade ederek, "Çatlakların küçük çaplı onarımla giderilemeyeceğini öğrendik. Defalarca başvurduğumuz yetkililerden bazıları 'Sorun çözülemez', bazıları da 'sorun halledilecek' dedi" diye isyan etti. 
   
   'Yıkılma tehlikesi yok' 
   Şahin, sınıfların bir kısmında ders yapmanın güçleştiğini, okulun zemin katını su bastığını da sözlerine ekledi. 
   İl Milli Eğitim Müdürü Mehmet Özer ise, teknik bir heyetin bugün okulda inceleme yapacağını belirtti. Ana kolonlarda herhangi bir hasar oluşmadığının tespit edildiğini belirten Özer, şu açıklamayı yaptı 
   "Okul dere yatağı üzerinde ama yıkılma tehlikesi yok. Zemindeki göçmenin sıkıştırılmamış dolgudan kaynaklanabileceğini düşünüyoruz." 
   
   
</TEXT>
</DOC>
