<DOC>
<DOCNO> 202086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sontur32.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
"Biz, dünyanın neresinde olursa olsun baskı rejimlerine karşıyız" 
</HEADLINE>
<TEXT>

     Başbakan Recep Tayyip Erdoğan, Irak'ta bir baskı rejiminin sona erdiğini belirterek, ''Irak'ın bir an önce huzura, sükuna kavuşması şüphesiz ki bizleri de olumlu bir şekilde etkileyecektir'' dedi. 
     Başbakan Erdoğan, Ankara'ya hareketinden önce Atatürk Havalimanı Basın Konferans Salonu'nda, Irak'ın devrik Devlet Başkanı Saddam Hüseyin'in yakalanmasına ilişkin bir açıklama yaptı. 
     Saddam Hüseyin'ın yakalanmasıyla, Irak'ta başlamış ve fiilen bitmiş olan savaş sürecinin, şimdi de sembolik olarak bittiğini belirten Erdoğan, ''Biz, dünyanın neresinde olursa olsun baskı rejimlerine, dikta rejimlerine karşıyız'' dedi. 
     Erdoğan, sözlerini söyle sürdürdü 
     ''Irak'ta da bir baskı rejimi böylece sona ererken, şu anda Irak'ta gerek demokrasi noktasında, gerek insan hakları noktasında, gerek barış sürecini etkileyecek zenginlikler noktasında, altyapının müsait olduğuna olan inancımız tam. Tabii bu süreç ne kadar olur, onu kestirmek kolay değil. İnandığımız bir gerçek var, o da şudur Bir an önce Irak'ın kendi toprak bütünlüğüne saygılı olmak kaydıyla, Irak'ın tüm zenginliklerinin Irak halkına ait olduğunu kabul etmek suretiyle, teknik unsurlar birbirlerine karşı baskı oluşturmadan, dayanışma içerisinde, dünya milletleri arasında yerini en kısa zamanda alması temennisindeyiz.'' Irak'taki bir huzursuzluğun Türkiye'yi de olumsuz etkileyeceğini ifade eden Erdoğan, ''Irak'ın bir an önce huzura, sükuna kavuşması şüphesiz ki bizleri de olumlu bir şekilde etkileyecektir'' dedi. 
     Erdoğan, bugüne kadar olduğu gibi gelecekte de Irak halkını yalnız bırakmayacaklarını ifade ederek, şunları kaydetti 
     ''Devlet olarak, hükümet olarak, millet olarak, bundan sonra da Irak'ın, Irak milletinin yanında olacağız. Bunu açık ve net olarak söylüyorum. Gerek daha önceki tespitlerimizde, nasıl 'Fiziki yapılanmasında bütün gücümüzle Irak halkının yanındayız' dediysek, siyasi yapılanmasında da mevcut birikimimizle her zaman yanında olacağız. Nitekim, insani yardım konusunda Türkiye'nin Irak'a katkıları malumunuzdur. Bu, bundan sonra da artarak devam edecektir. Bu yeni dönemin tüm Irak halkı için, insanlık için hayırlı olmasını diliyorum.'' 
     
     KKTC'DEKİ SEÇİM 
     Başbakan Erdoğan, bir gazetecinin, ''KKTC'deki genel seçim sonuçlarını nasıl değerlendiriyorsunuz, seçimler sırasında iktidar ile muhalefet partileri arasında kargaşa yaşandı, bu konudaki görüşünüz nedir'' sorusu üzerine, şunları kaydetti 
     ''Şu anda gelen seçim sonuçları, henüz yüzde 60 civarında. Kıbrıs'ta kesin neticeler belli olmadan herhangi bir yorum yapmak doğru olmaz. Fakat, daha önce de söylediğim gibi, çıkacak netice, bizim için saygın bir neticedir. Ama çirkin hadiselerin olması demokrasiyle bağdaşmaz. Bunu kabullenmek mümkün değildir. Hangi taraftan gelirse gelsin çirkindir. Çıkacak neticeyi kabullenmek tarafların da demokrasiye olan saygısının bir ifadesidir.'' Başbakan Erdoğan, seçim sonuçlarının başa baş gittiğinin hatırlatılması ve bunun Türkiye'nin politikasına etkisinin sorulması üzerine de, ''Kamuoyu araştırmalarında böyle bir şey gözüküyordu. Ortada bir hava vardı. Temennimiz odur ki, taşkınlıklara fırsat vermeden Kıbrıs halkı sonuçları kabul etsin. Hayırlara vesile olsun'' ifadesini kullandı. 
     Erdoğan, Irak'ın devrik Devlet Başkanı Saddam Hüseyin'in yakalanmasının Irak'ın yeniden yapılanmasına etkisinin ne olacağına ilişkin bir soru üzerine de, ''Bu konuda yorum yapmak çok erken. Onu biraz zamanın hakemliğine bırakmak lazım. Zaman, bu konuda en ideal yorumu yapacaktır'' diye konuştu. 
     
</TEXT>
</DOC>
