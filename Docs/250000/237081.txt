<DOC>
<DOCNO> 237081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/spor/axspo03.html </URL>
<DATE> 2004/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ruhları kalmamış 
</HEADLINE>
<TEXT>


Galatasaray Teknik Direktörü Hagi, İstanbulspor maçının hemen ardından yönetimle bir toplantı yaptı, futbolcuları şikayet etti. Rumen çalıştırıcının, "İşi iyice bırakmışlar. Yazık " dediği öğrenildi 

ERHAN TELLİ 


Statta acil toplantı 
GALATASARAY Teknik Direktörü Hagi, futbolcuları yönetime şikayet etti. İstanbulspor maçının ardından Atatürk Olimpiyat Stadı'nda bir toplantı yapan Rumen çalıştırıcının, burada oyuncuların performansı konusunda dert yandığı, öfkesini dile getirdiği öğrenildi. Hagi'nin, İkinci Başkan Ergun Gürsoy ile diğer yöneticilere, "Bunların ruhları kalmamış" diyerek oyuncuları tenkit ettiği vurgulandı. 

'İnsan biraz düşünür' 
LİGİN son haftalarına girilirken bile hiçbirinin hevesinin kalmamasından dert yanan Galatasaray Teknik Direktörü'nün, "Ligin bitimine iki hafta kalmış, h l koşmuyorlar. İnsan, gidecek miyim yoksa kalacak mıyım diye biraz düşünür ve kendini ispatlamaya çalışır" dediği ifade edildi. Genç teknik adamın, "İşi iyice bırakmışlar. Yazık " dediği, İstanbulspor önünde sadece Necati'yi beğendiğini söylediği belirtildi. 

Çoğunluğu gidecek 
HAGİ'NİN, Trabzonspor maçının ardından geniş kapsamlı bir rapor hazırlayacağı ve şu anki mevcut takım kadrosundan ancak 10 kişinin yeni sezonda kalabileceği öğrenildi. Bu arada, Rumen teknik adamın, "Tok olan varsa gelsin, söylesin. Bizi engellemesin" sözleriyle bazı eski oyuncuların ismini yeniden gündeme getirdiği ve bu oyuncuların da topun ağzında olduğu kaydedildi. 

Hagi'nin öfkesi 

'Buna izin vermem' 
HAGİ, İstanbulspor maçının ardından soyunma odasında da esti, köpürdü. Galatasaray çalıştırıcısının, oynanan oyundan hiç memnun kalmadığını dile getirerek, "Ben sizlerden kazanmanızı beklerdim. Ama bugün burada olmayanlar vardı. Kafaları herhalde başka bir yerdeydi. Böyle sorumsuzlukları kabul edemem. Buna bir daha izin vermem" dediği öğrenildi. 

Yanlışları anlattı 
RUMEN teknik adamın oyuncularına hatalarını aktararak, "Herkes kendi muhasebesini yapsın ve düşünsün. Sorunun nereden kaynaklandığını bulsun. Trabzon karşısında herkesi sahada gerçek kimliğiyle görmek istiyorum" ifadesini kullandığı belirtildi. Hagi'nin, şaibe dedikoduları yüzünden oyuncularını, "İyi oynamalıyız ve yenmeliyiz" diye uyardığı kaydedildi. 

Öncelik savunmada 

Hagi'nin ilk tercihi 
TRANSFER konusunda çalışmalarını sürdüren Galatasaray'da Teknik Direktör Hagi'nin öncelikli olarak yabancı savunmacı istediği öğrenildi. Yönetimin, bu isteğe olumlu yanıt verdiği, bu transferin hemen ardından iyi bir 10 numara alınacağı kaydedildi. Sarı-Kırmızılılar, forvet konusunu da ikinci plana attı. 

Lig sonu bekleniyor 
YÖNETİMİN, liglerin bitimiyle birlikte Avrupa'da satışa çıkarılacak oyuncuların listesini bekledikleri ve transferi, boşta kalan oyuncuların durumlarına göre yapacakları belirtildi. Chelseali Hasselbaink konusundaki ısrarını sürdüren Galatasaray'ın, İngiliz kulübünden haber beklediği öğrenildi. 

Taffarel mat etti 

İSTANBULSPOR ile 2-2 berabere kalan Galatasaray, Trabzonspor karşılaşmasının hazırlıklarına dün başladı. Sarı - Kırmızılılar'da ilk 11'de yer alanlar ile Ayhan, yenilenme çalışması, diğerleri ise çift kale ile şut idmanı yaptı. Çift kalede Taffarel'in yer aldığı takım, Hagi'nin takımını mağlup etti. Antrenmanı az sayıda taraftar izlerken, Prates'in oğlu David de antrenmana neşe kattı. 

Emre bombası 

Inter'de gözden düşen futbolcunun bir sezon için Aslan'a geleceği iddia edildi 

RAŞİT ALTUN 


Sürpriz hazırlığı 
100. yılında şampiyonluğu hedefleyen Galatasaray, transferde takıma birkaç yıldız getirerek, taraftarı tribünlere çekmek istiyor. Daha önce Okan Buruk'un Sarı - Kırmızılı kulübe kazandırılacağı spekülasyonlarıyla çalkalanan Cim - Bom'un, Emre Belözoğlu bombasını patlatmaya hazırlandığı öğrenildi. 

Bir yıllık kiralık 
YÖNETİMİN, Inter'de gözden düşen eski futbolcusu Emre Belözoğlu'nu bir yıllığına kiralayıp, yeniden Galatasaray formasına kavuşturmayı planladığı ifade edildi. İtalyan ekibiyle 2007'ye kadar sözleşmesi bulunan Emre'nin nabzını yoklayacak olan yönetim, daha sonra Inter'in kapısını çalacak. 


</TEXT>
</DOC>
