<DOC>
<DOCNO> 222991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/spor/spo03.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'ın askeri olacağım 
</HEADLINE>
<TEXT>

   Canaydın ile birlikte seçime hazırlanan Ergun Gürsoy, başkana haksızlık yapıldığını söyledi, "100. yılı adımıza layık yaşamak istiyoruz" diye konuştu 
      ÖZEL RÖPORTAJ HALİL ÖZER 

   
   Yeniden işbaşında 
   GALATASARAY'IN efsane yöneticilerinden Ergun Gürsoy yeniden işbaşı yapıyor. 20 Mart seçimlerinde Özhan Canaydın ile birlikte hareket edecek olan Gürsoy, başkanı göklere çıkarıp, "Ben onun gibi özverili bir insan görmedim. Ayrıca kendisine karşı bilerek ya da bilmeyerek çok acımasız davranıldığını düşünüyorum" dedi. Kendisinin de zamanında Canaydın'a kötü davrandığını belirten Gürsoy, "Ama o hiç kötülük yapmadı. Ona borçluyum. Önce oğlum, şimdi de ben hizmetindeyim. Artık işlerim de rahat. İki sene burada askerlik yapacağım" dedi. 
   
   'Terim de haklı' 
   CANAYDIN'IN en çok tenkit edildiği konu olan futbola değinen Gürsoy, "Bu eleştiriler de haksız. Terim, Canaydın yüzünden yalnız kalmadı. Kendisi o şartla geldi. Futbol şubesini istemedi. İşler kötü gidince de Terim suçsuz, Canaydın suçlu. Böyle şey var mı Her şeyi Terim'in kendisi yaptı" dedi. Ergun Gürsoy şöyle devam etti "Ama Terim'in de haklı olduğu bir nokta var. İstenilen oyuncuları alamadı. Çünkü Galatasaray'a gelmek istemediler. Faruk Süren ve Mehmet Cansun o kadar çok oyuncuyla mahkemelik oldular ki, Galatasaray'ın Avrupa'da kredisi sıfıra indi." 
   
   'İsterse kalabilir' 
   TERİM'E kulüpte kimsenin git demediğini söyleyen Ergun Gürsoy, "Ama gitmek isterse dur demem. İsterse de kalabilir. Ancak kendi sınırlarına çekilmek kaydıyla. Bütün teknik direktörler ne yapıyorsa, o da onu yapacak. Yani statüsünün değişmesi şart. Yeri doldurulamayacak insan yoktur" diye konuştu. Canaydın'ın, Terim'e verdiği her sözü tuttuğunu vurgulayan Gürsoy, "Transfer dedi, transfer yaptı. 2 bin 500 kişiye borç ödedi. Galatasaray Kulübü yıllar sonra çek defterine sahip oldu. Ama bunlarla hiç övünmüyor. Palavra atmıyor" yorumunu yaptı. 
   
   'Bütçemiz de hazır' 
   SEÇİLMELERİ durumunda para sorunu yaşanmayacağını da vurgulayan Galatasaray'ın eski yöneticisi, "Canaydın bu kulübün kanını emen AIG hisselerini geri aldı. Hem de seçim garantisi olmadan. Bir Allah'ın kulu alacaklı yok. Sayın Cansun, Jardel'i 16 milyon dolara aldı, 3.5 milyon dolara sattı. H l o dönemden ödenmeyen borçlar var. Örneğin Batista" diye konuştu. Gürsoy şöyle devam etti "Zaten Cansun'un neden girdiğini bir türlü anlamıyorum. Dolapta peynir mi var Bizim parolamız ismimize layık bir 100 yıl yaşamak. Bunun bütçesi de hazır. 
   
   'Yerli isterim ama...' 
   "YERLİ hocadan yanaydım. Ancak Terim'den sonra bir yerli teknik adamın bu kulüpte büyük zorluk çekeceğini düşünüyorum. Buraya gelecek hocanın, Terim'in yarısı kadar başarılı olması gerekir. Bu yüzden 100. yılı da düşünerek dünyaca ünlü yabancı bir hoca düşünüyoruz. Şu anda bütçemiz bile belli. Zaten bu işe girmeden önce başkanla konuşup bütçemizi ayarladık. Her şey hazır." 
   
   'Cansun sözünü tutmadı' 
   "SAYIN Mehmet Cansun bana yönetimi için herhangi bir teklife yapamazdı. Bana eski dönemlerde verdiği hiçbir sözü tutmadı. Hem iş alanında, hem de Galatasaray'da. Bana düzgün davranmadı. Ayrıca bu söylediklerime itiraz ederse elimde her türlü belge mevcut. Gerekirse ortaya çıkarırım. Bu işe giren adam 100 milyon dolar bulmak zorunda. Teminatları ve nakitleri nasıl bulacak " 
   
   Cansun tehlikede    Beşiktaş ile Kamera Reklam arasında yapılan anlaşma yüzünden Siyah-Beyazlı kulübe 1.5 milyon dolar ödemesi gereken Galatasaray'ın başkan adayı için haciz kararı çıkarıldı 
   
   Üst mahkeme kararı 
   BEŞİKTAŞ Kulübü, 1 milyon 500 bin dolarlık alacağı için Galatasaray Kulübü eski Başkanı Mehmet Cansun'u mahkemeye verdi. İki yıl önce Mehmet Cansun'un sahibi olduğu Kamera Reklam ile Beşiktaş Kulübü arasında yapılan bir reklam anlaşması farklı boyutlara ulaştı. Siyah - Beyazlılar'ın havuzdan çekilmesi ile Kamera Reklam tazminat davası açmış ve kazanmıştı. Buna göre de Mehmet Cansun, Beşiktaş'tan 1 milyon 150 bin doları nakit olarak aldı. Ancak Beşiktaş parayı ödemesine rağmen işin peşini bırakmadı. Dava üst mahkemelere götürüldü. 
   
   İflası da istendi 
   YARGITAY, Cansun lehine mahkemede verilen kararı bozdu. Ayrıca ödenen paradan sadece 184 bin dolarının Cansun'da kalması ve geri kalan miktarın Beşiktaş'a geri verilmesi kararlaştırıldı. Mehmet Cansun ise kalan 903 bin doları geri ödemedi. Beşiktaş'ın avukatları taksit yapılmasını teklif etti. Ama bu da Cansun tarafından geri çevrildi. Para faizlerle birlikte 1.5 milyon dolara ulaştı. Beşiktaş Kulübü son çare olarak haciz kararı için mahkemeye başvurdu. Ayrıca da Cansun'un sahip olduğu Kamera Reklam'ın iflasını mahkemeden istedi. 
   
      Gol şov 7-0    ÇAYKUR Rizespor maçının hazırlıklarını sürdüren Galatasaray dün akşam Beylerbeyi ile oynadığı özel karşılaşmayı 7 - 0 kazandı. İyileşen Hasan Şaş ve Ümit Karan'ın da forma giydiği maçta Sarı - Kırmızılılar'ın gollerini Ümit Karan 3 , Necati 2 , Sabri ve Emrah kaydetti. Maçta oynamayan Ergün, Mondragon ve Volkan ise salonda çalıştı. 
   
   Listesi şekillendi    BAŞKAN adayı Mehmet Cansun liste çalışmalarını sürdürüyor. Yönetim Kurulu'nda görev vermeyi düşündüğü isimleri yarın Abdürrahim Albayrak'ın ofisinde düzenleyeceği bir basın toplantısıyla açıklayacak olan Cansun ikna turlarına devam ediyor. Tuncer Hunca, Eren Talu, Eşref Hamamcıoğlu, Sedat Doğan, Mümtaz Tahincioğlu, Özcan Çetinsoy, Yiğit Şardan ve Jerfi Fıratlı'nın listeye girmesine kesin gözüyle bakılıyor. 
   
   Hertha iddiası       
   Terim'in peşinde 
   BERLİN'DE yayınlanan B.Z gazetesi, Hertha Berlin Kulübü'nün Teknik Direktör Fatih Terim'in peşinde olduğunu ileri sürdü. Gazetede, "Gizli Hertha Türk antrenör Terim'i istiyor" başlığıyla verilen haberde, Alman takımını şu anda çalıştıran Hans Meyer'in sezon sonunda kulüpten ayrılmayı düşündüğü, bu nedenle de Terim'in göreve gelmesi için çalışmaların hızlandığı yazıldı. 
   
   'Taraftar artar' 
   GALATASARAY ile yollarını ayıran Fatih Terim'in, kendisine yapılan teklife "20 Mart'tan sonra görüşelim" yanıtını verdiğini de belirten gazete, bu transferin gerçekleşmesi halinde Hertha'nın Türkler'den dolayı beş bin taraftar daha kazanacağını ifade etti. Haberde Terim'in yanında iki Türk oyuncuyu da getirebileceği, bu isimlerin Ümit Karan ile Volkan olduğu iddia edildi. 
   
   Duayenler de destek verdi    DİSİPLİN Kurulu Başkanı Orhan Yüce ve 20 kadar duayen, önceki gece Başkan Özhan Canaydın'la bir araya geldi. People Restaurant'taki buluşmada Canaydın'ın düşüncelerini dinleyen Yüce ve arkadaşları kongrede destek kararı aldılar. Bu arada 1905 Galatasaraylı İşadamları Derneği, bu akşam 19.30'da Dedeman Otel'de başkan adaylarını biraraya getirecek. 
   
   Adres Lütfi Kırdar    SARI - Kırmızılı kulüpte toplam 3 bin 800 üyenin aidatını yatırması ve yaklaşık 3 bin civarındaki üyenin kongrede oy kullanacak olması nedeniyle, olağan kongrenin Lütfi Kırdar Kongre Sarayı'nda yapılması ihtimali belirdi. Üyelerin, Galatasaray Lisesi'ne sığmadığı, bu nedenle Genel Kurul'un yerinin değişebileceği kaydedildi. 
   
   Henüz veda yok    ÇAYKUR Rizespor maçında son kez takımın başında sahaya çıkacak olan Fatih Terim'in henüz Florya'daki mesai arkadaşlarıyla vedalaşmadığı öğrenildi. Çalışanların veda yemeği teklifini geri çeviren tecrübeli teknik adamın, "Şimdi veda değil, çalışma zamanı. Önümüzde çok önemli bir maç var. Rizespor sınavına konsantre olmalıyız" karşılığını verdiği öğrenildi. 
   
   
</TEXT>
</DOC>
