<DOC>
<DOCNO> 218487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sondun03.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
G-15 zirvesi Venezüella'da başladı... 
</HEADLINE>
<TEXT>

     Gelişmekte olan ülkeler G-15 zirvesi Venezüella'nın başkenti Caracas'ta başladı. 
     Zirvenin başlangıcında Venezüella Cumhurbaşkanı Hugo Chavez'in görevden alınmasını isteyen göstericilerle Ulusal Muhafız birliklerine bağlı askerler arasında çıkan çatışmada, 1 kişinin öldüğü, en az 26 kişinin yaralandığı bildirildi. 
     Zirvenin yapıldığı Hilton Oteli'nden birkaç kilometre uzaktaki bir bulvarda başlayan gösterilere, yakındaki askeri birliklerin göz yaşartıcı gaz kullanarak müdahale ettikleri gözlendi. Gösteriler sırasında, çok sayıda göstericinin askeri polisin üzerine taş attıkları, bazı göstericilerin ise araba lastikleriyle çöp kutularını ateş vererek bir ana yolu trafiğe kapattıkları belirtildi. 
     Hastane yetkilileri gösterilerde 65 yaşında bir erkeğin öldüğünü, en az 26 kişinin yaralandığını kaydettiler. 
     Chavez, G-15 zirvesinin açılışında yaptığı konuşmada, ABD ve AB ülkelerini, ''Bir yandan fakir ülkelerden, kuzeyden gelecek ithal mallarının girişini yasaklayabilecek her türlü engeli kaldırmalarını isterken, bir yandan da milyarlarca dolarlık destek kredileri vererek 3. Dünya ülkelerinin ürünlerini engellemekle'' suçladı. 
     
</TEXT>
</DOC>
