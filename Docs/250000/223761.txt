<DOC>
<DOCNO> 223761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/soneko35.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorlu Enerji'den Kayseri'ye elektrik santrali... 
</HEADLINE>
<TEXT>

     Zorlu Enerji Elektrik Üretimi Otoprodüktör Grubu A.Ş, dördüncü elektrik santralini Kayseri'de kuruyor. 
     Zorlu Enerji'nin Kayseri Organize Sanayi Bölgesi'nde OSB kuracağı doğalgaz çevrim santralinin temeli, düzenlenen törenle atıldı. 
     Zorlu Enerji Genel Müdürü Erhan Çetinok, törende yaptığı konuşmada, Bursa, Lüleburgaz ve Ankara'dan sonra Kayseri'de kuracakları elektrik santralinin Türkiye'nin ikinci büyük çevrim santrali olacağını belirtti. 
     Kayseri'ye kurulacak olan 155 Megavat gücündeki santral için 90 milyon dolar yatırım yaptıklarını bildiren Çetinok, Kayseri santrali ile toplam kurulu güçlerinin 211 Megavat'tan 366 Megavat'a çıkacağını, 2006'ya kadar güçlerini 500 Megavat'a çıkarmayı planladıklarını söyledi. 
     OSB Yönetim Kurulu Başkanı Ahmet Hasyüncü de, göreve geldiklerinde sanayiciye ucuz arsa ve ucuz enerji temin etmeyi amaç edindiklerini anlattı. Zorlu enerji ile yaptıkları 3 yıllık anlaşma ile sanayicinin ucuz, temiz ve kesintisiz elektrik alacağını kaydeden Hasyüncü, anlaşma süresince Zorlu Enerji'den piyasa fiyatlarından yüzde 15 daha ucuz elektrik alacaklarını, böylece OSB sanayicisinin ayda 750 milyar lira, Hacılar Organize Sanayi Bölgesi ile birlikte ayda 1.5 trilyon lira tasarruf yapmış olacağını ifade etti. 
     AK Parti Kayseri Milletvekili Mustafa Elitaş ise Kayseri sanayisinin çok hızlı geliştiğine dikkati çekerek, rekabetin artması için enerji fiyatlarının ucuzlaması gerektiğini belirtti. 
     Vali Yardımcısı Cengiz Ata ve AK Parti Kayseri Milletvekili Mustafa Duru ile sanayicilerin katıldığı törende, konuşmaların ardından dualar okunarak santralin temeli atıldı. 
     
</TEXT>
</DOC>
