<DOC>
<DOCNO> 218903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sondun08.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
"Dünyanın en büyük canisi" yargılanıyor... 
</HEADLINE>
<TEXT>

     Belçika adaleti, 8 yıl süren hazırlıklardan sonra, ''dünyanın en büyük canisi'' olarak nitelendirilen Marc Dutroux'yu yargılamaya bugün başlıyor. 
     Çok sayıda çocuğu kaçırmak, tecavüz etmek ve öldürmek ithamıyla Arlon Ağır Ceza Mahkemesi'nde, 12 kişilik halk jürisi önünde yargılanacak sanıklar arasında, Dutroux'nun suç ortakları olan karısı Michelle Martin ile Michel Lelievre ve Michel Nihoul isimli şahıslar da bulunuyor. 
     Marc Dutroux 47 , işlediği suç ve cinayetlerle Belçika'da adli ve siyasi yapının değişmesine, çok sayıda bakanın istifasına ve yüzbinlerce insanın portesto gösterisine neden oldu. 
     İlk olarak 1986 yılında, karısı ile birlikte, çocuk kaçırmak ve tecavüz ithamlarıyla tutuklanan Dutroux, 1989'da, 13.5 yıl ağır hapis cezasına çarptırılırken, karısı Michelle Martine'e 5 yıl hapis cezası verildi. 
     Belçika adalet sisteminin ''inanılması güç çizgisi'', üst düzeydeki insanların da katıldığı bir ''sübyancılar çetesi''nin söz konusu olduğu iddialarına rağmen, mahkumiyetinden 3 yıl sonra, 1992'de, Dutroux'nun hapisten çıkmasını sağladı. Dönemin Hıristiyan Demokrat Adalet Bakanı Melchior Wathelet, Savcılığın itirazlarına rağmen, Dutroux'nun koşullu olarak tahliyesini onayladı. 
     Belçika'da, 1995 yılında çok sayıda kız çocuk kaçırılırken ve kaybolurken, Dutroux, yıl sonunda, bir kamyon hırsızlığı dosyası çerçevesinde tutuklandı ve 3 ay hapis yattı. Dutroux'nun Mart 1996'da tahliyesinden sonra da çocuk kaçırma olayları devam etti. Bu süreçte Dutroux'dan şüphelenen Belçika polisi, sabıkalının evinde yaptığı aramalardan sonuç alamadı, ancak daha sonra, polisin aradığı evin gizli bir bölümünde kaçırılan bazı çocukların o günlerde canlı olarak bulunduğu, Dutroux hapisteyken de çocukları evinde tutsak bulundurduğu, Julie Lejeune 8 , Melissa Russo 8 , An Marchal 17 ve Eefje Lambrecks'in 19 açlık ve bakımsızlıktan öldükleri ortaya çıktı. 
     Marc Dutroux'nun hapisten çıkmasının ardından kaçırılan Sabine Dardenne 12 ve Laetitia Delhez 14 isimli çocuklar aranırken, 12 Ağustos 1996'da Dutroux, Martin ve Lelievre şüpheli görülerek tutuklandılar. Sanıklar birbirlerini itham ederek bazı itiraflarda bulundular ve öldürdükleri 4 çocuk ile bir adamın cesetlerinin gömülü olduğu yeri gösterdiler. Cesetler Dutroux'nun evinin bahçesinde bulunurken, son olarak kaçırılan iki çocuk Sabine ve Laetitia kapatıldıkları hücrelerden kurtarıldı. 
     Başkent Brüksel'de 300 bin kişi, 20 Ekim 1996'da, ülke tarihinde görülmemiş bir yürüyüşle adalet sistemini protesto etti. Dutroux, 23 Nisan 1998'de, adliyeden firar etmeyi başardı, ancak aynı gün yakalandı. 
     Dutroux'nun Ağır Ceza Mahkemesi'nde bugün başlayacak yargılamasının 2 ila 3 ay sürmesi bekleniyor. Mahkeme, 500'e yakın şahidi dinleyecek. Kaçırılan ve öldürülen çocukların ailelerinin bazıları, adalete inanmadıkları ve büyük bir ''sübyancılar çetesi''nin ortaya çıkarılmasının engellendiği görüşüyle oturumlara katılmayacaklarını duyurdular. 
     Dutroux çetesi tarafından kaçırılarak 80 gün mahsur bırakıldıktan sonra tesadüfen kurtarılan Sabine Dardenne de dinlenecek şahitler arasında yer alıyor. 
     Dutroux duruşmaları için özel mahkeme salonu inşa eden Belçika, yargılamanın yapılacağı kentte büyük güvenlik önlemleri aldı. Oturumlar binlerce yabancı gazeteci tarafından da izlenecek. 
     
</TEXT>
</DOC>
