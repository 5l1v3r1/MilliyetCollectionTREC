<DOC>
<DOCNO> 200622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sonspo01.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum Transfer istiyorum 
</HEADLINE>
<TEXT>

     Birinci Süper Lig'de Ankaragücü karşısında 4-1'lik galibiyetle sahadan ayrılan Fenerbahçe'nin Teknik Direktörü Christoph Daum, takımın performansından memnun olmadığını söyledi. 
     Daum, karşılaşma sonrasında yaptığı basın toplantısında, futbolda sonucun önemli olduğunu belirterek, ''Tüm takımı kutluyorum. Özellikle büyük yetenek olan Olcan'ın girdiği pozisyonda golü yapmasını isterdim. Kendine olan güveni artacaktı. Kendisini tebrik ediyorum. Büyük bir gelecek var'' diye konuştu. 
     Maç içinde hatalar yaptıklarını vurgulayan Daum, sözlerini şöyle sürdürdü 
     ''Özellikle takım atağa kalktığı zaman yapılan pas hataları var. Bunları aşağı çekmemiz lazım. Bazı pozisyonlarda rakibe yakın olmasını bilemedik. Tabii ki Ümit ve Selçuk'un attığı gollere seviniyorum. Oyuncu gol attığı zaman, kendisine güveni geliyor. Kalede Volkan'ı tercih etmemdeki neden, onun hafta içindeki antrenmanlarda gösterdiği performansını ödüllendirmekti. Recep ve Volkan arasında çok büyük bir fark yok.'' Teknik Direktör Daum, transferler konusunda da, ''Transfere ihtiyaç olduğunu düşünüyorum. Bu tür konuları kamuoyu önünde değil, başkanla konuşmayı tercih ediyorum. Kaleci transferi de kaliteye bağlı'' dedi. 
     Basın toplantısında hakemlere de sitem eden Alman teknik adam, ''Her maçımızı 12 kişiye karşı oynuyoruz gibi geliyor bana. Sadece bugünkü maçta değil, çoğu zaman. Biz hakemlere düzgün şekilde davranıyoruz. Hakemler Galatasaray, Beşiktaş ve diğer takımların maçlarında daha değişik kararlar veriyorlar. Bizim maçlarda ise daha değişik kararlar veriyorlar'' açıklamasında bulundu. 
     
     ANKARAGÜCÜ CEPHESİ 
     Ankaragücü Teknik Direktörü Rıza Çalımbay da, maçtan sonra yaptığı açıklamada, Fenerbahçe'yi bir süre çok iyi kontrol ettiklerini belirterek, ''Böyle goller yenilirse, böyle yenilgi normal'' dedi. 
     Rakibe ölü toplar dışında pozisyon vermediklerine dikkati çeken Çalımbay, ''Ölü toplarda çok bariz ve basit hatalar yaptık. Defansta hatalar yaptık. Kalan iki maçımızı en iyi şekilde bitirmeye çalışacağız. Eksiklerimiz var. Takımın başına geleli henüz 1-2 hafta oldu. Hatalarımızı düzeltmeliyiz'' diye konuştu. 
     Hakem Ali Aydın'ı da eleştiren Çalımbay, ''Ali Aydın'ı kazanmaya çalışıyoruz. Bu kadar basit hatalar yapmaması gerekir. Fenerbahçe lehine kritik yerlerde fauller verdi. Ülkemizin en iyi hakemini kazanmak isterdik. Onun adına üzüldüm'' açıklamasında bulundu. 
     Karşılaşmanın hakemi Ali Aydın, maç sonrasında basın mensuplarına yaptığı açıklamada, ''Bir şanssızlık yaşadık, ancak geri döndük. Heyecan yoktu. Benim için rahat bir maç oldu. Her iki tarafı da kutluyorum'' dedi. 
     
     MAÇTAN NOTLAR 
     - Ankaragücü-Fenerbahçe maçının hakemi Ali Aydın futbolculara kart gösterdiğinde, 2 yardımcı hakem, 4. hakem ve gözlemcinin not tuttuğu gözlendi. 
     - Fenerbahçe, rakibini en son 1998-1999 sezonunda 4-2 yenerken, 4 sezon sonra Ankara'da maç kazanmayı başardı. 
     - Ligde son 4 haftadır galip gelemeyen İstanbul'un sarı-lacivertli ekibi, Ankaragücü karşısında aldığı 4-1'lik galibiyetle kötü gidişe son verdi. 
     
</TEXT>
</DOC>
