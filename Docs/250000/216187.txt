<DOC>
<DOCNO> 216187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sondun03.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat "Bu kez başaracağız gibi görünüyor" 
</HEADLINE>
<TEXT>

     KKTC Başbakanı Mehmet Ali Talat ABD'nin Güney Kıbrıs Büyükelçisi Michel Klosson ile biraraya geldi. 
     Başbakan Talat, Cumhuriyetçi Türk Partisi CTP genel merkezinde yapılan görüşmede, müzakerelerin başlayacak olmasından duyduğu memnuniyeti ifade ederek, ''zor bir sürece girildiğini, yapılacak çok iş bulunduğunu, ancak bu kez başarılacak gibi göründüğünü'' belirtti. 
     Talat, bu noktaya gelinmesinde ABD'nin ortaya koyduğu çabaları memnuniyetle karşıladıklarını belirtti ve ''katkılarının bu süreçte de devam edeceğini ümit ettiklerini, çünkü buna ihtiyaç olacağını'' söyledi. 
     Kıbrıs sorununu çözme yönündeki kararlılıklarını da yineleyen Talat, çok çalışmak gerektiğini ve adil bir anlaşmaya varmak için elden gelenin en iyisini yapacaklarını kaydetti. 
     Klosson da, ''süreçten ve tarafların adil ve yaşayabilir bir çözüm hedefiyle müzakereye oturacak olmasından memnun olduklarını'' belirterek, görüşmelerin olumlu sonuçlanacağından ümitli olduğunu söyledi. 
     ''Görüşmelerin sonunda varılacak adil ve kalıcı çözümün her iki tarafta da uygulanacak referandumda halkın desteğini almasını arzuladıklarını, başarının ölçütünün bu olacağını'' dile getiren Klosson, BM Genel Sekreteri Kofi Annan'ın çabalarını, girişimlerini desteklemeye devam edeceklerini kaydetti. 
     
</TEXT>
</DOC>
