<DOC>
<DOCNO> 231701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonsiy12.html </URL>
<DATE> 2004/04/15/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
NATO Komutanı Johnson "En büyük tehdit terörizm..." 
</HEADLINE>
<TEXT>

     NATO Güney Bölge Komutanı Oramiral Gregory Johnson, terörizmin bugün en büyük zorluk ve tehdit olduğunu belirterek, ''Bir arada çalışmazsak, ortak bir gücümüz de olamaz'' dedi. 
     Oramiral Johnson, kafalarda değişiklik yapılmazsa, NATO'nun ileriki günlerde başarılı olamayacağını, yeni tehditlere adapte edilmesi ise için çok fazla çalışma gerektiğini söyledi. 
     Kara Harp Okulu'nun 13 Mart Konferans Salonu'nda düzenlediği ''Uluslararası Liderlik Sempozyumu'' devam ediyor. 
     NATO Güney Bölge Komutanı Oramiral Johnson, ''21'nci Yüzyılda NATO Liderlik Sayesinde Krizden Dönüşüme'' adlı özel sunumunda, uluslararası ilişkiler ve uluslararası güvenlikte tek ve sabit olanın ''değişim'' olduğunu dile getirdi. 
     Soğuk savaşın ardından pek çok akademik çalışmanın ''artık NATO'nun sonunun geldiğini'' haber verdiğine dikkati çeken Oramiral Johnson, şöyle konuştu 
     ''NATO, kendisini sadece kolektif savunmaya yoğunlaşmış bir kurumdan, kolektif güvenlik uygulayan bir kuruma dönüştürmüştür. 
     Barış İçin Ortaklık BİO ve Akdeniz İşbirliği programları vasıtasıyla, kendi alanının dışında bölge güvenliğine hizmet edecek harekatlar icra etme istekliliği sayesinde, güney bölgesinin Balkan harekatları ve Aktif Çaba Harekatı ile ispat edildiği üzere ve Prag Kabiliyetler Taahhüdü ve NATO Müdahale Kuvveti gibi süregelen açılımlarla, NATO, yeni uluslararası güvenlik ortamının soğuk savaş sırasında karşı karşıya olduğu ortama kıyasla çok daha kompleks olan bir güvenlik ortamının getirdiği olağanüstü güvenlik sorunlarıyla başa çıkabilmek için, kendini dönüştürebilme kabiliyetini göstermiştir.'' ''Terör tehdidine karşı ne yapacağız '' diye soran Oramiral Johnson, iki ordunun karşı karşıya geldiği durumdan çok farklı bir sürece girildiğini, ülkelerin ortak hareket edeceği karma faaliyetlere duyulan ihtiyacın arttığını söyledi. 
     -''ULUSLARARASI İŞBİRLİĞİ ŞART''- Globalleşmenin ikinci evresinin yaşandığı bugün, dünyanın artık çok küçüldüğünü, her yere bilgisayar teknolojilerinin girdiğini, yazılımların geliştiğini ifade eden Oramiral Johnson, sözlerini şöyle sürdürdü 
     ''NATO'nun asıl görevi, güvenliğin temini ve bölgesel bütünlüğün sağlanmasıydı. Bugün bunda değişiklikler oldu. Soğuk savaş modeli artık kalktı. Kimin iyi, kimin kötü olduğunu belirlemek çok zor. Tehditler çok komplike hale geldi. Terörizm, bugün en büyük zorluk ve tehdittir. Afrika ve Güney Asya'da artan nüfusun yanında, yönetim açısından da çok büyük boşluklar var. Özellikle Balkanlar'da suç olaylarında önemli artışlar var. 
     Terör, suç ve göç gibi tehditler işbirliği gerektiriyor. Bir ulus tek başına başarıya ulaşamaz. Birlikte hareket etmemiz, dönüşümlere adapte olmamız gerekiyor. Bu konuda 50 yıl içinde başarıya ulaşmalıyız. Bir arada çalışmazsak, ortak bir gücümüz olmayacaktır. Eski halimizle hareket edersek, başarılı olamayız. Değişime ayak uydurmalıyız. Maksimum şekilde beceri ve kapasitemizi kullanmalıyız. Kafamızı değiştirmezsek, NATO önümüzdeki günlerde başarılı olamayacaktır. '' NATO kapsamında kurulan NATO Müdahale Kuvveti'ne de değinen Oramiral Johnson, ''Dünyaya NATO burada ve görev yapmak istiyor demeliyiz. Bunu gerçekleştiremezsek başarısız oluruz'' dedi. 
     NATO'nun 21'nci yüzyılın tehditlerine adapte edilebileceğini belirten Oramiral Johnson, ''NATO, kendisini yeni tehditlere adapte edebilecektir. Ama bu çok fazla çalışma gerektiriyor'' diye konuştu. 
     -''ORDU, TOPLUMSAL DEĞİŞİME AYAK UYDURMALI''- Chicago Loyola Üniversitesi Siyasal Bilimler Bölümü Üniversiteler Arası Silahlı Kuvvetler ve Toplum Çalışma Grubu Başkanı Prof. Dr. John Allen Williams da, ''Postmodern Silahlı Kuvvetlerde Liderlik'' başlıklı özel sunumunda, soğuk savaşın ardından yaşanan bu ''postmodern çağda'' silahlı kuvvetlerin, görevleri, kuvveti, personeli ve korudukları sivil toplum ile ilişkilerinde değişikliklere uyum sağladığını anlattı. 
     Silahlı kuvvetlerin toplumsal değerlerdeki değişimi benimsemesi ve ayak uydurması gerektiğine dikkati çeken Prof. Dr. Williams, bu dönemde, en önemli tehdidin terörizim olduğunu, orduların küçük ve profesyonel hale geldiğini, askeri birimlerde çalışan sivil ve kadın sayısının arttığını, silahlı kuvvetlerin ve iç güvenlik konularıyla da ilgilenmeye başladığını kaydetti. 
     Askeri liderlerin askeri konularda olduğu gibi toplumsal ve siyasi konularla uğraşmak için eğitim ve mizaçla donatılması gerektiğini ifade eden Prof. Dr. Williams, askeri eğitimle uğraşanların bu yeni ortamda askeri liderlerin başarı için ihtiyaç duyacakları temel ve zihinsel esnekliği kazandırmaları gerektiğini söyledi. 
     -''DEĞER LİDERLİĞİ''- UNESCO Liderlik Kürsüsü Başkanı Prof. Dr. Adel Safty ise liderlik kavramının çoğu kez özel sektörde yönetimle, kamu sektöründe ve uluslar arası kurumlarda güç ve otorite ile karıştırıldığını ifade etti. 
     Liderliğin çalışmayı ve sabırlı olmayı gerektirdiğini dile getiren Prof. Dr. Safty, ''Liderliğin geçmişi, genel olarak maddi ve manevi olağanüstü başarılarla ölçülmüştür ve şimdi ekonomik ve yönetim performansına bakılmaktadır. Ama liderliğin geleceğini büyük ihtimalle benim 'değer liderliği' adını verdiğim, hangi alanda toplu çalışma yapılırsa yapılsın insan gelişimine değer katan liderlik belirleyecektir'' diye konuştu. 
     Sempozyuma, özel sunumların ardından ara verilirken, Kara Kuvvetleri Komutanı Orgeneral Aytaç Yalman ve Oramiral Johnson, katılımcılar adına Anıtyol'daki Atatürk Anıtı'na çelenk koydu, saygı duruşunda bulundu. 
     Katılımcılar daha sonra Kara Harp Okulu Müzesi'ni ve okulu da gezdi. 
     
</TEXT>
</DOC>
