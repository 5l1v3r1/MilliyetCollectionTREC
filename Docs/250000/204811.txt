<DOC>
<DOCNO> 204811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/son/sontur06.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ozhan Ceyhun 'Avrupa, Erdoğan'a sempatiyle bakıyor' 
</HEADLINE>
<TEXT>

     Avrupa Parlamentosu Üyesi, Almanya Sosyal Demokrat Parti Milletvekili Ozan Ceyhun, Türkiye'nin AB üyeliği için şansı bulunduğunu, Avrupa toplumunun özellikle Başbakan Erdoğan'a sempatiyle bakıldığını belirtti. 
     Ozan Ceyhun, bazı ziyaretlerde bulunmak üzere 25 yıl sonra geldiği doğum yeri Adana'da, AA muhabirine Türkiye'nin AB üyeliği hazırlıklarını değerlendirdi. 
     Ceyhun, Türkiye'nin, 2004 yılında AB üyeliği için müzakere günü alabileceğine inandığını belirterek, bunda en büyük faktörün Başbakan Erdoğan olduğunu bildirdi. 
     Türkiye'nin AB'ye kesin girip giremeyeceği konusunda yorumda bulunamamakla birlikte şanslı gördüğünü vurgulayan Ceyhun, şunları söyledi 
     ''Avrupa toplumunda Türkiye'nin üyeliğini istemeyen çoğunluk var ancak, üst düzey yetkililer, buna Almanya Başbakanı da dahil Başbakan Erdoğan'a ve AK Parti'ye sempatiyle bakıyor. Bu yüzden, AB üyeliğini Erdoğan'a hediye edebilirler. 
     Türkiye kara kaşı kara gözü için değil, Avrupa Birliği'nin çıkarları açısından da isteniyor. Çünkü, Müslüman bir ülkenin üyeliği AB'ye güç katacaktır. Özellikle 11 eylül saldırısının ardından Türkiye'nin üyeliği önemli rol oynamaya başladı.'' Ceyhun, Almanya ile diğer AB üyesi ülkelerin halkının duygusal yaklaşım nedeniyle Türkiye üyeliğine sıcak bakmadığını ancak, mantıklı düşünen üst düzey yetkililerinin görüşlerine de saygı duyduklarını anlattı. 
     Ceyhun, Türkiye'nin AB üyeliği için Laik Cumhuriyet'in ön koşul olduğuna işaret ederek, ''Laik Türkiye Cumhuriyeti olmasaydı, AB'ye üyelik söz konusu bile olamazdı'' dedi. 
     
     MİLLETVEKİLİ DOKUNULMAZLIĞI 
     Ceyhun, milletvekili dokunulmazlığına da değindiği açıklamasında, Türkiye'de parlamento üyelerinin dokunulmazlık zırhına bürünmelerinin doğru olmadığını savunarak, konuşmasını şöyle sürdürdü 
     ''Bunun yanı sıra AK Partili bir milletvekilinin de Adalete güvenmediğim için dokunulmazlığın kalkmasını istemiyorum şeklindeki sözlerini hayretle karşılıyorum. Eğer, ben bir milletvekili olarak Almanya'daki seçmenlerime bunu söylesem, bana Biz sizi adaleti düzeltin diye parlamentoya gönderdik, nasıl şikayet edersiniz diye sorarlar.'' Ceyhun, Adana'nın sorunlarına da değinirken, Türkiye'nin önde gelen illeri arasında yer alan bu kentin son yıllarda 5 hatta 6'ncı sıralara kadar düştüğünü, sorunların çözümü için ise milletvekillerine görev düştüğünü anlattı. 
     
</TEXT>
</DOC>
