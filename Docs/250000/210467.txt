<DOC>
<DOCNO> 210467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sontur13.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Balığı temizledikten sonra yıkamadan poşete koymak yasak... 
</HEADLINE>
<TEXT>

     Avrupa Birliği'ne uyum sürecinde, balıkçıların da yerine getirmek zorunda oldukları hijyen, teknik ve fiziki şartlar, bu sektörde faaliyet gösteren esnafı kara kara düşündürüyor. 
     Adana'da, İl Sağlık ve Tarım Müdürlükleri ile belediye görevlilerinden oluşan bir ekip, Saydam Caddesi'ndeki balık pazarında esnafı tek tek gezerek, uymak zorunda oldukları koşullarla ilgili tebligat dağıtıyor. 
     Başta hijyen koşullar olmak üzere çeşitli fiziki ve teknik koşulları içeren toplam 34 maddelik formda belirtilen kuralların yerine getirilmesi için 3 aylık süre tanınan esnaf, AB standartlarının çok sayıda balıkçıya kepenk kapattırabilecek nitelikte olduğunu söyledi. 
     AB standartlarına göre, balıkların satış yerlerinde ürünlerin sergilenip, satışa sunulduğu yarı kapalı, soğutmalı dolaplar bulunacak. Balıkların temizliğinde mutlaka dezenfekte edilmiş kesiciler kullanılacak. Dezenfekte maddeleri, ürünü etkilemeyecek şekilde, ayrı bir bölümde, kilitli olarak muhafaza edilecek. 
     Balıkçılarda üstü kapalı, sızdırmaz, paslanmaz, kolay temizlenebilir, torbalı çöp toplama kapları bulunacak. Duvarlar, su geçirmeyen, pürüzsüz, kolaylıkla temizlenebilir ve dezenfekte edilebilir nitelikte olacak. Zemin, ağırlığa dayanıklı, temizlik ve dezenfekte edilmeye uygun malzemelerden yapılmış olacak. 
     Gün ışığına eşdeğer ve su ürünlerinin doğal rengini değiştirmeyen bir aydınlatma sistemi bulunacak. Tuvaletler, ürünlerin satışa sunulduğu, sergilendiği, ambalajlandığı alanlara doğrudan açılmayacak, çalışanların her 3 ayda bir sağlık kontrolü yapılacak. 
     İşçi sayısına göre, paslanmaz soyunma, giyinme dolapları bulunacak. Ürünü satışa hazırlama ve satış sırasında mutlaka kep, bone, maske, eldiven, çizme, önlük ve tulumla çalışılacak. Balıkların baş ve pulları temizlendikten sonra içme suyu kalitesinde su ile yıkanmadan poşete konulmayacak. Çevreyi rahatsız edecek şekilde bağırılmayacak. 
     
     ''HER ŞEY BİTTİ BALIKÇILAR MI KALDI '' 
     Balıkçı esnafından Ahmet Akol, AA muhabirine yaptığı açıklamada, Avrupa Birliği'ne uyum sürecinde balıkçıların uyması zorunlu olduğu belirtilen standartların birçok esnafa kepenk kapattıracak nitelikte olduğunu söyledi. 
     Akol, toplam 34 maddeyi içeren bu koşulları hiçbir balıkçı esnafının yerine getiremeyeceğini belirterek, ''Zaten derme-çatma yerlerde hizmet veriyoruz ancak, mümkün olduğunca temizliğe de özen gösteriyoruz. Şimdi Avrupa Birliği'ne giriş için her koşul yerine getirildi de balıkçılar mı kaldı '' diye dert yandı. 
     Şu anda balıkçı pazarının kentin en eski yerleşim birimlerinde ve uygun olmayan bir bölgede bulunduğuna işaret eden Akol, şöyle konuştu 
     ''Balıkçılara yeni pazar yeri gösterilmesi için defalarca belediyeye başvuruda bulunduk. Bizim talebimiz, yeni yapılan Kocavezir İş Merkezi'nin yakınında bir yer verilmesiydi. Ancak, bunu belediyeye kabul ettiremedik. Bize yer göstersinler, AB standartlarına uyabilmemiz için destek versinler, biz de üzerimize düşen görevi yapalım.'' 
     
</TEXT>
</DOC>
