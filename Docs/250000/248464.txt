<DOC>
<DOCNO> 248464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonspo16.html </URL>
<DATE> 2004/06/16/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Belçika'da bir ilk Gol kralının formasının arkasında top işareti olacak 
</HEADLINE>
<TEXT>

     Belçika, Avrupa futbolunda bir ilke imza atmaya hazırlanıyor. 
     Birinci Lig'in baş sponsoru Jupiler tarafından gerçekleştirilecek uygulamaya göre, gol krallığında haftayı önde geçen futbolcunun formasının arkasında bir top işareti yer alacak. 
     Avrupa liglerinde ilk kez uygulanacak sisteme göre, aynı haftada gol krallığında birden fazla futbolcu bulunması halinde, ilk olarak deplasmanda en fazla gol atan, bunda eşitlik olması durumunda maçlarda en çok oyunda kalan, eşitliğin yine bozulmaması halinde ise en fazla gol pası veren futbolcu topu taşımaya hak kazanacak. 
     Sponsor firma, bu uygulamayla futbol karşılaşmalarına basının daha fazla ilgisini çekmeyi amaçlıyor. 
     
</TEXT>
</DOC>
