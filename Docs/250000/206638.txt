<DOC>
<DOCNO> 206638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sontur23.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP, Hüsrev Kutlu'yu disipline sevkediyor... 
</HEADLINE>
<TEXT>

     AKP Grup Başkanvekili Eyüp Fatsa, Atatürk'ün mareşal üniformalı fotoğrafını eleştiren Adıyaman Milletvekili Hüsrev Kutlu'yu Disiplin Kurulu'na sevkedeceklerini bildirdi. 
     Fatsa, düzenlediği sohbet toplantısında Hüsrev Kutlu olayı ve gündeme ilişkin değerlendirmelerde bulundu. 
     Fatsa'nın mesajları şöyle 
     
     KUTLU LÜZUMSUZ KONUŞTU 

     ".Hüsrev Kutlu'nun açıkladığı düşünceleri AKP olarak savunmamız sözkonusu değil. Türkiye'nin bu tür tartışmalara ihtiyacı da yok. Lüzumsuz, yersiz sözlerdir. Partimizin kurulları var. Bugün toplanacak olan Grup yönetim kurulumuzun birinci gündemi Kutlu konusudur. Toplantıda muhtemelen Kutlu'nun Disiplin Kurulu'na sevki kararı çıkacaktır. Kutlu hakkında kararı Grup ve daha sonra da Müşterek Disiplin kurullarımız verecek. AKP Grubu'nda hiçbir arkadaşımızın bu tür düşünceleri sahiplenmesi sözkonusu olamaz. Bunların Türkiye'ye bir getirisi yok. 
     
     TARİKAT YEMEĞİ DİSİPLİN SUÇU DEĞİL 

     .Tarikat iftarına katılan arkadaşlarımızla ilgili bir disiplin başvurusu yok. Bir iftar yemeği varit olmuş, arkadaşlar da katılmış. Biz de zaman zaman çeşitli yemeklere katılırız. Eğer ciddi bir tehlike ve sakınca varsa bu tarikatlerle ilgili gerekli kurumlarca birşeyler yapılabilir. Ama bizim meselemiz değildir. Sözkonusu tarikat Adayıman menşelidir. Adıyaman milletvekili arkadaşlarımız da katılmış olabilir. Ülkemizde zaman zaman farklı dinlere mensup cemaatlerin de iftarları oluyor. Biz bunun bir disiplin suçu olduğu kanaatinde değiliz. Ayrıca oradaki fotoğrafların nasıl elde edildiğini bilmiyoruz. Kamera ile görüntülenip oradan fotoğrafa dönüştürüldüğü anlaşılıyor. Bu da ayrı bir tartışma konusu. 
     
</TEXT>
</DOC>
