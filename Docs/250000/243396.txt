<DOC>
<DOCNO> 243396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonyas15.html </URL>
<DATE> 2004/05/27/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
'Yüz nakli' gerçek oluyor... 
</HEADLINE>
<TEXT>

     Amerika'da bir grup bilimadamı, dünyanın ilk yüz naklini gerçekleştirmek için izin bekliyor. Yüz nakline izin verilirse, bağışlanacak organlar listesine "yüz" de eklenecek. 
     BBC'nin haberine göre, Kentucky'deki Louisville Üniversitesi plastik cerrahi ekibi, yüzünde ciddi deformasyon bulunan hastalara, bir ölünün yüzünü nakletme konusunda hazırlıklarını bir süre önce tamamladıklarını açıkladılar. 
     Ekip, gerekli izni aldıktan sonra, nakil yaptırmak isteyen hastalar ve öldükten sonra yüzünü bağışlayabilecek kişiler arayacak. Üniversitenin plastik cerrahi araştırma bölümünün başında bulunan Doktor John Baker, tekniği, damarların, sinirlerin, kasların, yağ dokusu ve derinin ayrı ayrı yamalanması olarak açıklıyor. 
     Bir insanın, bir şekilde deforme olmuş yüzünü yeniden yaratmak için şu anda kullanılan yöntem, hastanın vücudunun diğer bölgelerinden alınan dokuların yüze nakledilmesi şeklinde. Daha sonra, bu dokunun gerçek bir yüze benzemesi ve aynı işlevi yerine getirebilmesi için, yıllarca dokunun yüze oturması bekleniyor. Ayrıca bir dizi yeni operasyon gerekiyor. 
     Genelde, örneğin bir koldan alınan kemik, çene kalıbına sokularak yüze uygulanıyor. Yani şu anda kullanılar metodlar, yüz naklinden daha karmaşık. 
     Peki başka bir insanın yüzü nakledilen hasta, aynaya baktığında kendini nasıl hisseder 
     Psikolog Aric Sigman, insanın kendini algılama ya da çevresinde algılanma biçiminde, yüzün, vücudun diğer organlarından daha büyük bir rol oynadığını söylüyor. 
     Çünkü insanlar diğer insanları yüz hatlarına bakarak analiz etmeye koşullanmış durumda. Yüzümüz, ona yüklediğimiz duygusal özellikler nedeniyle bu algalamada daha büyük bir rol oynuyor. 
     Söz konusu buluş henüz denenmediğinden, insanların bir ölünün yüzünü taşımaya nasıl tepki vereceğini kestirmek güç. 
     Ancak uzmanlar, nakledilen yüzün, nakledilen kişide farklı görüneceğinin altını çiziyor. 
     
</TEXT>
</DOC>
