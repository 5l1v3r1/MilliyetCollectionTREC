<DOC>
<DOCNO> 200706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur50.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarışmadan kazanılan ikramiye, aile faciasına yol açıyordu... 
</HEADLINE>
<TEXT>

     Mehmet Ali Erbil'in sunucuculuğunu yaptığı ''Şansa-Dansa'' adlı yarışma programına bir ay önce telefonla katılan ve 38 milyar lira ikramiye kazanan Mustafa A. 52 ile eşi Hatice A. 49 arasında, parayı aldıktan sonra tartışma çıktı. 
     İddiaya göre, Gelibolu'daki evlerinde çocuklarıyla birlikte sohbet ederken, Hatice A, eşi Mustafa A'yı suçlayarak ''ikramiyeyi aldıktan sonra hal ve hareketlerinde değişiklik olduğunu, havaya girdiğini'' ileri sürdü. 
     Kendisine yönelik suçlamaları kabul etmeyen Mustafa A, tartışmanın büyümesi üzerine mutfaktan aldığı bıçakla Hatice A'nın üzerine yürüdü. 
     O sırada evde bulunan ailenin çocukları araya girerek anne ve babalarını ayırmaya çalıştı. Baba Mustafa A'nın elinden bıçağı almaya çalışan Sabri 30 ve Gaye 19 , yaşanan kargaşa sırasında ellerinden hafif şekilde yaralanmalarına rağmen bıçağı almayı başararak aile faciasını önlediler. 
     Komşuların polise haber vermesi üzerine karakola götürülen karı- koca bir süre burada da tartıştı. 
     Eşinin ikramiyeyi aldıktan sonra huyunun değiştiğini ileri süren Hatice A, ''Kendisine şaka yollu sitemde bulundum. Ciddiye alıp üzerime bıçakla yürüdü. Çocuklarım araya girerek beni kurtardılar'' dedi. 
     Karakolda sakinleşen ve yaptığından pişman olduğunu söyleyen Mustafa A. ve eşi, ifadelerinin alınmasının ardından birbirlerini affettiklerini, bir daha bu konuda tartışmayacaklarına söz vererek, polislerin önünde barışıp evlerine döndüler. 
     
</TEXT>
</DOC>
