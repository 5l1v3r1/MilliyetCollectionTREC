<DOC>
<DOCNO> 215119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/yazar/tamer.html </URL>
<DATE> 2004/02/14/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Paradan 6 sıfır atılmasında söz okurların 
</HEADLINE>
<TEXT>

   
   Paramızdan 6 sıfır atılmasıyla ilgili olarak bugün ve yarın köşemi siz Milliyet okurlarına bırakıyorum önceki gün vaad ettiğim gibi . TL'den YTL'ye geçişin teknik zorlukları kadar psikolojik hazırlığı da önemli. Operasyonun bütün sorumluluğunu alan Merkez Bankası üst yönetimi vatandaşın şu anki düşüncelerini ne kadar çok öğrenebilirse, o kadar isabetli bir kampanyanın hazırlanması mümkün olur 
   
   1 lira da, 100 lira da aynı boyutta olmalı 
   Bugün 1 milyon liranın boyutları, 20 milyon liranınkinden farklıdır. Buna karşılık 1 dolar da 100 dolar da tıpatıp aynı boyuttadır. Yeni Türk Lirası'nın değişik küpürlerinin ebadları farklı olmamalı ki hem maliyet düşsün, hem de cüzdanlarda taşınabilmesi kolay olsun. YTL'nin dizaynını, motiflerini vs. Merkez Bankası belirleyecektir. Süreyya Serdengeçti, bu değişikliğin maliyetini 10 milyon dolar olarak açıkladı. Paraların hepsi aynı boyutta olsa, maliyetin bir miktar düşmesi fena mı olur 
   Üst düzey bir bürokrat 
   
   Bizi yanıltıyorlar 
   TL'den sıfır atılması, hükümetin enflasyona karşı yürüttüğü mücadelenin psikolojik boyutundan başka bir şey değil. Enflasyon düştüğü halde, hepimiz h l hayat pahalılığından yakınıyoruz. Bakan Bey daha sıfırlar gitmeden "50 bin liraya ev alacaksınız" demeye başladı Sıfırlar gidince "her şey ucuzladı" diyecekler. 
   Selim Sevinç, 27 yaşında, LPG sektöründe yönetici 
   
   Bir gecede milyarlar kaybetmek kolay değil 
   1996'da Brezilya'ya staj için gitmiştim. Oradaki diğer stajyer öğrencilerle birlikte Paraguay'a gittiğimizde, herkes Paraguay'da bir çayı 100 liraya içmemize gülmüştü. Bir ben gülememiştim. Çünkü o tarihte benim ülkemde bir çay 10 bin liraya içiliyordu. Brezilya'da 4 - 5 kere paradan sıfır atıldı. Birkaç kez paranın ismi değiştirildi. Hiçbiri tutmadı. Bu başarısız denemelerden geriye, yollarda Brezilya hatıra paraları satan insanlar kaldı. 6 sıfır atılması gerçekleştiğinde, psikolojik açıdan çok kötü etkileneceğimiz kesin. Çünkü bir gecede milyarlar kaybetmek kolay değil. 
   Tolgahan Turan Gıda mühendisi 
   
   "Üstü kalsın" diyemeyeceğiz 
   İşimiz kesinlikle kolaylaşacak. Bu bol sıfırlı paralarla hesap - kitap kalmıyor. Çalışırken biz çok sıkıntısını çektik bunun. Benim çalışırken fotoğraflarım var Kollarım - bacaklarım paralarla dolu halde. Kısacası biz senelerce hamallık yapmışız. Sıfırlar atılınca 'üstü kalsın' demeyeceğiz. Paramızın üstünü alacağız. Amerika'da 3 dolar 99 sente bir gömlek alırsanız, kasada 1 sentinizi mutlaka para üstü olarak geri verirler. YTL ile birlikte bizde de bu sağlanmalı. Ayrıca 10 milyon yerine 10 lirayı harcamak daha zor olacak. 
   Ferruh Erbilişik Emlak Bankası emekli Başveznedarı 
   
   6 yerine sadece 3 sıfır atılsın 
   Paramızdaki fazla sıfırların atılması gerekli, ama 6 sıfırı abartılı buluyorum. Kuruşa dönmemiz, küçük fiyatlı ürünlerde ve hizmet bedellerinde halkın aleyhine fiyat düzeltmelerine sebep olur. 26 kuruşluk fiyatı kimse 25 kuruşa indirmez, 30 kuruş olarak almak ister. Canım, 4 kuruştan ne olur diyene cevabım, 15.4 zam olur. Ayrıca çoğu insanımız, kuruşlarla zihin hesabı yapmakta zorlanacaktır. Ayşe Teyze pazarda kilosu 2.85 YTL olan muzun 2 kilosunun kaç lira olduğunu kolayca hesaplayabilir mi 
   Ahmet Turan Kavlakoğlu 55 yaşında, Emekli muhasebeci 
   
      
   
</TEXT>
</DOC>
