<DOC>
<DOCNO> 208765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sondun11.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Britney Spears'a hemşehrilerinden tepki yağıyor... 
</HEADLINE>
<TEXT>

     ABD'nin Louisiana eyaletindeki Kentwood'dan çocukluk arkadaşı Jason AlexanderBritney Spears'a ile evlenen ve 55 saat sonra boşanan Britney Spears'a hemşehrilerinden tepki yağıyor. İki gencin evlenmesine çok sevinen Kentwood ahalisi, jet boşanmanın ardından Spears'ı kara listeye aldı. 
     Internetteki ''msn'' sitesinin haberine göre, Spears'ın ''bir çılgınlık yaptık'' diye nitelendirdiği ''düğün şakasına'' Kentwood halkı hiç gülmedi. Evliliğin iptali için başvuruda bulunan güzel yıldızı ''kasabanın gencini'' küçük düşürmekle itham eden Kentwoodlular, kuaföründen esnafına Alexander'ın akrabalarına değin Britney Spears'a düşman. 
     Basının kasabaya hücum etmesinden de rahatsız olan halk, Spears'ı reddetse de 2200 nüfuslu kasabadaki evine geri dönen Jason'ı bağrına bastı. Alexander, peşinde sayısız muhabir, kamera ve paparazzi eşliğinde evine dönerken, babası Dennis Alexander, oğlunun durumunu, ''tıpkı kış uykusuna yatar gibi düşüncelere gömüldü'' diye anlattı. 
     Alexander'ın evini kuşatan medya ordusunu dağıtmak için kasabanın şerifi ve güvenlik güçleri dahi devreye girerken, bir günde ''dul'' kalan Alexander'ın dedesi Robert Alexander da içine düştükleri durumu, ''korkunç bir kaos'' sözleriyle nitelendirdi. 
     
     ''KENTWOOD İÇİN NE YAPTIN '' 

     Spears'ın hemşehrilerini kızdıran sadece güzel yıldızın mazbut kasaba gencini bir günde boşaması değil... 
     Ünlü popçunun çiftçilikle geçinen kasabanın gelişmesine katkıda bulunmadığını belirten halk, ''Keşke onun evliliği için yaşanan seferberlik kasabanın gelişmesi için olsaydı'' düşüncesini dile getirdi. 
     Spears'ı kasabaya ''layık görmeyenler'' de çoğunlukta yer alırken, çılgın partileri, dergilere verilen çıplak pozları, ödül törenlerinde Madonna ile öpüşmesiyle tanınan yıldızın evlenip boşanması yüzünden kasabada istenmediği ifade edildi. 
     Britney Spears'ın ailesi, Kentwood'da ünlü yıldızın yaptırdığı dev bir malikanede yaşıyor. 
     
</TEXT>
</DOC>
