<DOC>
<DOCNO> 233479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/soneko12.html </URL>
<DATE> 2004/04/21/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Kapasite kullanımı Mart ayında arttı... 
</HEADLINE>
<TEXT>

     İmalat sanayiinde üretim değeri ağırlıklı kapasite kullanımı, bu yılın Mart ayında yüzde 82.3'e yükseldi. 
     İmalat sanayiinde kapasite kullanımı, geçen yılın aynı ayında yüzde 78.3 olmuştu. 
     DİE'nin 767 işyerinde yaptığı ''İmalat Sanayi Aylık Eğilim Anketi'' ilk geçici sonuçları açıklandı. 
     Mart ayında tam kapasite ile çalışamama nedenlerine bakıldığında, geçen yılın aynı ayıyla karşılaştırıldığında, iç pazarda talep yetersizliği, yüzde 67.2 ile yine ilk sırada yer aldı. 
     Bu dönemde dış pazarda talep yetersizliğinin payı yüzde 11.4'den yüzde 16.5'e yükselirken, mali imkansızlıklar yüzde 1.5, yerli mallarda hammadde yetersizliğinin payı yüzde 2.7, işçilerle ilgili meselelerin payı yüzde 2.8, ithal mallarda hammadde yetersizliğinin payı ise yüzde 1 oldu. 
     
     BEKLENTİLER 
     Bu arada işyerlerin üretim, yurtiçi satış, satış fiyatları ve hammadde fiyatları konusunda görüş ve beklentileri de ortaya çıktı. 
     Buna göre işyerlerinin büyük kısmı, geçen yılın aynı dönemine göre 2004 yılı Mart ayında, üretim ve hammadde fiyatlarının arttığı, yurtiçi satışlarının azaldığı, satış fiyatlarının gerilediği yönünde görüş bildirdiler. 
     Aynı işyerlerinin 2004 yılı Nisan ayında ise üretim ve yurtiçi satışlarının azalacağı, satış fiyatları ve hammadde fiyatlarındaki artışın ise gerileyeceği beklentisinde oldukları gözlendi. 
     
</TEXT>
</DOC>
