<DOC>
<DOCNO> 220561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/sontur11.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Muş... Sivil savunma ekibi çamura saplandı... 
</HEADLINE>
<TEXT>

     Muş'ta su taşkını sonucu ulaşıma kapanan Kumluca Köyü'ne gitmeye çalışan 4 kişilik, sivil savunma ekibi çamura saplanarak mahsur kaldı. 
     Merkeze bağlı Kumluca Köyü'nde doğum yapan Sevgi Eroğlu ile iki ayağı donduğu öğrenilen 18 yaşındaki Emrah Ekin'i hastaneye ulaştırmak için başlatılan çalışmalar aralıksız sürdürülüyor. 
     Su taşkınları nedeniyle köy yakınlarında oluşan su birikintilerini botlarla aşmak isteyen Muş Sivil Savunma Birliği ekiplerinin 2 botu, çamura saplandı. Botlardaki 4 kişilik sivil savunma ekibi ise biriken suda mahsur kaldılar. 
     Kurtarma çalışmalarına katılan karayolları, köy hizmetleri ile sivil savunma ekiplerinin, mahsur kalan arkadaşlarını kurtarma çalışmalarına başladıkları öğrenildi. 
     
     ÇAT'DA 1 KİŞİNİN CESEDİ BULUNDU 

     Öte yandan Erzurum'un Çat İlçesi'ne bağlı Değirmenli Köyü'nde sel nedeniyle kaybolan 3 kişiden birinin daha cesedi bulundu. 
     Çat Kaymakamı Ali Uysal, dün meydana gelen su taşkını sonucu sel sularına kapılarak kaybolan, 7 yaşındaki Sevda Uçar'ın cesedinin, evlerinin 700 metre ilerisinde bulunduğunu söyledi. 
     Dün meydana gelen su taşkını sonucu kaybolan baba Sami Uçar 35 ile 2 yaşındaki Rabia Uçar'ın cesetlerinin dün bulunduğunu anımsatan Uysal, Jandarma ve Sivil Savunma Birliği ekiplerince aralıksız sürdürülen çalışmalar sonucu Sevda Uçar'ın da cesedinin bulunduğunu kaydetti. 
     Uysal, su taşkınları sonucu yaşamını yitiren 3 kişinin bugün toprağa verileceğini söyledi. 
     
</TEXT>
</DOC>
