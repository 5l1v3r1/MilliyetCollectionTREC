<DOC>
<DOCNO> 222492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/soneko51.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Öneriler doğrultusunda gerekli tedbirler alınacak 
</HEADLINE>
<TEXT>

     Başbakan Recep Tayyip Erdoğan, Yatırım Danışma Konseyi Toplantısı'nda, bir yatırım yeri olarak Türkiye'nin sahip bulunduğu avantaj ve dezavantajların değerlendirildiğini, problem olduğu düşünülen konuların tespit edildiğini ve bu doğrultuda değerli öneriler geliştirildiğini bildirdi. 
     Yatırım Danışma Konseyi Toplantısı'nın ardından düzenlenen basın toplantısında konuşan Erdoğan, Türkiye'nin, yakaladığı siyasi istikrarın ve kararlılıkla yürütmekte oldukları doğru ekonomik politikaların sonuçlarını almaya başladığını söyledi. 
     Hükümetin uyguladığı ekonomik programın, makroekonomik istikrarın kalıcı kılınması, yapısal reformların hızla hayata geçirilmesi ve ekonomide özel sektörün rolünün artırılmasına yönelik tedbir ve uygulamaları içerdiğini belirten Erdoğan, Türkiye'nin tercih edilir bir yatırım yeri haline gelmesi için yapılması gereken çalışmalara ışık tutmak amacıyla çok uluslu şirketlerin yönetim kurulu başkanları ve en üst düzey yetkilileri ile Yatırım Ortamını İyileştirme Koordinasyon Kurulu üyesi sivil toplum örgütleri başkanlarının katılımıyla oluşturulan Yatırım Danışma Konseyi'nin ilk toplantısını bugün yaptığını bildirdi. 
     Erdoğan, açıklamasını şöyle sürdürdü 
     ''Toplantıda bir yatırım yeri olarak Türkiye'nin sahip bulunduğu avantaj ve dezavantajlar değerlendirilmiş, problem olduğu düşünülen konular tespit edilmiş ve bu doğrultuda değerli öneriler geliştirilmiştir. Konsey üyeleri hükümetimizin göreve başlamasıyla elde edilen politik istikrarın makroekonomik istikrar konusunda kısa sürede almış olduğumuz mesafenin ve yatırımların önündeki engelleri kaldırmak için sarfedilen çabaların altını çizmiş ve bu olumlu gelişmelerin devamlılığının önemi vurgulamışlardır. 
     Konsey üyeleri, Türkiye'nin globalleşen ekonomi içindeki yerini değerlendirirken, Türkiye'nin coğrafi ve stratejik konumunun kilit önemine, iç pazarın büyüklüğüne ve yüksek ihracat potansiyeline, işgücü konusunda diğer ülkelere göre sağladığı avantajlarına, AB üyelik perspektifi ile de desteklenen uzun dönemli öngörülebilirliğe, gerçekleşen yapısal reformlara Türkiye'nin dünya ile bütünleşen sivil ve açık toplum yapısına değinerek çeşitli açılardan faydalı kıyaslamalar ortaya koymuşlardır.'' 
     
     KONSEY ÜYELERİNİN ÖNERİLERİ 
     Erdoğan, Konsey üyelerinin Türkiye'nin sahip olduğu üstünlüklerin daha da güçlendirilmesi bakımından önemli olduğunu vurguladıkları unsurları da, şöyle sıraladı 
     ''Bürokrasinin azaltılmasına devam edilmesi, fikri mülkiyet haklarına ilişkin yasaların etkin uygulamalarla güçlendirilmesi, vergi sisteminin daha anlaşılır ve basit hale getirilmesi, kayıtdışı ekonominin kontrol altına alınması, daha hızlı ve etkin işleyen aynı zamanda öngörülebilir bir yargı sisteminin oluşturulması, Yatırım Promosyon Ajansı kurularak Türkiye'nin sağladığı avantajlar konusunda uluslararası iş dünyasının etkin bir şekilde bilgilendirilmesi, araştırma ve geliştirme faaliyetlerine yönelik yatırımların özendirilmesi.'' Hükümetin bu öneriler doğrultusunda gerekli tedbirleri en kısa sürede alarak, yatırım ortamının iyileştirilmesi konusundaki kararlılığını sürdüreceğini belirten Erdoğan, şunları kaydetti 
     ''Hükümetimiz Yatırım Danışma Konseyi'ni sadece bu toplantıdan ibaret bir girişim olarak görmemektedir. Daha önce de açıkladığımız gibi Yatırım Danışma Konseyi, yılda en az 1 kez toplanacak, geliştirilen öneriler ve öncelikler konusunda yapılan çalışmaları değerlendirecektir. Bir sonraki toplantıya kadar Konsey'in üyesi olan uluslararası iş dünyasının değerli üyeleri, kaydettiğimiz gelişmeler hakkında düzenli olarak bilgilendirileceklerdir. Bu toplantıda gündeme gelen öneriler, Yatırım Ortamını İyileştirme Koordinasyon Kurulu'nun ilgili teknik komiteleri tarafından takip edilecek ve sonuçlandırılacak.'' 
     
</TEXT>
</DOC>
