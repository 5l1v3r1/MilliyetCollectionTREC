<DOC>
<DOCNO> 234322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/spor/yaksoy.html </URL>
<DATE> 2004/04/24/ </DATE>
<TIME>  </TIME>
<AUTHOR> Fevzi AKSOY  </AUTHOR>
<HEADLINE>
Şöhretin hazmı 
</HEADLINE>
<TEXT>

   
   Günlük hayatımızda öyle önemli olaylar vardır ki, nedense bunların sosyal ve psikolojik yönleri bizi ilgilendirmez. Çok defa "vah vah, yok canım, nasıl olmuş" der, geçer gideriz. Bu politikada da, ekonomide de, sporda da böyledir. 
   Dünyanın ünlü futbolcularından Maradona aniden hastalanıp acil servise kaldırıldı. Ve bu bütün Dünya medyasında birinci haber oldu. İşin sansasyonel yönü aranıyor. Acaba yine yüksek dozda kokain mi kullandı gibi... Ama yukarıda dediğimiz gibi kimse olayın sosyal ve psikolojik yönünü araştırmayacaktır. Kimse Maradona'nın esasında toplumsal bir kurban olduğunu düşünmeyecektir. 
   Şöhrete çabuk ulaşan sporcuların, bilhassa da futbolcuların, çoğunun bu çabuk gelen şöhreti hazmedemedikleri görülmektedir. Büyük şöhret, büyük para, eğitim olmayınca başa bela olur. Barlar, kadınlar, yalancı dostlar ve medyada birinci sayfada yer almak. Hayat hep böyle tozpembe gitmemektedir. Ne yazık ki bu yüzden Maradona gibi toplumsal kurbanları sık sık görmek üzücü ama kaçınılmazdır. 
   
      
   
</TEXT>
</DOC>
