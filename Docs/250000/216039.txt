<DOC>
<DOCNO> 216039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sonspo24.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor'da umutlar tükenmedi... 
</HEADLINE>
<TEXT>

     Birinci Süper Lig'de hafta sonu deplasmanda Diyarbakırspor ile karşılaşacak Adanaspor'da kümede kalma umutlarının sürdüğü bildirildi. 
     Adanaspor Genel Menajeri Şahabettin Yavuzer, futbolcuların küme düşmeyeceklerine inandıklarını belirterek, ''Taraftarların da aynı duyguları taşımalarını istiyoruz'' dedi. 
     Adanaspor'daki sorunların, tüm kulüplerde yaşanabileceğini belirten Yavuzer, şimdi kenetlenme zamanı olduğunu ifade ederek, şunları söyledi 
     ''Talihsiz bir dönem yaşıyoruz. Sorunların azalması için büyük uğraş veriyoruz. Kaliteli futbolculara sahibiz. Antrenörümüz Ahmet Ziya Yüce'ye güveniyoruz. Bütünleşmeyi sağlarsak inanıyorum ki Adanaspor, Birinci Süper Lig'de yaşamını sürdürecektir.'' Güngör'ün kart cezalısı olduğunu belirten Yavuzer, Kaleci Serkan Kırıntılı ile Gürhan'ın genç milli takıma davet edildiklerini belirterek, ''Diyarbakırspor istikrarlı bir çıkış yakaladı. Zor maç olacak. Bu nedenle Gürhan'a izin aldık. Diyarbakırspor karşılaşmasından sonra Gürhan kampa katılacak'' diye konuştu. 
     
</TEXT>
</DOC>
