<DOC>
<DOCNO> 205208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sontur32.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzurum Valisi Kadını teşhirdeki amacımız insanları uyarmaktı 
</HEADLINE>
<TEXT>

     Erzurum Valisi Mustafa Malay, kent merkezinde bir otelde fuhuş yaparken yakalanan ve ''HIV'' taşıdığı belirlenen kadının basına gösterilmesindeki amacın, binlerce insanı uyarmak ve tedbir almalarını sağlamak olduğunu söyledi. 
     Vali Malay, dün Emniyet Müdürlüğü'nde yapılan basın toplantısında Ukrayna uyruklu Oksana Topor'un da bulundurulmasının kendisini aşağılamak ve rencide etmek amacı taşımadığını ifade etti. 
     Amaçlarının kadınla ilişkiye girenleri uyarmak ve bunların bir an önce sağlık kontrolünden geçmelerini sağlamak olduğunu anlatan Malay, Emniyet Müdürlüğü'nün de bu nedenle böyle bir yöntem uyguladığını vurguladı. 
     Vali Malay, kadının kişisel haklarına saygı duyduklarını ifade ederek, şunları söyledi 
     ''Ancak bu kadın, günde 10-15 kişiyle ilişkiye girdiğini iddia ediyor. Kendisinin tuttuğu çetelede bin 335 kişiyle birlikte olmuş. Halkımızın bu kadını görmesi ve birlikte olanların gidip tedavilerini yaptırmaları bu yöntemle daha kolay olacaktır. Önemli olan daha çok sayıdaki insanımızın hakkıdır. Bu hak göz ardı edilemez, o kadar insanın sağlığıyla oynamaya kimsenin hakkı yoktur. Biz daha çok sayıdaki insanımızın hakkını düşünerek böyle bir yöntem seçtik.'' Malay, kadının ''HIV'' taşıdığını anımsatarak, söz konusu hastalığın kuduz vakasından daha tehlikeli ve bulaşıcı olduğunu vurguladı. 
     Kuduz vakası için bile değişik tedbirlerin alındığını ifade eden Vali Malay, ''Biz de daha caydırıcı olsun diye bu yöntemi uyguladık. Televizyonda, gazetede bu kadını gören ve böyle bir ilişkiye girmek isteyen insanlarımız bu düşüncelerinden vazgeçerler'' diye konuştu. 
     
     BARO BAŞKANININ AÇIKLAMALARI... 
     Erzurum Baro Başkanı Sadullah Kara da Ukraynalı hayat kadınının sınırdışı edilmemesi ve yargılanması gerektiğini söyledi. 
     Kara, TCK'nın 456. maddesi gereğince ''kati şekilde iyileşme ihtimali bulunmayan bir hastalığı bilerek başkalarına bulaştıranların'' 5 ila 10 yıl arası ağır hapis cezası istemiyle yargılanması gerektiğini kaydederek, şunları kaydetti 
     ''Ukrayna uyruklu hayat kadınının sınırdışı edilmemesi gerekir. Çünkü kendisinde var olan hastalığı bilinçli şekilde başkalarına bulaştırmıştır. Hastalığın iyileşme ihtimali de yoktur. Bu nedenle kadın adalet karşısına çıkartılmalıdır.'' Erzurum'un Gölbaşı semtinde bulunan bir otele yapılan baskında yabancı uyruklu 3 hayat kadını yakalanmış, söz konusu kadınlardan Oksana Topor'un sağlık muayenesinde HIV ve Hepatit-C hastalığı taşıdığı belirlenmişti. Emniyet Müdürlüğü'nde dün yapılan basın toplantısında hastalık taşıyan kadın basına gösterilmiş, bu kadınla ilişkiye girenlerin sağlık kontrolünden geçmeleri istenmişti. 
     
</TEXT>
</DOC>
