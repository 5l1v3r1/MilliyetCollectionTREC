<DOC>
<DOCNO> 222713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sondun21.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Halepçe katliamının yıldönümü, Bremer kente geldi 
</HEADLINE>
<TEXT>

     Irak'taki Amerikalı sivil yönetici Paul Bremer, Halepçe katliamının yıldönümü dolayısıyla Halepçe'ye geldi. 
     Irak'ın devrik lideri Saddam Hüseyin rejiminde 16 Mart 1988'de kimyasal gazla zehirlenen 5 bin Iraklı Kürdün anısına inşa edilen anıtta karşılanan Bremer'in, bir daha bu türlü olayların olmayacağı sözü verdiği belirtildi. 
     Koalisyonun 2 numaralı adamı İngiliz Jeremy Greenstock ve Irak Kürdistan Yurtseverler Birliği IKYB lideri Celal Talabani ile birlikte Halepçe'ye gelen Bremer, daha sonra katliamın fotoğraflarının yer aldığı sergiyi gezerek, olayla ilgili ayrıntılı bilgi aldı. 
     Bremer, kentten helikopterle ayrılmadan önce katliam kurbanlarının aileleriyle de görüştü. 
     Halepçe katliamında ölenler, başkent Bağdat'ta da anıldı. Geçici Yönetim Konseyi tarafından yapılan yazılı açıklamada, ''Halepçe, Iraklıların hafızalarında devrik rejimin vahşetinin simgesi olarak kalacak. Bu türden korkunç suçlar, 21. yüzyılda, dini ve etnik grubu ne olursa olsun halkı eşit olan demokratik, çoğulcu ve federal Irak'ta bir daha tekrarlanmamalıdır'' ifadesi kullanıldı. 
     Halepçe'de 16 ve 17 Mart 1988'de çoğu kadın ve çocuk olmak üzere yaklaşık 5 bin Iraklı Kürt, kente Irak ordusu tarafından atılan kimyasal gazla birkaç dakika içinde hayatını kaybetmişti. 
     
     ERBİL'DE 5 DAKİKALIK SAYGI DURUŞU 

     Irak'ın kuzeyindeki Erbil kentinde, devrik Irak lideri Saddam Hüseyin rejiminin 16 Mart 1988'de Halepçe'ye attığı kimyasal gazla zehirlenen çoğu kadın ve çocuk 5 bin kişinin anısına 5 dakikalık saygı duruşunda bulunuldu. 
     Erbil sokaklarında yerel saatle 11.00 ile 11.05 arasında trafiğin durduğu, yoldan geçenlerin de oldukları yerde saygı duruşuna katıldığı belirtildi. 
     Erbil'deki yetkililerin, saldırı endişesiyle herhangi bir anma töreni düzenlemeyecekleri kaydedildi. Bununla birlikte, Erbil'deki Süleymaniye Üniversitesi'nin Halepçeli öğrencilerinin bölge parlamentosu önünde toplanarak suçluların cezalandırılmasını istediği ve katliama sessiz kalan batılı ülkeleri kınadığı belirtildi. 
     Hukuk öğrencisi Bestun Nuri, ''Bu katliamdan sonra ekonomik çıkarlarına halel gelmemesi için Saddam Hüseyin'e hiçbir şey yapmadılar. Ancak ABD ve müttefikleri kitle imha silahlarının doğrudan tehdidini hissettiklerinde Saddam'ı devirmek için müdahale ettiler'' dedi. 
     Öğrenciler, katliam kurbanlarının ailelerine tazminat ödenmesi ve hala katliamdan kurtulanları etkileyen zararların saptanması için tıbbi bir komisyon kurulmasını da istedi. 
     
</TEXT>
</DOC>
