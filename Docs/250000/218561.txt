<DOC>
<DOCNO> 218561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sonspo25.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Real Madrid, Ronaldo'nun da sözleşmesini uzatıyor... 
</HEADLINE>
<TEXT>

     İspanya'nın yıldızlar topluluğundan oluşan takımı Real Madrid birer birer futbolcularının sözleşmelerini uzatmaya devam ederken Brezilyalı Ronaldo'nun da çok kısa zamanda 2008 yılına kadar kulübüyle imza atacağı bildirildi. 
     FC İnter'den 2002 Temmuz ayında Real Madrid'e transfer olan ve 1 yıl opsiyonlu olarak 2006 Haziran ayına kadar sözleşmesi bulunan Ronaldo'nun sözleşmesinin uzatılması için görüşmelere başlandığı belirtildi. 
     İspanyol gazeteleri, Kulüp Başkanı Florentino Perez'in Ronaldo'nun menajerleri ile masaya oturacağını yazarken ''Futbol kariyerimi Real Madrid'te sona erdirmek beni sevindirir'' diyen 27 yaşındaki futbolcunun, 2008 yılına kadar uzatılması öngörülen sözleşmeye çok yakında imza atacağı kaydediliyor. 
     Sezon içinde birçok futbolcusuyla sözleşme yenileyen Real Madrid'te, Raul 2010, Zidane 2007, Salgado 2007 yılına kadar imza attı. Ronaldo dışında diğer Brezilyalı oyuncu Roberto Carlos'un da sözleşmesinin yenilenmesi için görüşmeler uzun zamandır sürüyor. 
     Öte yandan İspanyol kulübüne bu sezon Manchester United'tan transfer olan David Beckham tüm dünyada ilgi odağı olmayı sürdürüyor. 
     Her hareketi, giyimi ve tarzıyla birçok genç çocuğun taklit ettiği Beckham'ın ''saç modelinin'' Çin'de yasaklandığı bildirildi. Çin Futbol Federasyonu'nun, uzun saçlı olan ve maçta saçlarını bağlayan Beckham'ı taklit eden Çinli genç futbolculara onun gibi saç kesimini yasakladığı kaydedildi. 
     Federasyon yetkililerinin genç erkek futbolculara ''İlk erkek olmayı öğrensinler'' dedikleri ileri sürüldü. 
     
</TEXT>
</DOC>
