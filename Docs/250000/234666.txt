<DOC>
<DOCNO> 234666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sonspo08.html </URL>
<DATE> 2004/04/25/ </DATE>
<TIME> 11.40 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
NBA... Pistons, Bucks'ı 95-85 yendi Mehmet Okur 7 sayıyla oynadı... 
</HEADLINE>
<TEXT>

     ABD Profesyonel Basketbol Ligi'nde NBA play-off ilk tur mücadelesine, bu sabaha karşı yapılan 4 maçla devam edildi. 
     Doğu Konferansı'nda Detroit Pistons, deplasmanda Milwaukee Bucks'ı 95-85 yenerek seride 2-1 öne geçerken, New Orleans Hornets, kendi sahasında Miami Heat'i 77-71'lik skorla geçti ve seride durumu 2-1'e getirdi. 
     Batı Konferansı'nda ise Sacramento Kings'i kendi sahasında 104-79 yenen Dallas Maverick ile yine kendi sahasında Minnesota Timberwolves'i 107-86'lik skorla geçen Denver Nuggets, serilerde durumu 2-1'e getirdiler. 
     Detroit Pistons'da oyuna sonradan giren Mehmet Okur, maçı 7 sayı ve 4 ribauntla tamamladı. 11 dakika sahada kalan Okur, 2 sayılık atışlarda 4'de 3, serbest atışlarda da 2'de 1 isabet oranı yakaladı. 
     Pistons'da 21 sayı, 7 asist ve 2 ribauntla maçı tamamlayan Chauncey Billups, galibiyetin mimarı oldu. 17 sayı, 4 ribauntla oynayan Richard Hamilton, 16 sayı, 8 ribauntla oynayan Tayshaun Prince ve 13 sayı, 21 ribauntla oynayan Ben Wallace, takımlarının galibiyetinde önemli rol oynayan diğer oyuncular oldu. 
     Milwaukee Bucks'da ise Michael Redd'in 19 sayı, 6 ribaunt, 5 asistlik ve Desmond Mason'un 19 sayı, 9 ribaunt ve 3 asistlik performansları, takımlarını yenilgiden kurtarmaya yetmedi. 
     Denver Nuggets'ın normal sezonda Batı Konferansı'nı ilk sırada bitiren Minnesota Timberwolves'u 107-86 yendiği maçta, Nuggets'de 24 sayı, 10 ribaunt ve 4 asistle oynayan Carmelo Anthony ile 19 sayı, 7 ribaunt, 6 asistle maçı tamamlayan Andre Miller, takımlarının galibiyetinde önemli rol oynadılar. 
     Minnesota Timberwolves'da Latrell Sprewell'in 25 sayı, 4 ribauntluk ve Kevin Garnett'in 24 sayı, 11 ribaunt ve 8 asistlik performansları, takımlarını yenilmekten kurtaramadı. 
     NBA'de play-off ilk tur mücadelesine, yarın sabaha karşı yapılacak 4 maçla devam edilecek. 
     
</TEXT>
</DOC>
