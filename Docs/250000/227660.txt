<DOC>
<DOCNO> 227660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sonspo06.html </URL>
<DATE> 2004/04/01/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
A. Sebatspor Fenerbahçe'nin yenmesi kolay, bizimki olay olur... 
</HEADLINE>
<TEXT>

     Akçaabat Sebatspor Kulübü Başkan Yardımcısı Baki Eyüboğlu, Fenerbahçe'yi yenerek olay yaratmak istediklerini söyledi. 
     Eyüboğlu, AA muhabirine yaptığı açıklamada, Fenerbahçe'nin şampiyonluk yolunda en avantajlı takım olduğunu belirterek, ''Fenerbahçe'nin gücü belli. Fenerbahçe'nin yenmesi kolay, bizimki ise olay olur. Biz de olay yaratmak istiyoruz'' dedi. 
     Ligde kalmak için puana ihtiyaçlarının bulunduğunu dile getiren Eyüboğlu, ''Eğer bu maçtan galibiyetle ayrılırsak, futbolculara özel prim vereceğiz. Galatasaray galibiyetine 5 milyar lira prim vermiştik. Bu daha farklı olacak'' diye konuştu. 
     Eyüboğlu, bu akşam İstanbul'a gidecek olan kafilede sakatlığı bulunan Marek'in yer almayacağını da bildirerek, ''Neticede 11 kişi sahaya çıkacağız. Bir sakatlık bizi etkilemez. Savunmamıza güveniyoruz'' diyerek sözlerini tamamladı. 
     Öte yandan Akçaabat Sebatspor'un 81. kuruluş yıldönümü etkinlikleri çerçevesinde yarın akşam İstanbul Hilton Oteli'nde bir gece düzenlenecek. 

     
</TEXT>
</DOC>
