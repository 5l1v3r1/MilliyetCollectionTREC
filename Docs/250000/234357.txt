<DOC>
<DOCNO> 234357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sondun10.html </URL>
<DATE> 2004/04/24/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Irak'ın Basra kentinde 3.5 ton patlayıcı yüklü bir kamyon ele geçirildi 
</HEADLINE>
<TEXT>

     Irak'ın güneyindeki Basra kentinde dün, 3.5 ton patlayıcı yüklü bir kamyonun ele geçirildiği bildirildi. 
     Irak polisi, patlayıcı yüklü kamyonun ele geçirilmesi sırasında 3 Iraklının gözaltına alındığını ve bu kişilerin kentte 3 gün önce düzenlenen saldırılarla ilgisinin olduğunun sanıldığını açıkladı. 
     Soruşturmada edinilen ilk bilgilere göre, ele geçirilen patlayıcılar, Basra'daki 3 karakola ve Zübeyir'deki polis akademisine düzenlenen saldırılarda kullanılan patlayıcıyla aynı türde. 
     Polis, Volvo marka eski kamyondaki patlayıcının gübreyle örtülü olduğunu ve aracın kent merkezinde ele geçirildiğini belirtti. 
     Kent sakinlerinden istihbarat sservisleriyle işbirliği yapmalarını isteyen polis yetkilileri, kamyonun ihbar üzerine ele geçirildiğini açıkladılar. 
     Basra ve Zübeyir'de 3 gün önce patlayıcı yüklü araçlarla düzenlenen saldırılarda 74 kişi öldü, 160'dan fazla kişi yaralandı. 
     
</TEXT>
</DOC>
