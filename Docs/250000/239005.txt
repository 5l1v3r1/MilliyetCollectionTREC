<DOC>
<DOCNO> 239005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sondun32.html </URL>
<DATE> 2004/05/11/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Denktaş Türk hükümeti, Rum Cumhuriyetini tanırsa bize dokunmaz 
</HEADLINE>
<TEXT>

     KKTC Cumhurbaşkanı Rauf Denktaş, ''Kuzey Kıbrıs Türk Cumhuriyeti'ni tanıyan Türk hükümeti, bu Cumhuriyet'in komşusu bir Rum Cumhuriyeti'ni tanırsa bize dokunmaz'' dedi. 
     Denktaş, ''Bizi devletten, egemenlikten mahrum etme oyunu bitmedi ve bitmeyecek'' diyerek, referandumda ''evet'' oyu veren Kıbrıs Türklerini Annan planını bir kez daha incelemeye çağırdı. 
     Denktaş, referandumdan önce BM Genel Sekreterliği'ne verilen Türkiye kökenlilerle ilgili vatandaş listesinin açıklanmasını da istedi. 
     
     GÖÇMENLER DERNEĞİ'NİN TALEPLERİ 
     Cumhurbaşkanı Rauf Denktaş, Türk Göçmenler Yardımlaşma ve Dayanışma Derneği'nden kalabalık bir heyeti kabul etti. 
     Enver Dinçoğlu başkanlığındaki heyet, referandum öncesinde BM'ye sunulan federal vatandaşlık kazanacak Türkiye kökenlilerle ilgili listenin açıklanması, milli mutabakat için ulusal konsey oluşturulması ve devletin korunmasına ilişkin taleplerde bulundu. 
     Cumhurbaşkanı Denktaş'a destek verdiklerini belirten Dinçoğlu, muhaceret yasasında yapılması öngörülen değişikliklerle ilgili kaygılarını da iletti. 
     
     ''DEVLETİ KORUMAK İÇİN YEMİNLERİ VAR'' 
     Denktaş ise dış kaynaklı propagandanın devam ettiğini, tehlikenin geçmediğini belirterek, ''Devletin korunacağına ant içtik. Başbakan, bakanlar, milletvekilleri de ant içti. Devleti, egemenliği tehlikeye atacak yola girmeleri mümkün değil, yemine aykırı olur. Böyle bir tehlike görmüyoruz ama dış tehlike var'' diye konuştu. 
     Referandumda Rumların ''hayır''ıyla felaketten dönüldüğünü belirten Denktaş, ''evet'' diyen Kıbrıs Türklerini Annan planını bir kez daha incelemeye çağırdı ve ''Bekleme dönemine girdik. 'Evet' diyenler ne getirip ne götürdüğüne şimdi baksın. Benzeri oyunlarla yine karşı karşıya kalacağız. Bizi devletten, egemenlikten mahrum etme oyunu bitmedi ve bitmeyecek'' dedi. 
     ''Referandumda 'evet' yanıtı için Türk tarafına vaatte bulunanların ne gibi adımlar atacaklarının 3-5 hafta içerisinde ortaya çıkacağını'' kaydeden Denktaş, ''Birçok insan 'evet' derse tanınacağı yalanına inandı. Şimdi vaat edilenler yapılırsa bizden ne isteyecekleri önemli. Devletten vazgeçin derlerse demek ki rüşvet veriyorlar'' diye konuştu. 
     Denktaş, Başbakan Mehmet Ali Talat'ın yurtdışında kabul görmesinin KKTC için olumlu bir gelişme olduğunu da söyledi ve ''Birbirimizi hırpalamadan, yardım ederek, yavaş yavaş yürüyelim, önümüz açılacak'' dedi. 
     
     ''REFERANDUMU BEN ÖNERMİŞTİM'' 
     ''Referandumla Kıbrıs Türkünün self determinasyon hakkını kullanarak ayrı varlığını ispat ettiğini'' söyleyen Denktaş, ''Referandumu eski Rum lideri Yorgo Vasiliu ile konuşurken ben gündeme getirdim, bunu kaybetmemek lazım'' ifadelerini kullandı. 
     Denktaş, gençlerin bir kısmının ''mirasyedi'' gibi babalarının, dedelerinin kurduğu devletin kıymetini bilmediklerini de kaydetti. 
     
     ''VATANDAŞ LİSTESİ AÇIKLANMALI'' 
     Referandum öncesinde muhtemel federal yönetime hazırlık amacıyla Başbakan Talat tarafından BM Genel Sekreterliği'ne sunulan vatandaş listesiyle ilgili olarak da Denktaş, ''Listeyi ben de görmek isterim, birkaç defa talep ettim ama verilmedi. Açıklanması lazım, bu bir haktır. Tekrar hatırlatacağız, inşallah verirler'' ifadesini kullandı. 
     Cumhurbaşkanı Denktaş, Göçmenler Derneği'nin muhaceretle ilgili yeni düzenlemelerden yakınması üzerine ise ''İzinsiz çalışma olmaz, dünyanın hiçbir yerinde yok. Ama kimse de sınır dışı edilemez. Yapılan düzenlemeyle çalışma izinleri için istenen para ortadan kalktı ve 5 ay da süre verildi'' diye konuştu. 
     
     RUM TARAFININ TANINMASI KONUSU 
     Rauf Denktaş, ''Kuzey Kıbrıs Türk Cumhuriyeti'ni tanıyan Türk hükümeti, bu Cumhuriyet'in komşusu bir Rum Cumhuriyeti'ni tanırsa bize dokunmaz'' dedi. 
     Denktaş, ''Türkiye, Rum tarafını tanıyıp tanımama konusunda nasıl bir strateji izlemeli '' sorusuna karşılık, ''KKTC'yi tanıyan Türk hükümeti, bu Cumhuriyet'in komşusu bir Rum Cumhuriyeti'ni tanırsa bize dokunmaz. Ama tanıdığı nedir Bizim hudutlarımıza kadar yetkisi olan Kıbrıs Cumhuriyeti'ni tanıyor demektir'' dedi. Denktaş, şöyle devam etti 
     ''Zaten sayın Başbakan Recep Tayyip Erdoğan da böyle bir beyanda bulundu zannedersem. Bir beyanatı olmuştu. 'Bütün dünya tanıyor biz tanımasak ne olur' gabilinden. Onun üzerine biz araya girdik ve 'efendim bizi tanımaya devam edeceğinize göre, bizim bir kaybımız olmaz'. Rum Cumhuriyeti'ni dediğim gibi, hudutlarımıza kadar olan yetkisiyle tanıdığınızda Rum düşünsün. Kabul eder mi etmez mi bir tanımayı diye bir şey var. Yani orada bir komplikasyon var ve çok hukuki ve siyasi sorunlar içeren bir durumdur. Türkiye herhalde bunları incelemektedir.'' 
     
</TEXT>
</DOC>
