<DOC>
<DOCNO> 240056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonspo27.html </URL>
<DATE> 2004/05/14/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Mazhar Zorlu'nu vefatı... "Altay denince akla gelen 3 isimden biriydi" 
</HEADLINE>
<TEXT>

     İzmir'in duayen işadamlarından ve Altay Spor Kulübü'nün eski başkanlarından Mazhar Zorlu'nun vefatı büyük üzüntüye yol açtı. 
     Vefat haberinin duyulmasının ardından Altay Kulübü'nün ileri gelen isimleri, Mazhar Zorlu'nun Alsancak'taki evine giderek taziye ziyaretinde bulundu. Eski başkanlar Esin Özgener, Mahmut Özgener, Kulüp Başkanı Ahmet Taşpınar ve başkan adayı Mehmet Erdoğan, Mazhar Zorlu'nun oğlu Nafiz Zorlu'ya başsağlığı diledi. 
     Altay Kulübü Divan Kurulu Başkanı Erdoğan Tözge, arkadaşı Mazhar Zorlu'yu yitirmenin derin üzüntüsünü yaşadığını belirterek, ''İzmir'in, Altay'ın temel taşıydı. İçimize ateş düştü. Büyük bir insan, iyi bir düşünürdü. Fakirlerin de babasıydı. Yeri doldurulamayacak bir ismi kaybettik'' dedi. 
     Kulüp Başkanı Ahmet Taşpınar ise Rıdvan Burteçin ve Esin Özgener ile birlikte Altay denince akla gelen ilk 3 isimden biri olan Mazhar Zorlu'nun ölümünün camiayı derinden üzdüğünü belirtti. Taşpınar, ''Daha önce Rıdvan Burteçin'i kaybetmiştik. Şimdi Mazhar Zorlu'yu. Şimdi hedefimiz kendisinden öğrendiklerimizi uygulamak, fikirlerini yaşatmaktır. Altay ile yaşayan bir insandı. Süper Lig sevincini yaşatamadığımız için ayrıca üzgünüz. Türk sporu ve iş dünyasında yeri doldurulmaz'' diye konuştu. 
     
     MAÇ SAATİ DEĞİŞTİ 
     Mazhar Zorlu'nun vefat haberinin ardından Futbol Federasyonu'na başvuran Altay, yarınki İstanbul Büyükşehir Belediyespor maçını saat 13.00'e aldırdı. 
     Karşılaşmanın ardından Altay Alsancak Stadı'nda saat 15.30'da Zorlu için bir tören düzenlenecek. Alsancak Hocazade Camii'nde ikindi vakti kılınacak namazın ardından Mazhar Zorlu'nun cenazesi Hacılarkırı Aile Kabristanı'nda toprağa verilecek. 
     
</TEXT>
</DOC>
