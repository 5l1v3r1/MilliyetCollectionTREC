<DOC>
<DOCNO> 208045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/yazar/sazak.html </URL>
<DATE> 2004/01/12/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Simitis, Aznar, Derviş 
</HEADLINE>
<TEXT>

   
   Yunanistan'da Başbakan Simitis'in parti liderliğini Yorgo Papandreu'ya bırakarak seçimleri öne almasının ardından İspanya'da Aznar yönetimi de benzer bir karar aldı. 
   Başbakan Jose Maira Aznar, İspanya'da 'Gonzales efsanesi'ne dayalı 15 yıllık Sosyalist iktidara son veren adamdı. 1996'da Başbakan oldu, 2000 seçimlerini kazanarak Halk Partisi'ne ikinci dönemin yolunu açtı. Başbakan Aznar, görev süresinin sonunu beklemeyerek, 14 Mart'ta seçime gidileceğini açıkladı. Aznar'ın halefi Başbakan Yardımcısı Mariano Rajoy oldu. Anketlerde iktidarın oyları, muhalefetin açık ara önünde gözükmesine karşın Aznar'ın çekilme kararında, 'lider değişikliğinin partisini seçimden daha güçlü çıkaracağı düşüncesi' rol oynadı. İspanya Başbakanı, iktidarda geçen iki dönemin sonunda yorulduğunu kabul ediyordu. 
   Aznar, Simitis'ten daha genç bir lider, 50'li yaşlarını sürdürüyor. Görevden çekilmesi için kamuoyu yoklamalarında kendi bakanına daha fazla oy çıkması yetti. Başbakanlık koltuğunu emekli olmadan bıraktı. 
   İngiltere'de Tony Blair de gelecek seçimde aday olmayacağını ilan etmişti. 
   Demokrasi kültürü Avrupa'daki liderlerin bizdeki gibi 'seçilmiş krallar - padişahlar' olmasına izin vermiyor. 
   Bu değişime Türkiye'de en çok solda ihtiyaç var. 
   CHP, 28 Mart seçimlerinden başarısız çıkarsa Baykal'ın da Simitis ve Aznar gibi, kendisine dört seçimdir iktidar olanağı tanımayan seçmenlere bir nefes aldırması, partisine bir şans tanıması gerekiyor. 
   3 Kasım'da CHP'ye kazandırdığı Kemal Derviş, Baykal'ın 'halefi' niye olmasın Kurultay toplanır, AKP karşısında partiyi geniş kitlelere açacak yeni bir genel başkana yol açılır. Derviş ya da başkası, lider değişikliği CHP'nin toplumla yeni bir sözleşme yapması için başlangıç olur. Aksi halde Ecevit'in DSP'yi sıfırlamasına benzer sonu CHP Grubu yaşayacak. 
   AKP karşısında bir muhalefet seçeneği oluşmazsa bundan en çok demokrasi zarar görecek. CHP'ye rağmen, AKP'ye alternatif bir siyasi hareketin tartışılması gerekiyor. 
   Radikal İki'de Fuat Keyman'ın analizi isabetlidir 
   "2004 yılında Türkiye'nin eğiliminin değişim ve demokrasi yönünde mi, yoksa güvenlik temelli devlet merkezci siyasetin egemenliğini sürdürmesi yönünde mi olacağı sorusuna verilecek yanıtı, büyük ölçüde CHP'nin siyaset anlayışı ve demokrasi önünde vereceği sınav belirleyecek. 
   Türkiye'nin sorunlarına çözümler üretmeden sadece kendini devlete yaslayarak ve devlet aktörlerinin sözcülüğünü yaparak AKP'yi yıpratma çabası, bu eksende CHP'nin yapacağı tercih, Türkiye'nin nasıl bir 2004 yaşayacağını da büyük ölçüde belirleyecek." 
   Nasıl bir demokratik sol düşüncesi kadar, 'kiminle ' sorusu da 28 Mart'tan sonra önem kazanacak. 
   
      
   
</TEXT>
</DOC>
