<DOC>
<DOCNO> 235991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sontur24.html </URL>
<DATE> 2004/04/29/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Hileleli gıda üretenlere ağır cezalar geliyor... 
</HEADLINE>
<TEXT>

     Gıda hizmetleri ile ilgili yetkiler Tarım ve Köyişleri Bakanlığı'nda toplanırken, hileli gıda üretimi ve tüketiciyi yanıltmaya yönelik etiketleme, reklam ve tanıtımda verilecek cezalar artırılacak. 
     Tarım ve Köyişleri Bakanlığı, TBMM Genel Kurulu'nda bugün görüşülecek olan Gıdaların Üretimi, Tüketimi ve Denetlenmesine Dair Kanun Hükmünde Kararname'nin Değiştirilerek Kabulü Hakkında Kanun ile getirilecek yeni düzenlemeler hakkında yazılı bir açıklama yaptı. 
     Açıklamaya göre, metnin TBMM Genel Kurulu'nda aynen kabul edilmesi halinde, gıda üretimi, denetimi ve gıda hizmetleri ile ilgili yetkiler bakanlıkta toplanacak. 
     Yasa ile tüketici haklarının korunmasına ilişkin yeni ve etkili hükümler getiriliyor. Tüketiciler, gıda maddesini üreten, ithal eden ve satan gerçek veya tüzel kişiler tarafından bilgilendirilecek, tüketicinin yanıltılması ve yönlendirilmesi önlenecek. 
     Gıda maddelerinin etiketlenmesi, reklam ve tanıtımına ilişkin belli prensipler getirilirken, tüketicileri yanıltıcı etiketleme, reklam ve tanıtıma karşı önleyici tedbirler alınıyor. 
     İşyeri sorumluluğu tanımlanırken, gıda işletmecilerine, gıda güvenliği şartlarına uymaması durumunda ürünü pazardan geri çekme yükümlülüğü gitirildi. Bu konuda yetkili merciler de bilgilendirilecek. 
     Açıklamada, yasa ile insan sağlığının korunması amacıyla gıda maddelerini üreten, ithal eden, dağıtımını yapan ve satan işyerlerine sorumluluklar ve yaptırımlar getirildiği kaydedildi. 
     
     ULUSAL GIDA MECLİSİ 
     Türk gıda kodeksinin hazırlanması ve denetlenmesinde görevli olmak üzere Tarım ve Köyişleri, Sağlık bakanlıkları, ilgili kurum ve kuruluşlar, bilim insanlarının katılımı ile Ulusal Gıda Kodeksi Komisyonu oluşturulacak. Bakanlıkça belirlenecek gıda düzenlemelerine ve uygulamalara, öneri ve katkı sağlamak üzere de Ulusal Gıda Meclis'i kurulacak. 
     Yasada, organik gıda, genetik modifiye gıda, fonksiyonel gıda, takviye edici gıda, özel tıbbi amaçlı diyet gıda tanımları getirilerek, tüketici tercihine uygun, tarımsal üretim yöntemleri ve ve ürün özelliklerine göre farklılık gösteren gıda tanımları ile uluslararası entegrasyon ve sektörel açılım sağlanıyor. 
     Yasa ile mevzuata uyulmaması nedeniyle verilmesi öngörülen hürriyeti bağlayıcı cezalar ile ağır para cezalarından oluşan adli cezalar idari para cezasına çevriliyor. Eylemin büyüklüğü durumunda, sağlığın korunması ile ilgili yükümllükleri yerine getirmeyenlere, adli ceza olarak hürriyeti bağlayıcı ceza ve ağır para cezası öngörülüyor. 
     Düzenlemede, cezaların adil, işletme büyüklükleri ile orantılı, hukuka uygun ve caydırıcı olmasının hedeflendiği belirtilen açıklamada, suçun nevine göre, idari para cezası, faaliyetten men, üretilen ürünlere el konulması, hapis ve ağır para cezası verilebileceği, suçun tekrarı halinde idari para cezalarının iki kata çıkacağı kaydedildi. 
     Açıklamaya göre, metin aynen kabul edilirse, idari para cezaları o yerin en büyük mülki amiri verilecek. 
     Kanun kapsamındaki cezalara ve kontrol sonuçlarına, itiraz hakkı da getiriliyor. 
     Açıklamada, AB'nin gıda mevzuatına uyum açısından da bugün TBMM'de görüşülecek yasanın önem taşıdığı belirtildi. 
     
     KRİZ YÖNETİMİ VE KRİZ BİLDİRİMİ 
     Yasa ile insan sağlığı ve gıda güvenliği açısından ortaya çıkan riskin giderilmemesi, alınan önlemlerin yetersiz kalması halinde, Tarım ve Köyişleri, Sağlık bakanlıkları, ilgili tüm kurum ve kuruluşların da katılımı ile anında, etkili koordinasyon ve işbirliği sağlamak üzere Kriz Yönetimi ve Kriz Birimi oluşturulması öngörülüyor. 
     Ayrıca, gıda üretim zincirinin izlenmesi ve sorunun kaynağında giderilmesi, piyasaya sürülen gıdaların izlenebilirliğinin sağlanması açısından sistematik bir yaklaşım getirildiği de kaydedildi. 
     
</TEXT>
</DOC>
