<DOC>
<DOCNO> 234315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/spor/spo08.html </URL>
<DATE> 2004/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Minderi dar ettik 
</HEADLINE>
<TEXT>

   Ankara'da dün start alan Avrupa Serbest Güreş Şampiyonası'nın ilk gününde şov yaptık. 66'da Ömer Çubukçu çeyrek finale çıkarken, dokuz maçın sekizini kazandık 
      HAMİT TURHAN 

   
   Süper Çubukçu 
   AVRUPA Serbest Güreş Şampiyonası'na sporcularımız süper bir başlangıç yaptı. Ankara Atatürk Spor Salonu'nda startı verilen organizasyonun ilk gününde mindere çıkan güreşçilerimiz 9 maçın 8'ini kazandı. 66 kiloda Ömer Çubukçu grubundaki iki maçında da rakiplerine şans tanımadı ve çeyrek finale yükseldi. İlk maçında Alman Eugelhanot'u 3 - 0'la geçen Çubukçu, ardından Yunan Taskovdis'i 7 - 0 yendi. Çubukçu bugün Moldovalı Bodisteanu ile yarı final için mücadele edecek. 
   
   Tek fire verdik 
   74 kilodaki madalya umudumuz Ahmet Gülhen ise ilk turda İspanyol Dominguez'i 10 - 0 sayı tuşuyla mağlup etti. Gülhan, ikinci turda Rus Kokaev'e 2 - 1 yenildi ve ilk gün tribüne çıkan tek güreşçimiz oldu. 55'te Ramazan Özdemir, Rumen Lungu'yu 8 - 3, 60'ta Tevfik Odabaşı Macar Bankuti'yi 10 - 0 sayı tuşu, 84'de Gökhan Yavaşer Azeri Gurbanov'u 6 - 4, 96'da Fatih Çakıroğlu İsviçreli Scherrer'i 5 - 0, 120'de de Aydın Polatçı Bulgar Boydahiev'i 7 - 0 yenerek madalya şanslarını sürdürdüler. 
   
   2005'te yeni uygulama    ANKARA'DA başlayan Avrupa Serbest Güreş Şampiyonası'nın açılışında konuşan FILA Başkanı Raphi Martinessi, 2005 yılından itibaren serbest, grekoromen ve bayanlarda Avrupa ve Dünya şampiyonalarının birarada düzenleneceğini söyledi. Martinessi, güreşe olan ilginin bu şekilde artacağına inandığını da sözlerine ekledi. 
   
   
   
</TEXT>
</DOC>
