<DOC>
<DOCNO> 212591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/son/sontur01.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüksek rakım doğal radyasyon içeriyor... 
</HEADLINE>
<TEXT>

     Atatürk Üniversitesi A.Ü Çevre Sorunları Araştırma Merkezi Müdürü Yrd. Doç. Dr. Nuhi Demircioğlu, yüksek rakımlı yerlerde güneş ışınlarının doğal radyasyon içerdiğini söyledi. 
     Demircioğlu, AA muhabirine yaptığı açıklamada, 1850 metre yükseklikte bulunan Erzurum'da güneş ışınlarının, rakımın etkisiyle doğal radyasyon içerdiğini belirterek, ''Özellikle güneşin etkili olduğu öğle saatlerinde fazla dışarıda kalınmamalı'' dedi. 
     Erzurum'da solunabilir hava kalitesinin kışın daha düştüğünü kaydeden Demircioğlu, şunları söyledi 
     ''Bölgemizde, kışın solunabilir hava kalitesi düşüyor. Zaten oksijenin az olduğu bölgede, bu nedenle solunumla ilgili hastalıklar görülüyor. Ayrıca yüksek rakımda güneş ışınlarının da doğal radyasyon etkisi göstermesi, cilt rahatsızlıklarına neden olabiliyor.'' 
     
     ÇOCUKLAR, YAŞLI VE HASTALAR DİKKAT ETMELİ 
     Yrd. Doç. Dr. Demircioğlu, bu durumun çocuklar, hasta ve yaşlılar üzerinde direkt etki sağlayacağını ifade ederek, mecbur olmadıkça güneş ışığında fazla kalınmaması gerektiğini bildirdi. Demircioğlu, şöyle devam etti 
     ''Bölgemizdeki güneşli gün sayısı 161. Bu, yüksek sayılabilecek bir oran. Vatandaşlar, özellikle güneşin etkili olduğu öğle saatlerinde kapalı alanda kalmaya gayret etmeli. Çocuklar, yaşlı ve hastalar daha çok dikkat göstermelidir.'' 
     
</TEXT>
</DOC>
