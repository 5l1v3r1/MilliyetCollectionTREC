<DOC>
<DOCNO> 230007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sontur14.html </URL>
<DATE> 2004/04/09/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Vakfıbank, öğretmenler için kredi kartı çıkarıyor... 
</HEADLINE>
<TEXT>

     Vakıfbank, Milli Eğitim Bakanlığı personeli için özel avantajlar içeren ''öğretmenim'' kredi kartı hazırladı. 
     Öğretmenlere yönelik bir çok özel avantajlar içeren kredi kartı, Devlet Bakanı ve Başbakan Yardımcısı Mehmet Ali Şahin, Milli Eğitim Bakanı Hüseyin Çelik ve Vakıfbank Genel Müdürü Ahmet Kacar tarafından Vakıfbank Genel Müdürlüğü'nde imzalanan sözleşmeyle hayata geçirildi. 
     ''Eğitim-2003'' tanıtım filminin izlenmesiyle başlayan tören, ''Öğretmenim'' kredi kartının özelliklerinin tanıtıldığı sinevizyon gösterisiyle devam etti. 
     Başbakan Yardımcısı Şahin, imza töreninin ardından yaptığı konuşmada, Türkiye'de güzel şeyler olduğunu ifade ederek, Vakıfbank'ın 50 yaşına bastığı günde, böyle bir protokolün imzalanmasını son derece anlamlı bulduğunu kaydetti. 
     Öğretmenlerin hizmetlerin en güzellerine layık olduklarını dile getiren Şahin, ''Türkiye bir şans yakaladı. O da siyasi istikrardır. Ben inanıyorum ki hizmetler katlanarak devam edecektir'' dedi. 
     Milli Eğitim Bakanı Çelik de öğretmenlerin kolay konut edinmesini sağlayacak projenin ardından, eğitim çalışanlarının hayatlarını kolaylaştırıcı hamlelere devam ettiklerini belirterek, bugün de Vakıfbank ile Milli Eğitim Bakanlığı logolu öğretmenler için özel avantajlar içeren bir kredi kartı için sözleşme imzaladıklarını söyledi. 
     Vakıfbank'ın son dönemdeki çalışmalarını takdirle izlediğini belirten Çelik, ''Zarar eden ve hantal bir kamu bankası olan Vakıfbank, bugün kara geçmiştir'' diye konuştu. 
     Başbakan Yardımcısı Şahin ile dün uzun bir görüşme yaptıklarını belirten Çelik, Milli Eğitim Bakanlığı ile spordan sorumlu Devlet Bakanlığı arasında yakın gelecekte çok güçlü hamleler yapmaya hazırlandıklarını kaydetti. 
     Çelik, Vakıfbank Genel Müdürlüğü binasındaki ''Yıldız Özkök'' resim sergisini de gezdi. 
     
     YÖK YASASI 
     Milli Eğitim Bakanı Çelik, bir gazetecinin, ''YÖK Yasası'nda İmam Hatip mezunlarının üniversiteye girişlerini kolaylaştırıcı yönde değişiklik yapacak bir tasarının hazırlandığına ilişkin haberler var'' sözleri üzerine, kendisinin bu konuda bilgisi olmadığını söyledi. 
     
</TEXT>
</DOC>
