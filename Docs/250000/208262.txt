<DOC>
<DOCNO> 208262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/yasam/yas04.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da özür mü 
</HEADLINE>
<TEXT>

   Adana'da bir liseli, sınıfındaki sobayı tutuştururken feci şekilde yandı. Öğretmenleri ise, basını suçladı Büyütülecek konu değil 
      FATİH KARAÇALI Adana DHA 
   
   Tiner dökülen sobanın parlaması sonucu iki öğretmenle bir öğrencinin yaşamını yitirdiği Ağrı'daki olayın benzeri, dün de Adana'da yaşandı. 
   Emek Mahallesi'ndeki İsmet İnönü Endüstri Meslek Lisesi Teknik Lise Bölümü 2. sınıf öğrencisi Mustafa Baz 16 , nöbetçi olduğu için atelye dersinde sobayı yakmak istedi. 
   
   Yoğun bakıma alındı 
   Odun ve kömür doldurduğu sobayı tutuşturamayınca mazot döken Baz'ın kibriti çakmasıyla patlama meydana geldi ve yayılan alevler genç liselinin vücudunu sardı. 
   Alevler söndürülse de, belden yukarısı, elleri ve yüzü yanan Baz, hastaneye kaldırıldı. Yoğun bakıma alınan Baz'ın, hayati tehlikeyi atlatamadığı açıklandı. 
   Hastanede gazetecilerin sorularını yanıtsız bırakan öğretmenler ise, öğrencinin açıklama yapmasını da engellemeye çalışıp basını suçladılar. 
   
   'Malzeme arıyorsunuz' 
   Gazetecilere, 'Kendinize malzeme arıyorsunuz' diye tepki gösteren öğretmenler, bir liselinin can çekiştiği feci olay için, 'Bunda bu kadar büyütecek bir şey yok' diye konuştular. Bir öğretmen de, "Gerekli açıklamayı Milli Eğitim Müdürlüğü'nden alabilirsiniz. Okul idaresinin açıklama yapma yetkisi yok" diyerek, gazetecilerin okuldan içeri girmesine izin vermedi. 
   Sınıfların merkezi sistemle ısıtıldığını belirten öğrenciler ise, korkunç kazayı, "Ancak atelyelerde merkezi sistem çalışmıyor. Çok geniş olduğu için soba yakmak zorunda kalıyoruz" sözleriyle açıkladılar. 
   Mazotun kolay yanmayacağını söyleyen itfaiye yetkilileri ise, "Öğrencinin döktüğü mazot, önceki ısının etkisiyle buharlaşarak gaz haline dönüşmüş, kibriti çakınca da patlama meydana gelmiş olabilir" değerlendirmesini yaptı. 
   
   Van'da öğretmenler ateşe atlamışlardı    AĞRI DHA 
   Doğubeyazıt'a 15 kilometre uzaklıktaki Ortadirek İlköğretim Okulu'nda görevli üç öğretmen ise, benzeri bir olayda öğrencileri için canlarını feda etmişlerdi. Bir öğrenci, 24 Aralık'ta sobanın yanması için tiner dökünce alevler arasında kalmış, onunla birlikte, öğrencilerini kurtarmak isteyen okul müdürü Aysun Karalar ile öğretmeni Burçin Uysal da feci şekilde yanarak can vermişti. 
   
   
   
</TEXT>
</DOC>
