<DOC>
<DOCNO> 248665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sondun31.html </URL>
<DATE> 2004/06/17/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Miloşeviç Clinton, Blair e Schröder mahkemeye çıkarılsın 
</HEADLINE>
<TEXT>

     Eski Yugoslavya Devlet Başkanı Slobodan Miloşeviç, Hollanda'nın Lahey kentindeki Uluslararası Savaş Suçları Mahkemesi yargıçlarından, eski ABD Başkanı Bill Clinton, İngiltere Başbakanı Tony Blair ve Almanya Başbakanı Gerhard Schröder'in mahkemeye çıkarılmasını istedi. 
     Miloşeviç'in yargıçlara, ''Lütfen, buraya çıkmaları için emir verin... Clinton yargıç karşısına çıkmalı, Schröder yargıç karşısına çıkmalı, Blair ve diğerleri de...'' dedi. 
     Miloşeviç, ''Onlar da devlet başkanıydı, ben de. Beni burada devlet başkanı olarak yargılıyorsunuz'' şeklinde konuştu. 
     Mahkeme başkanı yargıç Patrick Robinson ise Miloşeviç'ten, bu politikacıların mahkemeye çıkarılmasını neden istediğini yazılı olarak bildirmesini istedi. 
     Yargıcın isteğini reddeden devrik Yugoslav lideri, ''Yazılı istek sunmaya niyetim yok... Bu mahkemeyi tanımıyorum. Bu mahkeme yasadışı ve ülkeme karşı bir savaş aracından başka bir şey değil'' ifadesini kullandı. 
     Miloşeviç'in Bosna, Hırvatistan ve Kosova'daki savaşlar sırasında işlediği soykırım ve savaş suçlarından yargılanmasına 2 yıl önce başlanmıştı. Miloşeviç, yaklaşık üç aydır sağlığı bozuk olduğu için mahkemeye çıkmamıştı. Avukat istemeyen Miloşeviç, 5 Temmuz'da kendisini savunmaya başlayacak. 
     62 yaşındaki devrik lider hakkında 66 iddia bulunuyor. Miloşeviç, insanlık suçu işlediği sabit görülürse ömür boyu hapisle cezalandırılabilecek. 
     
</TEXT>
</DOC>
