<DOC>
<DOCNO> 242144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/soneko15.html </URL>
<DATE> 2004/05/23/ </DATE>
<TIME> 18.39 </TIME>
<AUTHOR>  </AUTHOR>
<HEADLINE>
Lipton "Doğu Karadeniz Çayı"nı pazara sundu... 
</HEADLINE>
<TEXT>

     Unilever'in çaydaki uluslararası markası Lipton, Türkiye pazarı ve Türk damak tadı için özel olarak geliştirdiği ''Doğu Karadeniz Çayı''nı piyasaya sundu. 
     Yeni markanın tanıtımı nedeniyle Rize'nin Pazar ilçesindeki Lipton Fabrikası'nda düzenlenen basın toplantısında konuşan Unilever Kuzey Afrika, Ortadoğu ve Türkiye Başkanı Rachid M. Rachid, Türkiye'nin kendileri için stratejik bir ülke olduğunu söyledi. 
     Rachid, Türkiye'de bir yatırım fırsatı çıktığında bunu her zaman değerlendirdiklerini belirterek, şunları kaydetti 
     ''Yeni markayla Türk çay pazarında daha fazla varlığımızın olmasını istedik. Türkiye çay tüketimi açısından büyük bir pazar. Küresel pazarda payımız yüzde 25. Hedefimiz Türkiye'deki pazar payımızı artırmak. Türkiye'deki nüfus artışına paralel olarak çay tüketiminin de artacağını öngörüyoruz. Tüketici ürünleri pazarında toparlanma var.'' Mart ayında İstanbul'da yapılan Yatırımcı Danışma Konseyi toplantısına katıldığını, Türk hükümetinin, yatırımların artmasını arzuladığını ve somut olarak adımlar attığını ifade eden Rachid, ''Her türlü yabancı şirket Türkiye'de yatırım yapmak isteyecektir. Biz de Türkiye'de her türlü yeni yatırım fırsatını değerlendirmeyi düşünüyoruz. İşimizi büyütmek açısından, yeni yeni kategorilere girmek bakımından, benzer şekilde ihracatı artırmaya yönelik yatırım fırsatlarını değerlendireceğiz'' diye konuştu. 
     
     ÇAY BORSASININ KURULMASI 
     Rachid, Türkiye'de çay borsası kurulması yönünde atılacak adımları destekleyeceklerini de belirterek, ''İstediğimiz, serbestleşme ve çay üretimindeki sübvansiyonun çiftçilere gitmesidir'' dedi. 
     Unilever olarak 50 yıldır Türkiye'ye yatırım yaptıklarını belirten Rachid, Rusya, Ortadoğu, ABD ve Hindistan'da çay alanında özel markaları olduğunu ve bunların farklı düzeyde başarı gösterdiğini kaydetti. 
     Rachid M. Rachid, Türkiye'de yerel odaklı uygulamaların devam edeceğini bildirerek, ''Kategori odaklı değil, daha çok marka odaklı düşünüyoruz. Mesela Komili, sadece zeytinyağı olarak düşünülüyordu, hazır yemek ürünü olarak da ortaya çıkacak'' diye konuştu. 
     Türkiye'de Algida'nın en iyi dondurma olmaya devam edeceğini söyleyen Rachid, Unilever'in ürün azaltma operasyonunun da bittiğini belirtti. 
     
     ''TÜRKİYE'DE ÇAYA ÇOK İNANIYORUZ'' 
     Unilever Türkiye Yönetim Kurulu Başkanı İzzet Karaca da, sadece Doğu Karadeniz bölgesinin çaylarından harmanlayarak Lipton Doğu Karadeniz Çayı'nı yarattıklarını, Türk çay severlerin damak tadına uygun olarak geliştirdikleri yerli ürünün beğenileceğine inandıklarını söyledi. 
     Karaca, Doğu Karadeniz markasının şu anda iç pazara yönelik olduğunu, ancak gönüllerinden ihracat yapmanın da geçtiğini söyledi. 
     ''Türkiye'de çaya çok inanıyoruz'' diyen Karaca, kişi başına çay tüketimi 2.3 kilo olan Türkiye'nin, dünyada 3. veya 4. sırada bulunduğuna işaret etti. 
     Paket çayda yüzde 5-6 olan pazar paylarının 1 yıl içinde yüzde 8'e çıkabileceğini kaydeden Karaca, yeni ürünün Türk damak zevkine uyarlandığını ve Lipton'la arasındaki farkın da lezzet ve damak zevki olduğunu anlattı. 
     Gerek Çay-Kur, gerekse hükümetle işbirliği yaparak çayın geliştirilmesini istediklerini ifade eden Karaca, ''Oturup konuşacağız, strateji nedir, çay mı yenilenecek, organiğe mi gidilecek, Çay-Kur ve hükümetle bunu konuşacağız'' dedi. 
     
     ÇAY KÖKLERİNİN GENÇLEŞTİRİLMESİ 
     Karaca, Kenya'da çayda 5 yılda bir yenileme yapıldığını belirterek, bölgedeki çayların 50 yıllık olmasının kaliteyi düşüreceğini söyledi. Çay köklerinin yenilenmesinin bir maliyeti olduğunu ifade eden Karaca, 3 yıl boyunca köylünün desteklenmesi gerektiğini dile getirdi. 
     ''Çay-Kur fabrikalarının özelleştirmesi gündeme gelirse ilgilenir misiniz '' sorusu üzerine Karaca, şu an için böyle bir şey düşünmediklerini söyledi. 
     
</TEXT>
</DOC>
