<DOC>
<DOCNO> 241314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/yasam/ayas.html </URL>
<DATE> 2004/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Gurur veren açılış 
</HEADLINE>
<TEXT>


Galatasaray Üniversitesi Aydın Doğan Konferans Salonu'nu yaptıran Doğan Holding Yönetim Kurulu Başkanı, açılışta, "Buna teşvik edildiğim için teşekkür ederim" diye konuştu... 

İSTANBUL Milliyet 

Doğan Holding Yönetim Kurulu Başkanı Aydın Doğan'ın yaptırdığı Galatasaray Üniversitesi Aydın Doğan Konferans Salonu'nun açılışı ve DBR'nin çıkardığı Güncel Hukuk Dergisi'nin tanıtımı, törenle gerçekleşti. Galatasaray Üniversitesi Rektörü Prof. Dr. Duygun Yarsuvat, konferans salonunu üniversiteye kazandıran Doğan'a teşekkür ederek, "NATO Genel Sekreteri'ni burada ağırladık, doktora unvanları verdik. Bu salona kazandırdıklarını maddiyata dökemeyiz" dedi. Aydın Doğan da salonu çok beğendiğini belirterek, Galatasaray caimasına yakınlaşmasını şöyle anlattı "Çocukluğumdan beri Fenerbahçe sempatizanıyım. Fakat İnan Kıraç beni zorla Galatasaraylı yaptı. Sonuçta beni böyle bir salon yaptırmaya teşvik ettikleri için teşekkür ederim." 

GS amblemli plaket 
Koç Holding Yönetim Kurulu Üyesi İnan Kıraç'ın, "Galatasaray için Aydın Doğan büyük bir insandır" sözlerinin ardından Yarsuvat, Doğan'a üzerinde GS amblemi bulunan bir plaket sundu. Prof. Dr. Köksal Bayraktar da 5. sayısı yayımlanan Güncel Hukuk Dergisi ile ilgili olarak, "Yeni dergimizde sadece hukukçulara değil, herkese seslenmeyi hedef bildik" diye konuştu. 

Suna Kıraç Kütüphanesi 

Galatasaray Üniversitesi'nde İnan Kıraç'ın eşi, Koç Holding Yönetim Kurulu Üyesi Suna Kıraç adını taşıyan bir kütüphane de bulunuyor. Kıraç, her yıl yeni kitap alımı için 400 bin dolar bağışlıyor. İkisi de Kıraç adını taşımakla beraber, 94'ten önceki eski kütüphane saray içerisinde halen açık olup okuma salonu olarak kullanılıyor. Yeni kütüphane ise konferans salonu bitişiğinde inşa edildi. 



</TEXT>
</DOC>
