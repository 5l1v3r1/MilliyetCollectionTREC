<DOC>
<DOCNO> 244271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sontur20.html </URL>
<DATE> 2004/05/31/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Bingöl, içme suyu sorununu çözdü 
</HEADLINE>
<TEXT>

     Bingöl'ün 100 yıllık içme suyu ihtiyacını karşılayacak Kürük İçme Suyu Projesi tamamlandı. 
     Bingöl'ün içme suyu ihtiyacının karşılanması amacıyla 1997'de ihale edilen projenin yapımı, müteahhit firma tarafından tamamlandı. 
     Bingöl Belediye Başkanı Hacı Ketenalp'in makamında düzenlenen toplantıda, İller Bankası Elazığ Bölge Müdürü Selahattin Özsoy tarafından projenin geçici kabulü yapıldı. 
     Ketenalp, il merkezine 59 kilometre mesafedeki Derecik Köyü'nden getirilen ve saniyede 800 litre su kapasitesine sahip isale hattının, ilin 100 yıllık içme suyu ihtiyacını karşılayacağını söyledi. 
     Söz konusu kaynaktan halen şehre saniyede 400 litre su verildiğini belirten Ketenalp, ihtiyaç halinde yapılacak bir proje ile bu kapasitenin saniyede 800 litreye çıkarılabileceğini anlattı. 
     Projenin 7 trilyon liraya mal olduğunu ifade eden Ketenalp, proje tutarının yüzde 60'ının belediyeden, yüzde 40'ının ise fonlardan karşılandığını bildirdi. 
     
</TEXT>
</DOC>
