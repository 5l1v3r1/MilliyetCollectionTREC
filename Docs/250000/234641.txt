<DOC>
<DOCNO> 234641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/soneko04.html </URL>
<DATE> 2004/04/25/ </DATE>
<TIME> 10.35 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Sigarada rekabet kızışıyor... 
</HEADLINE>
<TEXT>

     Sigara sektöründe pazardan pay kapma yarışı hızlanıyor. Sadece TEKEL'in üretim yaptığı oriental tip şark tipi tütünden imal edilen Maltepe ve Samsun sigaralarının bulunduğu ürün grubunda Philip Morris-Sabancı firmasının ''Türkü'' adlı sigarayı deneme amacıyla piyasaya sunması TEKEL'i de harekete geçirdi. 
     TEKEL, yaklaşık 1 ay içinde, şark tipi tütünden imal edilen yeni markalı bir sigarayı piyasaya sunmayı hedefliyor. 
     Konuya ilişkin olarak A.A muhabirinin sorularını yanıtlayan TEKEL Genel Müdürü Sezai Ensari, şart tipi tütün üretim yapılan Maltepe ve Samsun sigaralarının bulunduğu pazara yeni bir giriş olduğunu hatırlattı. 
     Philsa'nın Türkü adlı sigarasının bu pazarı hedeflediğini kaydeden Ensari, ''Biz de ona karşı yeni bir ürünle önlemimizi alacağız. Bunu da yaklaşık 1 ay içinde piyasaya süreceğiz'' diye konuştu. 
     
     YENİ SİGARANIN FİYATI MALTEPE'NİN ALTINDA OLACAK 
     TEKEL'in piyasaya sunacağı yeni sigaranın soft yumuşak paket şeklinde olacağını ve fiyat olarak Samsun ve Maltepe sigarasının altında yer alacağını da açıklayan Ensari, yeni sigaranın şark tipi tütün pazarında TEKEL'in pazarını kaptırmamak üzere piyasaya sürüleceğini ifade etti. 
     Ensari, şark tipi tütünle üretilen sigaraların TEKEL'in uzmanlık alanı olduğunu da vurguladı. 
     
     KUTULU SİGARA İÇİN 4 YENİ MAKİNA 
     Sigarada talebin giderek hard box kutulu sigaralara kaydığını kaydeden Ensari, burada TEKEL'in pazar kaybına uğramaması için yurt dışında fason üretime gitmeyi planladıklarını bildirdi. 
     TEKEL'in elindeki makinelerin daha çok yumuşak paket üreten makineler olduğunu hatırlatan Ensari, bu sene 2 adet kutulu sigara üretim yapabilecek makinenin siparişinin verildiğini, 2 makine daha almayı planladıklarını kaydetti. Toplam 4 makineyle birlikte 5 bin tona yakın kutulu sigara üretim kapasitesi elde edeceklerini kaydeden Ensari, ancak bu makinelerin sipariş üzerine yapıldığını ve tesliminin 10 ayı bulduğunu anlatttı. 
     
     KUTULU SİGARA AÇIĞI FASON ÜRETİMLE KAPANACAK 
     Yeni makineleri bu sene sonuna üretime geçirmeye çalışacaklarını söyleyen TEKEL Genel Müdürü, bu sürede oluşacak açığı, diğer ülkelerde ya da başka imkanlarla fason olarak ürettirip kapatmayı hedeflediklerini bildirdi. 
     Fason üretim görüşmeleri için Bulgaristan'dan yeni geldiğini, Yunanistan'a da gideceğini anlatan Ensari, Hollanda ve İspanya ile görüşmelerin gündemde olduğunu, buralardan en uygun kalite ve fiyatı veren ülkede fason üretim yaptırmayı planladıklarını belirtti. 
     Fason üretimde, sigaranın harmanının Türkiye'den gönderileceğini, paketlemenin ise belirlenen ülkede yaptırılacağını anlatan Ensari, yeni makineler gelinceye kadar oluşan açığı bu şekilde kapatmayı hedeflediklerini söyledi. 
     Ensari, fason ürettirilecek kutulu sigaraların yeni markalarla piyasaya sunulacağını kaydetti. 
     
     TEKEL'İN ÖZELLEŞTİRİLMESİ 
     Ensari, TEKEL'in bir yandan özelleştirme faaliyetlerinin devam edeceğini, bir yandan da hiç özelleşmeyecekmiş gibi üretimini, çok daha kaliteli, piyasadaki talebi dikkate alan, yeni ve albenisi olan ürünlerle devam ettireceğini vurguladı. 
     TEKEL'in yeni markaları da piyasaya süreceğini, burada amacın TEKEL'in değerini artırmak olduğunu söyleyen Ensari, TEKEL'in 2003 karının 250 trilyon lira olduğunu sözlerine ekledi. 
     
</TEXT>
</DOC>
