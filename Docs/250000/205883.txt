<DOC>
<DOCNO> 205883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/ekonomi/eko02.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğlenceye 4 trilyon 
</HEADLINE>
<TEXT>

   İstanbul'daki 105 büyük eğlence yerinde bir gecede 4.1 trilyon lira harcama yapıldı. Hasılat geçen yılbaşına göre yüzde 64 arttı 
      NEDİM ŞENER 
   
   İstanbul'da yaşayanların büyük bölümü 2004 yılına evlerinde girerken, gazino, kulüp, bar gibi yerlerde yılbaşı kutlayanların yaptıkları toplam harcamanın 4 trilyon 150 milyar lira olduğu belirlendi. 
   İstanbul Defterdarlığı Denetmenler Bürosuna bağlı 700 kişilik kalabalık bir ekip tarafından sabaha kadar yapılan çalışmalarda 2 bin 450 işyeri denetlendi. 
   
   Lüks semtlere gözaltı 
   Etiler, Nişantaşı, Taksim, Beyoğlu, İstanbul Boğazı'nın iki yakası, Yeşilyurt, Yeşilköy gibi semtlerde, aralarında büfelerinde bulunduğu 2 bin 450 işyerinde yapılan incelemede 37 şirketin kayıtsız olarak çalıştığı belirlendi. 
   Denetmenler 453 işyerine, müşterilerine fiş kesmediği gerekçesiyle toplam 351 milyar liralık özel usulsüzlük cezası kestiler. 
   Kişi başına harcamanın en fazla olduğu 105 eğlence merkezine gidenlerin harcamaları 4 trilyon 150 milyar lira olarak belirlendi. 
   
   Denetimler sürecek 
   Defterdarlık yetkilileri bu rakamın 2003 yılbaşına göre yüzde 64 artışa karşılık geldiğini bildirdiler. 2002'yi 2003'e bağlayan gece 105 eğlence merkezinde yapılan harcamanın 2.5 trilyon lira seviyesinde olduğu bildirildi. 
   Denetmenler yalnız eğlence yerlerini değil sanatçılar ile onların kuaförleri ve kostümlerini dikenleri de yakın takibe aldı. 
   
   Sanatçılara 700 milyar    105 büyük eğlence yerinde programa çıkan toplam 154 sanatçının kazandığı para tutarının 700 milyar lira olduğu belirtildi. Defterdarlığın yaptığı incelemede yılbaşı gecesi sahneye çıkan 154 sanatçıdan 18'inin kayıtsız olduğu belirlendi. Bu sanatçılar için cezai bir işlem yapılmazken, geçmişe dönük olarak inceleme yapılacağı bildirildi. İstanbul Defterdarı Kadir Boy, bu yıbaşı denetimlerinin büyük bir titizlikle yerine getirildiğini belirtirken, eğlence dünyasına yönelik incelemeleri yılbaşında olduğu gibi yıl içinde de yakından takip edeceklerini söyledi. 
   
   
</TEXT>
</DOC>
