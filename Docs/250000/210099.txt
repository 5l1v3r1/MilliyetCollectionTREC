<DOC>
<DOCNO> 210099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sondun12.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Sosya Forumu, onbinlerin katıldığı yürüyüşle sona eriyor 
</HEADLINE>
<TEXT>

     Hindistan'ın Bombay kentinde geçen hafta başlayan Dünya Sosyal Forumu, onbinlerce kişinin katıldığı gösterilerle sona eriyor. 
     Savaş, kapitalizm ve ABD Başkanı George Bush karşıtı sloganlar atan, ''Cinayetlere son verin'', ''Yalana son verin'' yazılı pankartlar taşıyan göstericiler, forumun son gününde ülkenin en büyük ticari kenti Bombay caddelerinde yürüyüş düzenliyor. 
     Renkli protestolar, ekonomik liberalizm, Irak savaşı ve ırkçı baskılarla ilgili yoğun tartışmalara sahne olan foruma Hollanda'dan katılan bir sendika yetkilisi, ''bunun müthiş bir deneyim olduğunu'' söylerken, Fransa'dan bir katılımcı, forumdaki konuşmaların yararlı olmadığını, çözüm üretmekte başarısız olunduğunu savundu. 
     132 ülkeden 100 bin dolayında kişinin katıldığı foruma, Nobel barış ödüllü Şirin Ebadi ve ekonomi ödüllü Joseph Btiglitz de konuşmacı olarak katılmıştı. 
     İlk kez Brezilya dışında yapılan forumun gelecek yıl yine Brezilya'da yapılması planlanıyor. Bu yıl üçüncüsü yapılan forum, Davos'ta bugün başlayan Dünya Ekonomi Forumu'na alternatif olarak düzenleniyor. 
     
</TEXT>
</DOC>
