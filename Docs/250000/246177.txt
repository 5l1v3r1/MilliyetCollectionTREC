<DOC>
<DOCNO> 246177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sondun12.html </URL>
<DATE> 2004/06/08/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
İngiltere'nin silah listesinde Türkiye ilk 10'da... 
</HEADLINE>
<TEXT>

     İngiltere'nin silah satışı yaptığı ülkeler arasında, politikalarını en çok eleştirdiği Suudi Arabistan bulunuyor. 
     İngiltere'nin silah satışı yaptığı ülkelerin listesinin açıklanmasının ardından, haberi yayımlayan The Guardian gazetesi, hükümeti ''ilkeli silah satışı'' konusunda kendi verdiği karara ters düşmekle suçlarken, insan haklarını savunan gruplar da yaptıkları açıklamalarda, Endonezya, Kolombiya, Nepal gibi ülkelere silah satışı yapılmasını eleştirdi. 
     Suudi Arabistan'ın 189 milyon sterlinle birinci olduğu listede, ikinci büyük silah alıcısı da yıllık 116 milyon sterlinlik alımla ABD oldu. Malezya'nın 97 milyon sterlinle üçüncü, Almanya'nın 94 milyon sterlinle dördüncü, İtalya'nın 82 milyon sterlinle beşinci olduğu listede, altıncı ve yedinci sırada 78 ve 48 milyon sterlinlik satışlarla Hindistan ve Fransa yer aldı. 
     Türkiye ise İngiltere'den yaptığı 42 milyon 370 bin sterlinlik silah alımıyla sekizinci sıraya yerleşti. Türkiye'yi 25 milyon sterlinlik alımla Umman ve aynı miktardaki alımla Birleşik Arap Emirlikleri izledi. 
     Guardian gazetesi, İngiltere'nin İsrail'e ve Brunei Sultanlığı'na silah satışı yapmasını da eleştirdi. 
     Bu arada Çin'e uygulanan silah ambargosunun AB tarafından kaldırılması beklentisi sürerken, İngiltere'de bu ülkeye silah ihracatı yapmak üzere hazırlanan pek çok firmanın lisanslarının da onaylandığına işaret ediliyor. 
     Tabloyu değerlendiren sivil toplum kuruluşlarından Safeworld'ün direktörü Paul Eavis, satılan silahların yanlış ellere düştüğünün açık olduğunu savundu. İnsan hakları ihlalleri görülen ve iç savaşların sürdüğü ülkelere silah satışı yapılmasını eleştiren Eavis'in yanı sıra Oxfam adlı vakfın sözcüsü de eleştirilerde bulundu. 
     Dışişleri Bakan Yardımcısı Barones Symons ise, İngiltere'nin silah satışlarında geliştirdiği sistemin dünyadaki en şeffaf sistem olduğunu savundu. 
     
</TEXT>
</DOC>
