<DOC>
<DOCNO> 212001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sonspo34.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hooijdonk Artık takım olduk, büyük başarılar bizi bekliyor... 
</HEADLINE>
<TEXT>

     Fenerbahçe'nin Hollandalı futbolcusu Pierre Van Hooijdonk, ''İlk başta futbolcuların birbirlerine ve teknik direktör Christoph Daum'un istediği oyun şekline alışmakta zorluk çektiğini, ancak bütün bu sorunları aşarak bir takım olduklarını'' söyledi. 
     Van Hooijdonk, kulübün internetteki resmi web sitesinde yaptığı açıklamada, kendisi gibi birçok oyuncunun sezon başında takıma katıldığını, bunun da ekip için dezavantaj olduğunun altını çizerek, ''Ama artık 'takım' olduk. Gençlerle tecrübeli oyuncuların kaynaştığı, geleceği çok parlak bir takım. Tecrübelerimin kulağıma fısıldadığı bir şey var, o da bu kadronun büyük işler başaracağıdır'' diye konuştu. 
     
     NOBRE 
     Yeni transfer Nobre'ye övgüde bulunan Van Hooijdonk, Brezilyalı futbolcunun üstün özellikleri olan bir oyuncu olduğunu kaydetti. 
     Nobre'nin kalitesini forma giydiği ilk maçta gösterdiğini anlatan Hollandalı futbolcu, ''O da benim gibi kısa sürede bu takımın bir parçası oldu. Birlikte, elimizden gelenin en iyisini yapacağız'' dedi. 
     
     MAHÇUP ETMEYECEĞİZ 
     Fenerbahçe'ye geldiği günden bu yana kendisine gösterilen ilgiden dolayı büyük mutluluk duyduğunu belirten Van Hooijdonk, futbol hayatının en güzel günlerini taraftarlarla birlikte yaşadığını söyledi. 
     Desteğin her zamanki gibi sürmesini isteyen golcü futbolcu taraftarlara seslenerek, ''Sizleri mahcup etmeyeceğiz. Güzel günler çok yakında. Gollerim de sürecek. Trabzonspor maçında hem Fenerbahçe Şükrü Saracoğlu Stadı'nın tribünlerinde hem de sahada futbolun en güzel örneklerini vereceğimize inanıyorum'' şeklinde konuştu. 
     
     ''KENDİ İŞİMİZE BAKIYORUZ'' 
     Fenerbahçe'nin ezeli rakipleri Galatasaray ve Beşiktaş'ın aldığı saha sonuçlarıyla ilgilenmediklerini anlatan Van Hooijdonk, şöyle devam etti 
     ''Rakiplerimizin aldığı sonuçlar bizi ne sevindiriyor, ne de üzüyor. Biz hem ligde hem de kupada kendi işimize bakıyoruz. Hedeflerimiz var ve bunları gerçekleştirmek için kenetlenmiş durumdayız. Bu sezon şanssız şekilde kaybettiğimiz puanlar var. İkinci devrede bu tarz puan kayıplarına tahammülümüz yok.'' 
     
</TEXT>
</DOC>
