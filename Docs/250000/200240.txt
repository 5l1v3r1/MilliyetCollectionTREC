<DOC>
<DOCNO> 200240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/son/sontur09.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti, yerel seçim startını 15 Aralık'ta verecek... 
</HEADLINE>
<TEXT>

     AK Parti, 28 Mart 2004'te yapılacak yerel seçimler için 15 Aralık Pazartesi günü start verecek. 
     AK Parti dün yaptığı Merkez Karar ve Yönetim Kurulu MKYK toplantısında yerel yönetim seçimlerine ilişkin çalışmalar değerlendirildi. MKYK, bu çerçevede aday belirleme kriterleri ve kampanya çalışmalarına ilişkin yetkiyi Merkez Yürütme Kurulu'na MYK verdi. 
     Toplantıda, il, ilçe, belde, il genel meclisi ve belediye meclisi üyelikleri için 15 Aralık'tan itibaren aday başvurularının kabul edilmeye başlanacağı belirtildi. Başvuru süresinin ne zaman tamamlanacağını ise MYK'nın daha sonra karar vereceği kaydedildi. 
     Adaylar için de başvuru ücretleri için 10 ayrı tarife belirlendi. Buna göre, en yüksek parayı 5 milyar lira ile büyükşehir belediye başkanlığına aday olmak isteyenler ödeyecek. 
     Adaylardan başvuru ücreti olarak nüfusu 100 bin ve üzeri illerin belediye başkanlığına 2 milyar, 100 bin ve daha az nüfusu olan illerin belediye başkanlığına 1 milyar, nüfusu 200 binden fazla olan ilçe belediye başkanlığına 1.5 milyar, nüfusu 50 binden 200 bine kadar olan ilçe belediye başkanlığına 1 milyar, nüfusu 50 binden az olan ilçe belediye başkanlığına 500 milyon, nüfusu 10 binden az olan belediye başkanlığına 250 milyon, büyükşehir belediyelerinin il genel meclisi ve belediye meclis üyelik adaylığı için 500 milyon, büyükşehir olmayan illerin belediye meclisi ve il genel meclisi üyelik adaylığı için 150 milyon lira alınacak. 
     
</TEXT>
</DOC>
