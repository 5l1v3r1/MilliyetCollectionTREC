<DOC>
<DOCNO> 225414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sondun05.html </URL>
<DATE> 2004/03/25/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
BM "Cep telefonları bloke edilmedi" 
</HEADLINE>
<TEXT>

     Kıbrıs müzakerelerinin yapılacağı İsviçre'nin Burgenstock kasabasında, cep telefonlarının bloke edildiği yolundaki haberlerin doğru olmadığı bildirildi. 
     BM yetkilileri, uluslararası örgütün böyle bir uygulama içinde olmadığını belirterek, kasabada isteyen herkesin cep telefonlarıyla rahatlıkla konuşabildiğini kaydettiler. 
     Ancak bazı heyetlerin kendi tercihleri doğrultusunda güvenlik gerekçesiyle cep telefonlarını toplantılara sokmadıklarını ifade eden BM kaynakları, bunun tamamen güvenlik amaçlı bir uygulama olduğunu belirttiler. 
     İsviçre'nin Burgenstock kasabasında, müzakere heyetlerinin cep telefonlarının çalışmasının engelleneceği yolunda iddialar ortaya çıkmıştı. 
     
</TEXT>
</DOC>
