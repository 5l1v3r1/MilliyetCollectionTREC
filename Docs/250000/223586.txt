<DOC>
<DOCNO> 223586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/dunya/dun01.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kosova'da etnik kavga beş yıl sonra hortladı 
</HEADLINE>
<TEXT>

   Arnavutların 3 çocuğun nehirde boğulmasından sorumlu tuttukları Sırplara saldırmasıyla başlayan olaylarda ölü sayısı 31'e çıktı 
      DIŞ HABERLER SERVİSİ 

   
   Kosova, 1999'da NATO'yu operasyona zorlayan Sırp - Arnavut çatışmasını andıran etnik şiddetin pençesine bir kez daha düştü. Sırp ve Arnavutların bölünmüş olarak birlikte yaşadığı Mitroviça'da önceki gün patlayan ve kısa sürede Kosova'nın birçok kentini saran olaylarda 31 kişi öldü, 35'i NATO askeri, 61'i polis 600'ün üzerinde insan da yaralandı. BM Kosova Geçici Misyonu'nun UNMİK çatışmaların yoğun olduğu merkezlerde sokağa çıkma yasağı ilan ederken, NATO'ya bağlı Kosova Barış Gücü'ne KFOR gerekirse kuvvet kullanılması talimatı verildi. Bu sayede Kosova dünü nispeten sakin geçirdi. Olaylar, Sırpların kovaladığı 3 Arnavut çocuğun İber Nehri'nde boğulduğu haberinin duyulması üzerine başlamış, ayaklanan Arnavutlar Mitroviça'da Sırplara saldırmıştı. 
   UNMİK'in yanı sıra 17 bin 500 askerden oluşan KFOR, güvenlik önlemlerini dün önemli ölçüde artırdı. BM Polis Gücü Sözcüsü Derek Chapel, Kosova'nın dört bir yanında aynı anda başlayan protesto gösterilerinin daha önce planlanmış olabileceğini söyledi. 
   KFOR Komutanı General Holger Kammerhoff, askerlerine, kendilerinin ve Kosova'daki herkesin canını koruyabilmeleri için gerekirse kuvvet kullanmalarını emretti. 
   Göstericilerin, Sırpların yaşadıkları yerlerde çok sayıda evi ve aracı ateşe verdikleri, Prizren ve Obiliç'te Sırp Ortodoks kiliselerinin yakıldığı ve başka kiliselerin yakılmaya çalışıldığı bildirildi. Gösteriler sırasında 50 UNMİK aracı da ateşe verildi. Kosovalılar, son UNMİK yönetimini ve KFOR güçlerini, olayların tehlikeli boyutlara ulaşmasını engellememekle suçluyorlar. 
   
   NATO'dan takviye    GÜVEN ÖZALP Brüksel 

   Kosova'da Sırplar ve Arnavutlar arasında çıkan çatışmaların ölüm ve yaralamalara neden olması üzerine NATO bölgedeki askeri gücünü takviye etme kararı aldı. NATO, Bosna - Hersek'te bulunan birliklerinden bir kısmını Kosova'ya kaydırdı. İttifak'ın Kosova'ya göndereceği ek gücün 350 askerden oluşması öngörülüyor. Buna ek olarak İngiltere de 750 askerlik bir grubu bölgeye sevk etti. 
   Olayların ciddiyeti nedeniyle dün NATO'nun karar organı Kuzey Atlantik Konseyi de büyükelçiler düzeyinde bir toplantı gerçekleştirdi. NATO Genel Sekreteri Jaap de Hoop Scheffer başkanlığında gerçekleştirilen toplantıda Kosova'dan gelen bilgiler tüm detaylarıyla ele alındı. Bölgede görev yapan NATO gücü KFOR'da yaklaşık 17 bin 500 asker bulunuyor. 
   
   
</TEXT>
</DOC>
