<DOC>
<DOCNO> 221620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sontur39.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis, gaspçı yerine ikiz kardeşini yakalamak isteyince... 
</HEADLINE>
<TEXT>

     Antalya'da polis ekipleri, bir genç kızın cep telefonunu gasp ettiği iddiasıyla aranan kişinin ikiz kardeşlerini zanlıya benzetince, polis ile ikiz kardeşler arasında kovalamaca yaşandı. 
     Bir gün önce Hatun Doğan adlı genç kızın cep telefonunun gasp edilmesi olayıyla ilgili verilen eşkal üzerine kimliği belirlenen H.Ö. adlı zanlıyı arayan polis, zanlı H.Ö'ye benzeyen ikiz kardeşleri H.Ö ve S.Ö'yü takibe aldı. 
     Polisin yakalamak istediği H.Ö. ve S.Ö. adlı ikiz kardeşler kaçmaya başlayınca polisle aralarında kovalamaca yaşandı. Işıklar Caddesi'nde yakalanan ikiz kardeşler polise direnince, iki taraf arasında gerginlik yaşandı. İkizlerin direnmesi üzerine Önleyici Hizmetler Şube Müdürlüğü'nde görevli polis memuru İbrahim Uçar'ın omzunda çıkık oluştu. 
     İkiz kardeşlerden H.Ö. polis tarafından yakalanırken S.Ö kaçmayı başardı. 
     Yakalanan H.Ö. ile kaçan ikizi S.Ö'nün telefon gaspıyla ilgili aranan kişiler olmadığı, aranan kişinin ikiz kardeşlerin ağabeyi H.Ö. olduğu anlaşıldı. 
     Ağabeylerinin karıştığı gasp olayının zanlıları olmadıkları halde polisten kaçmaya çalışırken yakalanan H.Ö, polis memurunun yaralanmasına neden olduğu gerekçesiyle gözaltına alındı. Bu arada, omzunda çıkık oluşan polis memuru İbrahim Uçar'ın Antalya Devlet Hastanesi Ortopedi Servisi'nde tedavi altına alındığı bildirildi. 
     
</TEXT>
</DOC>
