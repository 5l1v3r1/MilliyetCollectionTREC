<DOC>
<DOCNO> 216798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sontur15.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Son mücadele yöntemi "Kaçak elektrik kullanmak günahtır" 
</HEADLINE>
<TEXT>

     Muş TEDAŞ Müessese Müdürü Yavuz Yağcı, kaçak elektrik kullanımını önlemek için, halka, elektriği kaçak kullanmanın günah olduğunun anlatılması yönünde Muş Müftülüğü'nden destek istedi. 
     Yağcı, AA muhabirine yaptığı açıklamada, uzun süredir kaçak elektrik kullanımını önlemek için çalışma yaptıklarını, il genelinde kaçak elektrik kullanımını yüzde 60'tan yüzde 50 oranına indirebildiklerini söyledi. 
     Bu konunun insanların vicdanları ile de ilgi olduğunu ifade eden Yağcı, bu nedenle Muş Müftülüğü'nden, camilerde, halka elektriği kaçak kullanmanın dinimizce de haram olduğunun anlatılması yönünde destek istediklerini bildirdi. 
     Bu konudaki taleplerinin olumlu karşılandığını anlatan Yağcı, ''Biz gerekli çalışmalarımızı yürütüyoruz. Ancak daha başarılı olabilmek için insanların vicdanlarına da seslenmek istedik. Dinimize göre de elektriğin kaçak kullanımının haram olduğunun anlatılmasını istedik'' dedi. 
     Yağcı, bu duyuruların ardından, kaçak elektrik kullanım oranının biraz daha azalmasını beklediklerini sözlerine ekledi. 
     
</TEXT>
</DOC>
