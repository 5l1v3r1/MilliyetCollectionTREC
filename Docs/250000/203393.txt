<DOC>
<DOCNO> 203393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/son/sonspo02.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe ile Malatyaspor ligde yarın 17. maça çıkıyor... 
</HEADLINE>
<TEXT>

     Fenerbahçe ile Malatyaspor, Birinci Süper Futbol Ligi'nde yarın yapacakları karşılaşmayla birlikte 17 kez karşılaşmış olacak. 
     İki ekip arasında şimdiye kadar ligde yapılan 16 maçtan 8'ini Fenerbahçe, 3'ünü Malatyaspor kazanırken, taraflar 5 maçta ise eşitliği bozamadı. 
     Sarı-lacivertli ekibin attığı toplam 28 gole, sarı-kırmızılı ekip 13 golle yanıt verdi. 
     Geçen sezon yapılan lig maçlarında, taraflar kendi evlerindeki karşılaşmaları aynı skorlarla 2-0 kazanmıştı. 
     
     MALATYA'DAKİ MAÇLAR 
     Fenerbahçe ile Malatyaspor arasında Malatya'da yapılan lig maçlarında ise ev sahibi ekibin az da olsa üstünlüğü var. 
     Taraflar şimdiye kadar Malatya'da 8 maç yaparken, Malatyaspor 3, Fenerbahçe ise 2 galibiyet aldı, 3 maç da berabere sonuçlandı. 
     Malatyaspor 6, Fenerbahçe ise 5 gol attı. 
     
     FARKLI SKORLU GALİBİYETLER 
     Fenerbahçe, Malatyaspor karşısında 2 kez 6-1'lik skorlarla sahadan galip ayrıldı. Sarı-lacivertli ekip, 1984-85 ve 1988-89 sezonlarında İstanbul'da yaptığı maçları 6-1 kazandı. 
     Malatyaspor ise Fenerbahçe karşısında şimdiye kadar ligdeki en farklı skorlu galibiyetini geçen sezon 2-0'lık sonuçla aldı. 
     
</TEXT>
</DOC>
