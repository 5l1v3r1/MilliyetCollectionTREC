<DOC>
<DOCNO> 235932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonspo16.html </URL>
<DATE> 2004/04/29/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Beşiktaş, yaptığı son 9 maçta 20 gol yedi... 
</HEADLINE>
<TEXT>

     Birinci Süper Futbol Ligi'nde sezonun 2. yarısındaki performans düşüklüğüyle hedeflerinden birer birer uzaklaşan Beşiktaş, özellikle savunmasında büyük sıkıntı yaşıyor. 
     Siyah-beyazlılar, ligde oynadıkları son 9 maçta da kalelerinde gol görürken, bu süre içinde toplam 20 kez meşin yuvarlağı filelerinden çıkarmak zorunda kaldı. 
     Şampiyonluğa ulaştığı geçen sezon 34 maçta kalesinde gördüğü 21 golle, ligin en az gol yiyen takımı olarak dikkatleri çeken Beşiktaş, bu sezon 31. hafta sonunda 41 gol yiyerek taraftarlarını düş kırıklığına uğrattı. Özellikle son 3 lig maçında toplam 7 gol yiyen ''Kara Kartallar'', hedeften uzaklaştı. 
     Beşiktaş, ligde en son 22. haftada Malatyaspor ile 0-0 berabere kaldığı maçta gol yemedi. 
     Siyah-beyazlı takımın kalesinde gol gördüğü son 9 lig maçında aldığı sonuçlar şöyle 
     Beşiktaş - İstanbulspor.. 1 - 2. 
     Trabzonspor - Beşiktaş... 3 - 0. 
     Beşiktaş - Elazığspor.... 5 - 3. 
     Diyarbakırspor - Beşiktaş 3 - 1. 
     Beşiktaş - Gaziantepspor. 4 - 1. 
     Galatasaray - Beşiktaş... 1 - 2. 
     Beşiktaş - Gençlerbirliği 2 - 2. 
     Konyaspor - Beşiktaş..... 2 - 2. 
     Beşiktaş - Fenerbahçe.... 1 - 3. 
     
</TEXT>
</DOC>
