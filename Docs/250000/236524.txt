<DOC>
<DOCNO> 236524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sontur09.html </URL>
<DATE> 2004/05/01/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
1 Mayıs kutlanıyor... Türk-İş Kazancı Yokuşu'na karanfil bıraktı 
</HEADLINE>
<TEXT>

     İstanbul'da düzenlenen 1 Mayıs kutlamaları çerçevesinde Türk-İş Yönetim Kurulu ve bağlı sendikaların genel başkanları, 1 Mayıs 1977'de ölenler anısına Kazancı Yokuşu'na karanfil bıraktı. 
     Taksim Gümüşsuyu Caddesi üzerinde bulunan Türk-İş 1. Bölge Temsilciliği'nde toplanan Türk-İş ve bağlı sendikaların yöneticileri, buradan Taksim'e doğru yürüyüşe geçtiler. 
     Türk-İş Genel Başkanı Salih Kılıç, Genel Sekreter Mustafa Kumlu, Teşkilatlanma Sekreteri Çetin Altun ve diğer yönetim kurulu üyeleri ile bağlı sendikaların genel başkanlarının yanı sıra EMEP Genel Başkanı Levent Tüzel, İstanbul Barosu Başkan Vekili Osman Aydın, İP İstanbul İl Başkanı Turan Özlü ve CHP İstanbul İl Başkanlığı'ndan temsilcilerin yer aldığı grup, üzerinde ''1 Mayıs Türk-İş'' yazan çelengin arkasında ellerinde Türk bayrakları ile ''Yaşasın 1 Mayıs'', ''1 Mayıs şehitleri ölümsüzdür'' sloganları attı. 
     1 Mayıs 1977'de çıkan olaylarda hayatını kaydedenler için Kazancı Yokuşu'na konulan anıtın önüne gelen grup adına, Türk-İş 1. Bölge Temsilcisi ve 1 Mayıs Tertip Komitesi Başkanı Faruk Büyükkucak tarafından bir açıklama yapıldı. 
     Büyükkucak, açıklamasında şunları kaydetti 
     ''1 Mayıs 1977 günü karanlık güçlerce hunharca katledilen emekçi arkadaşlarımızı bir kez daha anmak için toplandık. 1 Mayıs 1977 günü üzerlerine rasgele ateş açılarak öldürülen arkadaşlarımızın aziz hatırası, bizlere her zaman öncü olmuştur. 
     Uluslararası sermayenin kölelik düzenine, açlığa, yoksulluğa, işsizliğe ve sömürüye karşı çıkmak için 1 Mayıs 1977 günü alanları dolduran ve şehit edilen arkadaşlarımızın başlattıkları mücadele, 27 yıldır sürmektedir. Bundan sonra da sürdürülecektir. Onların aziz hatıraları önünde saygıyla eğiliyoruz.'' Grup, daha sonra ellerindeki kırmızı karanfilleri anıtın önüne bıraktı. 
     Burada yapılan 1 dakikalık saygı duruşunun ardından grup, çelenk bırakma töreni için Taksim Cumhuriyet Anıtı'na yürüdü. 
     
</TEXT>
</DOC>
