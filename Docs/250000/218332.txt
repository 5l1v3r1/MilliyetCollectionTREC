<DOC>
<DOCNO> 218332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sonspo25.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
"Dişi Kanarya" potada şen şakrak... 
</HEADLINE>
<TEXT>

     Basketbolda FIBA Bayanlar Avrupa Kupası play-off çeyrek final 3. ve son maçında Sırbistan-Karadağ'ın ZKK Vojvodina Nis-Gas Novi Sad takımını -50 yenerek, tarihinde ilk kez ''Dörtlü Final''e çıkan Fenerbahçe'de büyük sevinç yaşanıyor. 
     Fenerbahçe Antrenörü Zafer Kalaycıoğlu, sakat oyuncuların çokluğundan dolayı maçta zorlandıklarını söyledi. 
     Kalaycıoğlu, kupada ''Dörtlü Final''e çıkmayı çok istediklerini ve bu istekle mücadele ettiklerini belirterek, ''Camia olarak başarıya açız. Rakibimizi 2 kez yenerek, 'Dörtlü Final'e çıktık. Bu şekilde başarı hasretini bir nebze dindirdik. Oyuncularımız maça stresli çıktı. Rakibimizin gücü de ortada. Dörtlü finale çıktığımız için mutluyum'' diye konuştu. 
     
     'DÖRTLÜ FİNAL' 3-4 NİSAN'DA 
     Antrenör Kalaycıoğlu, kupada ''Dörtlü Final'' maçlarının 3-4 Nisan'da yapılacağını vurgulayarak, şöyle konuştu 
     ''İlk maçımızda Macaristan'ın Szolnoki MAV Coop SE ekibiyle karşı karşıya geleceğiz. Rakibimizi yendiğimiz takdirde finale çıkacağız. Finalde ise 2 Rus ekibi Baltiyskaya Zwezda ile Dinamo Moskova arasındaki maçın galibi rakibimiz olacak. Bizim için buraya gelmek yeterli değil. Fenerbahçe olarak kupayı istiyoruz. 3 Nisan'a kadar sakat oyuncularımız da iyileşecektir. Bu şekilde kadro sıkıntısı da yaşamayız. 'Dörtlü Final' maçlarının yeri henüz belli değil. Yer konusu gelecek hafta yapılacak toplantıda belli olacak. Türkiye'de de yapılabilir.'' 
     
</TEXT>
</DOC>
