<DOC>
<DOCNO> 206859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sontur11.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hak-Par 1. Olağan Büyük Kongresi'ne inceleme... 
</HEADLINE>
<TEXT>

     Ankara Cumhuriyet Başsavcılığı, Hak ve Özgürlükler Partisi'nin HAK-PAR geçen hafta sonunda yapılan 1. Olağan Büyük Kongresi ile ilgili olarak Siyasi Partiler Yasası'na muhalefetten inceleme başlattı. 
     Edinilen bilgiye göre Ankara Cumhuriyet Başsavcılığı, kongrede Türkçe konuşulmadığı, İstiklal Marşı söylenmediği, Kürtçe pankartlar açıldığı yönünde basına yansıyan haberler üzerine konuya ilişkin inceleme başlattı. 
     Ankara Emniyet Müdürlüğü'nden kongre görüntülerini isteyen Başsavcılık, incelemeyi, Siyasi Partiler Yasası'nın ''azınlıkların yaratılmasının önlenmesi'' başlıklı 81. maddesinin, ''partilerin açık veya kapalı salon toplantılarında Türkçe'den başka dilde konuşulamayacağı, pankart asılamayacağı'' hükümlerini içeren ''c'' bendi uyarınca yürütüyor. 
     HAK-PAR, 1. Olağan Büyük Kongresi'ni 4 Ocak Pazar günü yapmıştı. İstiklal Marşı'nın okunmadığı ve Türk Bayrağı'nın asılmadığı kongrede, Genel Başkan Yardımcısı Reşit Deli, açılış konuşmasını Kürtçe yapmıştı. 
     
</TEXT>
</DOC>
