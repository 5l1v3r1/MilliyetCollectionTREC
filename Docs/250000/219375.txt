<DOC>
<DOCNO> 219375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/siyaset/siy08.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Azınlık değil 'Türk' diyor 
</HEADLINE>
<TEXT>

   Yıllarca Türklere birçok söz verip hiçbirini tutmadıklarını belirten Aris Yannakidis, 'Buna dur demenin zamanı geldi' dedi 
      Milliyet Batı Trakya Seçimlerini izliyor 

   Şükran Pekkan 

   
   Gümülcine'de, ülke çapında seçimle işbaşına geldiğinden en büyük siyasi yetkili sayılan valilik koltuğunda "Türk dostu" olarak tanınan Aris Yannakidis oturuyor. Yannakidis'le seçimi kazanan 15 kişilik yönetim kurulunun 7'sini Türkler oluşturuyor. Yannakadis, "Yıllarca Türkler'e birçok söz verip, hiçbirini tutmadılar. Bunlara dur demenin zamanı geldi" diyor. 
   
   Yıllarca devlet adamıyla sorunlar yaşayan Türklerin gönlünü nasıl kazandınız 
   Sevgi ve güven zinciri oluşturduk. Bizim burada geleceğimiz ortaktır. Buradaki azınlık, Türkiye ve Yunanistan arasında köprüdür. Dünyanın en güzel, en iyi azınlığına Yunanistan sahiptir. Hiç kimse, inandığını ve kökeninin ne olduğunu gizlememeli. Herkes Türk kökenli olduğunu söyleyebilir. 
   
   "Türk" mü dediniz, burada bu kelimeyi Yunanlılar kullanmaz zannediyordum 
   Ben azınlığı seviyorum. Vali olduğum süre içerisinde onların gözlerine bakacağıma söz verdim, gözlerimi aşağı eğecek bir şey yapmayacağım. 
   
   Bunları üç dört yıl önce karşılaşmış olsak da söyler miydiniz 
   Çok az zaman öncesine kadar azınlığa burada ikinci sınıf vatandaş gibi bakılıyordu. Biz o kötü geçmişi unuttuk. 
   
   Burada binlerce Türk, bir sabah uyandıklarında vatandaşlıktan atıldıklarını öğrendi. Onların kimliklerini geri kazanabilmeleri için adım attınız mı 
   Bu nedenle dört kez İçişleri Bakanı ile bir araya geldim. 2004'te bunların çözüme kavuşmaması insanlık için bir ayıptır. Bu konuda herkes söz vermişti ama yalanları ortaya çıktı. Vatandaşlıkları şartsız geri verilecek. 
   
   Burada Türklerin seçtiği ve tanıdığı bir, Yunanistan'ın atadığı bir başka müftü daha var. Siz hangisini tanıyorsunuz 
   Sonuçta bir protokolümüz var. Ancak, benim için azınlığın istediği müftü önemlidir. Onların dini lideridir ve bir vali hiçbir zaman azınlığın kararlarına karşı gelmez. 
   
   
   
</TEXT>
</DOC>
