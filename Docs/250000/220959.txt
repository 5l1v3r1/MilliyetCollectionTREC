<DOC>
<DOCNO> 220959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sondun43.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Papa Vatikan'a bağlı akademinin başına kadın getirdi 
</HEADLINE>
<TEXT>

     Katolik dünyasının ruhani lideri Papa II. Jean Paul İoannes Paulus , Vatikan'a bağlı akademik kuruluşun başına ilk kez bir kadın akademisyen atadı. 
     Harvard Üniversitesi Hukuk profesörü Mary Ann Glendon, Papalık Sosyal Bilimler Akademisi Başkanlığı görevine getirildi. 
     Prof. Dr. Mary Ann Glendon, 1995'te Birleşmiş Milletler tarafından Pekin'de düzenlenen Kadın Konferansı'nda Vatikan'ı temsil eden heyete de başkanlık etmişti. Vatikan heyetine bir kadının başkanlık etmesi bakımından o tarihte ilki gerçekleştirmiş olan Glendon, bugünse Vatikan'a bağlı akademinin başına getirilen ilk kadın oldu. 
     1938 doğumlu Glendon, evli ve üç kız annesi. Boston Üniversitesi ve Roma'daki Papalık Gregoryan Üniversitesi'nde hukuk okuyan Glendon, misafir öğretim üyesi olarak Chicago Üniversitesi'nde de ders vermişti. Glendon, 19 Ocak 1994'te faaliyete geçen Papalık Sosyal Bilimler Akademisi'nin de kurucu üyeleri arasındaydı. 
     Glendon, 2001'den bu yana, aile hukukuna ilişkin sorunları ele almak üzere Amerika Birleşik Devletleri Başkanlığı nezdinde kurulmuş olan Bioetik Kurulu'na da danışmanlık hizmeti veriyor. 
     Prof. Glendon'un uzmanlık alanları, bioetik başta olmak üzere, insan hakları ve ABD-Avrupa arası mukayeseli anayasa hukuku olarak özetleniyor. 
     Glendon, kürtaj ve boşanmayı eleştiren yazılarıyla da tanınıyor. 
     
</TEXT>
</DOC>
