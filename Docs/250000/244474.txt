<DOC>
<DOCNO> 244474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sonsiy02.html </URL>
<DATE> 2004/06/01/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
İstanbul Emniyet Müdürü Zirve karşıtı eylem demokratik haktır 
</HEADLINE>
<TEXT>

     İstanbul Emniyet Müdürü Celalettin Cerrah, İstanbul'da yapılacak NATO Zirvesi'ne karşı çıkmanın insanların demokratik hakkı olduğunu ve yasaya uygun olduğu sürece bunun için vereceklerini söyledi. 
     İstanbul Emniyet Müdürü Cerrah, NATO Zirvesi yaklaşırken Amerikanın Sesi Radyosu'nda alınan güvenlik önlemlerini anlattı. Cerrah, İstanbul'un dünyadaki mega kentler sıralamasında ilk beşe girdiğini, nüfusunun 14 milyon ve sorunlarının kendine özgü olduğunu belirtirken, "Diğer mega kentlere göre olay adedimiz oldukça az, polisiye yönden de çok fazla sıkıntımız yok" dedi. 
     
     ZİRVEYE KARŞI ÇIKMAK DEMOKRATİK HAKTIR 
     NATO Zirvesi'ne karşı olanların tüm dünyada gösteriler yaptığının anımsatılması ve bunun için İstanbul'da özel bir gösteri alanı tahsis edilip edilmediğinin sorulması üzerine Cerrah, şunları söyledi 
     "Şimdi geçmişte de NATO zirveleri yapıldı ve bunun karşısında olan insanlar da demokratik haklarını kullandı, gösteriler yapıldı. Bizim Türkiye'de de yapılacak olan NATO zirvesinin hem öncesi hem NATO zirvesi sırasında da bir takım gösteriler olacak. Bu insanların demokratik haklarıdır. Tabi bunun her türlü tedbiri alınır. Bizde de 2911 Toplantı ve Gösteri Yürüyüşü Yasamızla belirtilmiştir 
     'nerelerde gösteri yapılacaktır, toplantı yapılacaktır ' diye. O yasaya uygun olarak gösteri yapmak isteyen toplumlara, topluluklara bu yerlerde gösteri izni vereceğiz. 
     Ama onun haricinde kanunsuz gösteri düzenlemek isteyenlere de kanuni işlem yapılacaktır." 
     
     KORUMALAR İÇİN SINIRSIZ KONTENJAN 
     Celalettin Cerrah, Zirve'nin Türkiye açısından son derece önemli olduğunu, Şişli, Beşiktaş ve Beyoğlu başta olmak üzere kentte her türlü önlemi alacaklarını belirtirken, şu an İstanbul'da 30 bin polis bulunduğu, çevre kentlerden takviye geleceği ve diğer devletlerin polisleriyle de her türlü istihbarat alışverişinde olunduğu bilgisini verdi. Cerrah, Zirve'ye katılacak ülkelerin yanlarında getirecekleri güvenlik önlemleri konusunda da "Güvenlik tamamen Türk polisinde, yani İstanbul polisinde. 
     Yakın korumaları olabilir, onu tabii her ülke kendisi ne kadar isterse o kadar yakın koruma getirebilir" diye konuştu. 
     Türkiye'de yaşanan terör saldırılarının ve bunun dünya kamuoyundaki etkilerinin anımsatılması üzerine Cerrah, "Türkiye güvenli bir ülkedir. Türk Devleti ve Türk polisi bu NATO zirvesi öncesi ve sırasında her türlü tedbiri alacaktır ve NATO zirvesi güvenli bir şekilde sona erecektir. Bu konuda hiçbir endişemiz yoktur" yanıtını verdi. 
     
     BİZ DE OLSAK AYNI AÇIKLAMAYI YAPARDIK 
     Celalettin Cerrah, ABD Dışişleri Bakanlığı'nın Zirve süresince İstanbul'da bulunacak Amerikan vatandaşlarına "dikkatli olun" uyarısı yapmasını ise şöyle değerlendirdi 
     "Aksine NATO Zirvesi sırasında İstanbul'da güvenlik çok daha fazla olacaktır. Hiçbir sorun da olmayacaktır. Neye istinaden böyle bir açıklamada bulundular, onu bilemiyorum. 
     Ama belki kendi vatandaşlarını uyarmak için olabilir. Aynı zirve Avrupa ülkelerinde veya Amerika'da olsaydı, sanırım aynı açıklamayı kendi vatandaşlarımız için biz de koruma açısından, böyle bir açıklamada bulunurduk diye tahmin ediyorum. İstanbul dünyanın en güvenli kentleri içindedir ve zirve zamanında da en güvenli kent olacaktır. Bunu da hep birlikte izleyeceğiz." 
     
</TEXT>
</DOC>
