<DOC>
<DOCNO> 222029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sonsiy14.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç Türkiye büyük reformları başarmış bir ülke durumuna geldi 
</HEADLINE>
<TEXT>

     TBMM Başkanı Bülent Arınç, ''Türkiye çok büyük reformları başarmış bir ülke durumuna geldi'' dedi. 
     Arınç, Manisa'nın Soma İlçesi'ndeki Vali Muzaffer Ecemiş Spor Salonu'nun açılışında, İl Özel İdare ve Soma Kaymakamlığı'nın katkısıyla gerçekleştirilen salonun 2 trilyon liraya malolduğunu belirtti. 
     Hükümetin diğer alanlarda olduğu gibi spor konusunda da önemli hizmetler yaptığını ifade eden Arınç, ülke genelinde yapılmakta olan spor komplekslerinin 2005 yılına yetiştirileceğini söyledi. 
     Soma'daki nüfusun yüzde 60'ının çalışan insanlardan oluştuğunu dile getiren Arınç, şöyle dedi 
     ''İlçede 2003 yılı içinde büyük sevinç vardı. Kamyoncu esnafımız çalışmaktan mutluluk duyuyor, ocaklar tüttü. Faizler düştü. Türkiye çok büyük reformları başarmış bir ülke durumuna geldi. Sorunların hepsini çözeceğiz. 15 gün sonra yapılacak seçimlere en büyük katılımı sağlayalım. Bu seçimler en büyük oy nisbetine varmalıdır. İl Özel İdareler kanunuyla belediyeler güçlendirilecektir. Merkezi İdare sadece denetim görevini yapacaktır.'' Manisa Valisi Orhan Işın, Soma'nın her yıl 9.5 milyon ton kömür ve 6.5 milyon ton enerji üretimiyle ekonomiye çok büyük katkı sağladığını ifade etti. Işın, spor komplekslerinin 2005 yılındaki yapılacak Üniversite Yaz Oyunları'na yetiştirilmesi için Arınç'tan destek istedi. 
     Manisa eski valisi Muzaffer Ecemiş de konuşmasında, isminin spor salonuna verilmesinden duyduğu mutluluğu dile getirdi. Salonun açılışı sırasında Manisa'ya verdiği hizmetler nedeniyle 57 köy muhtarının imzasının bulunduğu şilt, Ecemiş'e takdim edildi. Şoförler ve Otomobilciler Derneği'ne ait olan binanın birinci katında düzenlenen ve 117 milyar liraya malolan 3 No'lu Sağlık Ocağı'nı da hizmete açan Arınç, son yıllarda yapılan düzenlemelerle vatandaşların daha iyi şartlarda sağlık hizmeti aldığını anlattı. 
     TBMM Başkanı Arınç daha sonra Manisa'nın Kırkağaç İlçesi'ne geçerek, Kaymakam Şevket Cinbir'den ilçenin sorunları hakkında brifing aldı. 
     
</TEXT>
</DOC>
