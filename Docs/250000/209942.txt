<DOC>
<DOCNO> 209942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sonspo17.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre Moratti'ye üzüldü, şimdi ceza bekliyor 
</HEADLINE>
<TEXT>

     FC İnter'de Başkan Massimo Moratti'nin istifası, Siyah-mavili takımda ilk 11'in değişmez isimlerinden biri haline gelmiş olan milli oyuncumuz Emre Belözoğlu'nu da üzdü. 
     Pazar günü FC Empoli ile oynanan karşılaşmada hakemle tartışıp kırmızı kart görerek takım arkadaşlarının 10 kişi kalmalarına sebep olan Emre, yaşananların kendisini üzdüğünü belirterek, gelişmeleri şu sözlerle yorumladı 
     ''Olanlarda, belki benim Pazar günü kırmızı kart görmüş olmamın da katkısı var. Moratti'nin kesinlikle hiç bir suçu yok. İnter'e her şeyini vermiş, dünya kadar para dökmüş bir insan. İyi bir takım oluşturabilmek için mümkün olan her şeyi yaptı. Mutluluğu haketmiş biri, ama maalesef bizler kendisine bu bağlamda hiç bir şey sunamadık. Umarım, Moratti fikrini değiştirir.'' 
     
     İNTER'DEN DE DİSİPLİN KURULU'NDAN DA CEZA GELECEK 
     Öte yandan, İnter-Empoli maçında Hakem Paparesta'ya karşı sergilediği hırçınlık nedeniyle gördüğü kırmızı kartın ardından Emre Belözoğlu'na gerek FC İnter Kulubü'nden, gerekse İtalya Futbol Federasyonu Disiplin Kurulu'ndan ağır bir ceza geleceğine kesin gözüyle bakılıyor. 
     İtalyan basınındaki haberlere göre, FC İnter'in 1-0'lık mağlubiyetiyle sonuçlanan FC Empoli maçı sonrasında, Emre Belözoğlu göz yaşlarını tutamadı. Emre'nin sinirlerine hakim olamayıp kırmızı kart gördüğü için soyunma odasında tüm takım arkadaşlarından özür dilediği öğrenildi. Corriere dello Sport gazetesinin, bugünkü haber başlığıyla, ''Emre özür diledi ama, teknik direktör de takım arkadaşları da yumuşamadı O davranış bize pahalıya mal oldu.'' FC İnter'in Emre'ye yüklü bir para cezası verebileceği ileri sürülüyor. 
     
     ZANETTİ ''EMRE'NİN DAVRANIŞI BİZE PAHALIYA PATLADI'' 
     Kaptan Zanetti, Emre'nin hırçınlığını takımda sinirlerin gergin olmasına bağlayarak, ''Bunlar münferit hadiseler. Tabii ki sinirli bir atmosfer içindeyiz ve içinde bulunduğumuz durum kolay değil. Ancak bu durumu da atlatacağımızdan eminim'' dedi. 
     Zanetti, Emre'nin kendini tutamamasının FC İnter'e pahalıya mal olduğunu ise şu sözlerle dile getirdi 
     ''Emre'nin davranışı bize pahalıya patladı. O an hem ben hem de Almeyda, hakemle konuşmaya çalıştıysak da bir yararı olmadı. Zira sözler ağızdan çıkmış durumdaydı artık. Emre, o an sinirlerine hakim olamadığını belirterek, daha sonra bizden özür diledi. Ama ne olursa olsun, öyle davranmamalıydı.'' 
     
     ZACCHERONİ ''İNTER'DE BÖYLE ŞEYLER YAŞANMAMALI'' 
     Teknik Direktör Zaccheroni de, FC İnter'in oyuncuların sinirlerine hakim olamama gibi mazeretlere tahammülü olmadığını vurgulayarak, şöyle konuştu 
     ''Oyuncuların şu veya bu nedenle kendilerini kontrol edememeleri mümkün. Ama, İnter'de böyle şeyler yaşanmamalı. İkinci kez, 11 kişilik rakip karşısında 10 kişi kaldık. Lazio maçı sonrasında bu türden şeylere sebebiyet verilmemesi gerektiğini belirtmiştim. Ama maalesef uyarım bir işe yaramadı. Bunda benim de suçum var Demek ki yeterince net konuşmamışım. Oysa kurallar son derece net ve bu kuralları oyuncular da biliyorlar.'' 
     
</TEXT>
</DOC>
