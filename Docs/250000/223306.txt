<DOC>
<DOCNO> 223306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/siyaset/siy04.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Filistin çözülürse terörün sonu gelir' 
</HEADLINE>
<TEXT>

   Filistin sorunu çözülürse uluslararası terörün yüzde 70 - 80 biteceğini savunan Ürdün Kralı, İslam dünyasında huzur içinde eğitimin şart olduğunu söyledi 
      ELİF KORAP İstanbul 

   
   Ürdün Kralı Abdullah İstanbul'daki ikinci gününde Türk-Ürdün İş Konseyi tarafından onuruna düzenlenen çalışma kahvaltısına katıldı. Toplantıda uluslararası terör konusuna değinen Abdullah, şunları söyledi "Uluslararası terörizm gibi ciddi bir tehlikeyle karşı karşıyayız. Aşırılıkla mücadele işin yarısı. Ama yeterli değil. Bunun sebeplerini de ortadan kaldırmalıyız. Arap ve Müslüman dünyasına bakıldığında aşırıcılar İsrail - Filistin sorunu nedeniyle yandaş buluyorlar. Filistin sorunu çözüldüğünde terörün yüzde 70 - 80'ni ortadan kalkacaktır. İslamın karşı karşıya kaldığı problemlerden biri ılımlılar ile aşırıcılar arasındaki mücadeledir. Bunun çözümü, uzun vadeli eğitimdir. Biz ılımlı Müslümanların, aşırıcılara 'Kuran'da böyle söylemiyor, izlediğiniz yol yanlış' dememiz gerekir. Tek çare eğitim." 
   
   Anlaşma sözü verdi 
   Ürdün'le serbest ticaret anlaşması imzalanması konusundaki sorulara ise Kral Abdullah şöyle cevap verdi "Böyle bir anlaşma yapmak için söz veriyoruz. Ancak Ürdün daha küçük bir ülke olduğu için bazı sektörlerde sorunlar var. Ama Türk hükümeti endişelerimizi göz önünde bulunduracaktır. Sanırım bunu çözeceğiz." Toplantıda, Kral'ın yanı sıra, Türk - Ürdün İş Konseyi Başkanı Şerif Egeli, TOBB ve DEİK Yönetim Kurulu Başkanı Rifat Hisarcıklıoğlu da kısa birer konuşma yaptı. 
   
   Mısır Çarşısı'nı gezdiler 
   Kral Abdullah, kahvaltının ardından eşi Kraliçe Rania'yla İstanbul turuna çıktı. Çifte, Devlet Bakanı Mehmet Aydın ve eşi eşlik etti. Kral ve kraliçe önce Mısır Çarşısı'ndaki Hayat Baharatçısı'ndan Antep fıstığı ve baharat satın aldı. Esnaf, çifte çay bardağı hediye etti. Kral Abdullah ve eşi Rania, daha sonra Topkapı Sarayı'na giderek Kutsal Hazine Dairesi'ni ziyaret etti. Ziyaret sırasında yoğun güvenlik önlemleri alındı. 
   
   
   
   
</TEXT>
</DOC>
