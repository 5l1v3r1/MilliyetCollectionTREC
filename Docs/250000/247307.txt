<DOC>
<DOCNO> 247307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/spor/ykocaomer.html </URL>
<DATE> 2004/06/12/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Unutkanlık 
</HEADLINE>
<TEXT>



Bir süre önce Milli Olimpiyat Komitesi Başkanı Togay Bayatlı, CNN TÜRK'de "Milli Olimpiyat Komitesi olarak Paralimpik Komitesi'nin kuruluşuna büyük destek verdik. Bizim katkılarımızla kurulmuştur" dedi. Bu sözler gerçeği yansıtmıyordu. Türkiye'de Paralimpik Komitesi'nin kurulması fikri, bu satırların yazarı tarafından ortaya atılmış ve statüsü de bizzat kendisi tarafından hazırlanmıştır. 
İşte kanıtları 
26 Mart 2002 günü saat 11.00'de Ankara'da yapılan Milli Paralimpik Komitesi Kurucular Kurulu toplantısında, zamanın Gençlik Spor Genel Müdürü Kemal Mutlu'nun söyledikleri 
"Genel Müdür Vekili olduk, o günlerdeki Engelliler Spor Federasyonu Başkanı Sayın Yavuz Kocaömer, hep eleştirilerle bu sektörün gelişmesine gerçekten olumlu katkıları oldu. En son eleştirisi de, neden bir Paralimpik Komite Türkiye'de yoktur, bu kurulmalıdır dedi. Ve bugünlere geldik." 
Aynı toplantı Yavuz Kocaömer 
"Bu Milli Paralimpik Komitesi'nin Tüzüğü'nü bizzat hazırladım. Batıdan örnek alarak. Bu sözlerimin zabıtlara geçmesini istiyorum." 
Togay Bayatlı "Uluslararası Paralimpik Oyunları'nın gerekli şekilde medya tarafından ilgilenilmemesi geçenlerde bana o komisyonun Kanadalı Başkanı tarafından anlatıldı. Benden yardım istedi. Dünya Spor Yazarları Birliği Başkanı olarak, bu konuda çalışmalar yapılacaksa, kendi uluslararası dergimizde ve uluslararası bültenlerimizde bu konuları yazacağız diye söz verdim." 
Yukarıdaki konuşmalardan da anlaşılacağı gibi, Milli Paralimpik Komitesi'nin kurulmasında, Milli Olimpiyat Komitesi'nin en ufak bir katkısı olmamıştır. Tarafımdan kurulması planlanan ve son noktaya getirilen bu dernekte, Rahmetli Sinan Erdem ve o zamanki Genel Sekreter Togay Bayatlı kurucu üye olarak tarafımdan davet edilmişlerdir. 
O tarihte, bu şekilde söz veren Togay Bayatlı, başında olduğu Dünya Spor Yazarları Birliği'nin 2004 yılında dünyadaki en önemli 3 spor olayını, New York'ta yapılacak Dünya Spor Yazarları Birliği Kongresi, Portekiz de yapılacak Avrupa Şampiyonası ve Atina Olimpiyatları olarak yılbaşı konuşmasında belirtmiştir. Yaklaşık 4 bin sporcunun katıldığı Atina Paralimpik Oyunları'ndan tek kelimeyle bahsetmemiş, bu konuda kendisine yazdığım mektuba da cevap vermemiştir. Ama yazdığımız mektup kendisini etkilemiş olmalı ki, AIPS'in Nisan bülteninde bu konuya değinmiştir. 
Ayrıca aynı televizyon konuşmasında Milli Paralimpik Komitesi'nden "6 ay önce kurulmuş bir kurum" diye bahsederken, bu komitenin kuruluşunun 2. yılını doldurduğunu da anımsamamıştır. 
Bu satırları kimseyi yıpratmak için yazmıyoruz. Ama kişiliğimize yapılan dayanaksız ve laf ebeliğinden ibaret saldırıları da cevapsız bırakmamız düşünülemez. Herkesin ağzından çıkanı kulağının duyması gerekir. 



</TEXT>
</DOC>
