<DOC>
<DOCNO> 248735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonsiy04.html </URL>
<DATE> 2004/06/17/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
"Akademik af" beklentisi... 
</HEADLINE>
<TEXT>

     Çeşitli nedenlerle üniversitelerden ilişiği kesilenler, ''akademik af'' çıkarılması için girişimlerde bulunuyor. 
     İnternet üzerinden biraraya gelerek sorunlarına çare arayan ve Türkiye genelinde sayılarının 60 bini bulduğu belirtilen grup, TBMM'de AK Parti ve CHP milletvekilleriyle görüşerek destek istiyor. 
     Türkiye'de son olarak 2000 yılında af çıkarıldığına dikkati çeken grup, aradan geçen sürede yaşanan ekonomik krizler nedeniyle çok sayıda gencin okulla ilişiğinin kesildiğini vurguluyor. 
     Genel bir ''akademik af'' çıkarılmasını isteyen grup, bunun ''türban affına indirgenmemesi'' görüşünde. Yarıda kalan eğitimlerini tamamlamak istediklerini belirten grup, ''Sağlık, ailevi, ekonomik nedenlerle okullarına devam edememiş, sınavlarına girememiş genç insanlar, ek sınav ve okullara yeniden kayıt hakkı istiyor'' görüşünü savunuyor. 
     2004-2005 öğretim yılında okullarına dönebilmeleri için TBMM tatile girmeden yasal düzenleme yapılması gereğine işaret eden grup, bu amaçla milletvekillerinden destek istiyor. Gruplar halinde AK Parti ve CHP milletvekilleriyle görüşen grup, okumak için ''ikinci bir şans'' isteklerini dile getiriyor. 
     
</TEXT>
</DOC>
