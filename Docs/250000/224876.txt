<DOC>
<DOCNO> 224876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonspo14.html </URL>
<DATE> 2004/03/23/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Adanaspor Onurumuz için Fenerbahçe'den puan alacağız... 
</HEADLINE>
<TEXT>

     Birinci Süper Lig'de, hafta sonu lider Fenerbahçe ile karşılaşacak olan Adanaspor'un onur ve prestij mücadelesi vereceği bildirildi. 
     Adanaspor Genel Menajeri Şahabettin Yavuzer, hedeflerinden çok uzaklaştıklarını, ancak hiçbir rakiplerine rahat teslim olmayacaklarını, lidere sürpriz hazırladıklarını söyledi. 
     Turuncu-Beyazlı futbolcuların 3 büyüklere karşı daha hırslı ve arzulu oynadıklarını hatırlatan Yavuzer, şunları kaydetti 
     ''Konyaspor yenilgisi nedeniyle moralimiz iyi değil. Her geçen gün hedefimizden biraz daha uzaklaşıyor ve endişelerimiz artıyor. 
     Hafta sonu, tüm Türkiye'nin gözü üzerimizde olacak. Bu nedenle Fenerbahçe maçına futbolcularımız çok hırslı, inançlı ve heyecanlı çıkacaklar. Spor medyasının, gazete ve televizyonlardaki gereksiz spekülasyonlarına cevabı sahada vereceğiz. Biz maça, rakibimize oranla daha rahat çıkacağız. Kazanmamız, sürpriz olmaz. Çünkü, rakibimiz bize göre daha gergin ve stresli çıkacak. Bize dargın olan seyircilerimize iyi futbol izleteceğiz.'' Yavuzer, Milli Takım'da olan Gürhan'ın dışında eksiklerinin bulunmadığını sözlerine ekledi. 
     
</TEXT>
</DOC>
