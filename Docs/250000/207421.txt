<DOC>
<DOCNO> 207421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/siyaset/siy04.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Orduevine alınmayan milletvekilinden sitem 
</HEADLINE>
<TEXT>

   Oğlunun düğünü için salon bakarken, Fenerbahçe Orduevi'ne sokulmayan CHP'li milletvekili, AKP'nin desteğiyle yasağı kaldırma girişiminde başarılı olamadı 
      GÜNSELİ ÖNAL Ankara 

   
   Oğlunun düğünü için salon bakarken Fenerbahçe Orduevi'ne alınmayan CHP Ardahan Milletvekili Ensar Öğüt'ün AKP'lilerin desteğiyle milletvekillerine orduevi ve askeri sosyal tesis yasağını kaldırma girişimi paşaya çarptı. Milli Savunma Bakanlığı Kanunlar ve Kararlar Dairesi Başkanı Tuğgeneral Yılmaz Hızlı, yetkinin Milli Savunma bakanlarında olduğunu belirtirken, yasağın kalkmasını isteyen eski Milli Savunma Bakanı Mehmet Gölhan'ın da bunu yapamadığını anımsattı. 
   
   'Bilmem anlatabildim mi' 
   TBMM Milli Savunma Komisyonu'nun dünkü toplantısında Öğüt, MSB temsilcilerine, "Arkadaşlarımız, orduevlerine rahatlıkla girip çıkabilmelerine izin verecek bir düzenleme istiyor" dedi. AKP'li Başkan Cengiz Kaptanoğlu da, "Orduevine milletvekili arkadaşlarımız giremiyor. Sosyal ihtiyaçlar için orduevlerine, sosyal tesislere girmemiz, ziyaret etmemiz izne mi tabidir " diye sordu. 
   Hızlı da "Bu konuyu geçen dönem komisyonda Gölhan da dile getirdi. O zaman kendisine, 'Bakanken bu düzenlemeyi neden gerçekleştirmediniz ' dedim. Bilmem anlatabildim mi" karşılığını verdi. Kaptanoğlu bu sözler üzerine "Tamam, anladım" diyerek güldü. Toplantı sonrası soruları yanıtlayan Öğüt, komisyonda bu konuyu dile getirmesinin nedenini şöyle açıkladı "Üç ay önce Fenerbahçe Orduevi'ne gittim. Oğlumun düğünü için yer bakıyordum. Bana, milletvekili ve Milli Savunma Komisyonu üyesi olduğumu söylememe rağmen giremeyeceğimi söylediler. Gerekli iznin alınması için önce 1. Ordu Komutanlığı ile görüştüm. Oradan da Genelkurmay'dan izin alınması gerektiğini söylediler. İşin uzaması üzerine girişimlerden vazgeçtim. Ancak bu zoruma gitti. Bu kurumun bütçesini ve kanunlarını biz yapıyoruz ama bu tür davranışlarla karşılaşıyoruz." 
   
   'Komisyon üyeleri girsin' 
   Öğüt, Hızlı'nın "bilmem anlatabildim mi" sözünden ne anladığını da gülerek şöyle anlattı "Gölhan, bakan olarak dahi sözünü geçirememiş. Tüm milletvekillerine izin verilmeyebilir. Ama bu komisyon üyeleri orduevlerine girebilmelidir." 
   
   
   
</TEXT>
</DOC>
