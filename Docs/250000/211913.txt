<DOC>
<DOCNO> 211913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sondun36.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar, Powell'ın rol almasından hoşnut değil 
</HEADLINE>
<TEXT>

     Kıbrıs Rum Yönetimi Dışişleri Bakanı Yorgo Yakovu, ABD Dışişleri Bakanı Colin Powell'ın Kıbrıs sorununun çözümünde rol almasına sıcak bakmadı. 
     Yakovu, yaptığı açıklamada, ''Colin Powell, dünyanın en meşgul insanı'' dedi. Powell'in bütün taraflara gerek telefon ve mektuplarla, gerek bölgeye düzenleyeceği kısa bir ziyaretle kendi bildiğince hareket edeceğini söyleyen Yakovu, ''çünkü hedefinin, müzakereleri ileri götürmelerini sağlamak için taraflar üzerinde nüfuzunu kullanmak olduğunu'' savundu. 
     Rum Bakan, ''BM Genel Sekreteri'nin ve Genel Sekreter'in Kıbrıs sorunundaki rolünün altını hiç kimsenin kazıyamayacağını'' ve ''Kıbrıs müzakerelerinde Genel Sekreter'in rolünü kimsenin alamayacağını'' söyledi. 
     Başbakan Recep Tayyip Erdoğan'ın Kıbrıs ile ilgili açıklamalarını ''karmaşık'' olarak niteleyen Yakovu, ''Erdoğan-Bush görüşmesinden gelen bilgilerin çok az olduğunu, durum ve Türk Başbakanı'nın niyetleri hakkında daha iyi görüntünün bu akşam üzeri gerçekleşecek Rum Yönetimi lideri Tasos Papadopulos-BM Genel Sekreteri Kofi Annan görüşmesinden ortaya çıkacağını'' belirtti. 
     Dışişleri Bakanı ve Başbakan Yardımcısı Abdullah Gül ile ABD Dışişleri Bakanı Colin Powell'in bugün Washington'da yapacakları görüşmede de durumun biraz daha açıklığa kavuşmasının beklendiğini söyleyen Yakovu, ''Başbakan Erdoğan'ın açıklamalarındaki çelişkiyi Avrupalı yetkililerin de saptadıklarını, Türk Başbakanı'nın Annan planı temelinde müzakereleri mi, yoksa kendi dediği gibi belgeler temelinde müzakereleri mi kabul ettiği konusunda bir görüş oluşturamadıklarını'' söyledi. 
     Kıbrıs sorununun 1 Mayıs'tan önce çözülmesine en üst düzeyde ilgi bulunduğunu ifade eden Yakovu, Papadopulos'un döndükten sonra Rum Ulusal Konseyi'ne bilgi vereceğini, Ulusal Konsey toplantısında görüş alışverişinde bulunulacağını ve Rum tarafının takip edeceği yönteme ilişkin kararlar alınacağını açıkladı. 
     
     YAKOVU'YA ELEŞTİRİ 
     Bu arada, Demokratik Seferberlik Partisi DİSİ Genel Başkan Yardımcısı Averof Neofitu, ABD Dışişleri Bakanı Colin Powell'in oynayabileceği rol konusundaki açıklamasından dolayı Rum Dışişleri Bakanı Yorgo Yakovu'yu eleştirdi. 
     Neofitu, Kıbrıs sorununun çözümüne yardımcı olacak hiçbir çabanın küçümsenmemesi gerektiğini söyledi. 
     Sosyal Demokratlar Hareketi EDEK Başkanı Yannakis Omiru ise ABD'nin Türkiye'ye desteğini haklı göstermesi gerektiğini belirtti. 
     Omiru, ABD'nin Güney Kıbrıs'taki Büyükelçisi Michael Klosson ile görüşmesinin ardından yaptığı açıklamada, ABD Dışişleri Bakanı Colin Powell'in veya başka bir yetkilinin Kıbrıs sorununun çözüm çabalarına müdahil olmasının kendileri açısından hoş karşılandığını söyledi. Omiru, ''Önemli olan Birleşik Devletler'in, Kıbrıs sorununun çözümüne ilişkin büyük kararı dikkate alması için Türkiye'ye baskı uygulamasıdır. Türkiye'nin tavrı çelişkili olmaya devam ediyor. Bizim taraf, müzakerelere kayıtsız şartsız oturmaya hazır olduğunu pek çok defa yineledi.'' Rum basınına açıklama yapan bir Rum yönetimi yetkilisi de, ''Amerikalılar, müzakerelere hazır olduğunu sürekli olarak yineleyen Kıbrıs hükümetini Türkiye'yi övdüğü şekilde övmüyor'' diyerek, ABD'nin Türkiye'ye karşı tavrından duyduğu rahatsızlığı dile getirdi. 
     
</TEXT>
</DOC>
