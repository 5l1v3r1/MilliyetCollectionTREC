<DOC>
<DOCNO> 241088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/ekonomi/eko03.html </URL>
<DATE> 2004/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Net'ten ucuz alo bugün başlıyor 
</HEADLINE>
<TEXT>


Telekomda serbestleşmeyle önce internetten ucuz telefon görüşmesi imk nı doğacak. Superonline Telekom'un bugün başlatacağı hizmeti yakında diğer firmalar da verecek 

Şükrü Andaç 

Telekom operatörlüğü için lisans alan şirketler ilk etapta, bilgisayarı olan tüketicilere internet üzerinden telefon görüşmesi yaptırmaya hazırlanıyor. A tipi lisans alan Superonline Telekom bugünden itibaren internet üzerinden telefon görüşmesi yaptırmaya başlayacağını çağrı merkezi üzerinden duyurdu. Diğer operatörlerin de önümüzdeki günlerde bu hizmeti vermeye başlaması bekleniyor. 
Bilindiği gibi yeni operatörler, yurtdışı ve yurtiçi görüşmeleri ev, işyeri, ankesörlü telefonlar ve internet bağlantısı olan bilgisayarlar üzerinden yaptırabiliyor. Operatörlerin ev, işyeri ve ankesörlü telefonlar üzerinden telefon görüşmesindekinin aksine internet üzerinden görüşmeler için Türk Telekom ile anlaşma yapmasına gerek yok. Ancak bu yolla yurtiçi görüşmelerde indirim yaşanmayacak. 
Bu yöntemle bilgisayar ve internet bağlantısı olan kullanıcılar, seçeceği telekom operatörünün internet sitesinden özel bir yazılım yükleyerek yurtdışı görüşmelerini yapabilecek. 
Görüşmenin yapılabilmesi için kulaklık ve mikrofona da ihtiyaç var. Yapılan görüşmeler özel telekom operatörünün tarifeleri üzerinden gerçekleşecek. Telekom'a herhangi bir ücret ödenmeyecek. Mevcut sisteme göre, internet üzerinden ses taşınması sırasında ses kalitesinde azalma yaşanabiliyor. Fakat, fiyatların bazı ülkelerle yapılan görüşmelerde neredeyse yüzde 90'lar seviyelerinde gerileyecek olması, tüketiciler için tercih sebebi olabilir. 

Pazar büyüklüğü 1.4 milyar dolar ANKARA MİLLİYET 
Telekomünikasyon Kurumu'ndan A tipi lisans alan Koç Grubu şirketlerinden Koç.net'in Genel Müdürü Bülent Yıldırım, 'kullanıcıya en yakın telekom' devrini başlattıklarını belirterek, telefonda özel sektör dönemi ile uluslararası görüşme ücretlerinde yüzde 60 ile 80, şehirlerarası görüşme ücretlerinde ise yüzde 35 - 40 indirim olacağını söyledi. 
Ses pazarında iddialı olduklarını belirten Yıldırım, şunları söyledi "Çok fazla kurumsal müşterimiz var. Kart numaralarının belirlenmesiyle bunlar hemen Koç.net üzerinden telefon görüşmelerine geçecek. 2 hafta içinde bireysele de geçeriz." Şu an 1.4 milyar dolarlık bir pazarın söz konusu olduğunu söyleyen Yıldırım, yeni dönemde danışma hizmeti, bilinmeyen numaralar, sesli mesaj, uyandırma servisi gibi pek çok hizmet paketlerinin açılacağını bildirdi. 

'İlk ürünümüz arama kartı' A tipi lisans alan şirketlerden Doğan Online Genel Müdürü Tanju Erkoç, bu lisansla Türk Telekom'un verdiği her türlü hizmeti gelecekte sağlayabileceklerini söyledi. Erkoç, altyapı kurulumu, sabit telefon şebekesi üzerinden görüşme ve telefon kartı işletmeciliğini de içeren bütün bu hizmetlerin kademeli olarak kullanıcılara sunulacağını sözlerine ekledi. 
Doğan Online'ın ilk ürünü, kontörlü telefon arama kartları olacak. Kullanıcılar, bu kartlarla yurtiçi ve özellikle yurtdışı aramalarını daha uygun maliyetlerle yapabilecekler. Kartlar, Türkiye genelinde satışa sunulacak. Erkoç, öncelikli hedeflerinin, yurtdışı aramalar için kaliteli ses hizmetini, güçlü bir dağıtım ağı ve uygun fiyat ile sunmak olduğunu bu sayede yüksek bir pazar payı elde edilmesini beklediklerini açıkladı. 


</TEXT>
</DOC>
