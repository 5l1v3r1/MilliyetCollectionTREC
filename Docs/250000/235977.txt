<DOC>
<DOCNO> 235977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sontur10.html </URL>
<DATE> 2004/04/29/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Pazarcıların balta ve keserli yer kavgası .. 
</HEADLINE>
<TEXT>

     Bursa'da bir semt pazarında ''yer yüzünden'' çıkan tartışmada, balta ve keserli saldırıya uğrayan baba-oğul yaralandı. 
     Alınan bilgiye göre, Adnan Menderes Mahallesi'nde kurulan semt pazarında tezgah açan İbrahim Taycı ve babası İrfan Taycı'nın satış yaptıkları sırada, kimliği belirlenemeyen 4 kişi, baba-oğulun tezgahının önüne tekerlekli seyyar pazar arabasını yanaştırarak, satış yapmaya başladılar. 
     İrfan Taycı'nın bu kişileri ''Tezgahımın önünü kapatmayın'' şeklindeki uyarması üzerine tartışma çıktı. Uyarılan kişilerden birinin, İrfan Taycı'yı tokatlamasının ardından diğer pazar esnafının tepki göstermesi üzerine pazardan ayrılan 4 kişi, bir süre sonra yeniden geldikleri olay yerinde, İrfan ve İbrahim Taycı'ya keser ve baltayla saldırdılar. 
     Saldırı sırasında yaralanan baba-oğul Bursa Devlet Hastanesi'ne kaldırılırken, zanlılar olay yerinden kaçtı. 
     Yaralılardan İrfan Taycı'nın durumunun ağır olduğu, saldırganların arandığı bildirildi. 
     
</TEXT>
</DOC>
