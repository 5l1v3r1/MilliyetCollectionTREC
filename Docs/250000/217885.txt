<DOC>
<DOCNO> 217885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/spor/spo02.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabır taktiği 
</HEADLINE>
<TEXT>

   Fenerbahçe Teknik Direktörü Daum, Galatasaray karşısında kontrolü 90 dakika elde tutmak istiyor. Alman hocanın, "Saha ve seyirci avantajı bizde. Risksiz oynayıp, doğru zamanda işi bitirmeliyiz" dediği öğrenildi 
      YUSUF KOBAL 

   
   Hazırlıklarını yaptı 
   FENERBAHÇE'DE, Galatasaray maçında uygulanacak olan taktik netleşmeye başladı. Daum'un, birkaç gündür ezeli rakiplerinin maç kasetini büyüteç altına aldığı öğrenildi. Alman hocanın yardımcılarına, "Saha ve seyirci avantajı bizde. Riske girmeyeceğiz ve istediğimizi almak için doğru zamanı bekleyeceğiz. Bu yüzden 90 dakika için sabırlı ve dikkatli olmalıyız" dediği öğrenildi. 
   
   'Tempoyu belirleriz' 
   DAUM'UN, maç boyunca tempoyu ayarlamak zorunda olduklarına dikkat çektiği de açıklandı. Tecrübeli hocanın, "Baskılı futbol, kalemize şok bir gol getirebilir. Basmakalıp bir taktik anlayışı ile sahaya çıkarsak, çözülürüz. Favori gösterilmemiz de beni son derece rahatsız ediyor. Favori olmak istemiyorum. Tek isteğim çıkıp gerçek gücümüzü göstermek" yorumunu yaptığı iddia edildi. 
   
   Altın adam Ümit Özat    IŞIK Sigorta'nın sponsorluğunda düzenlenen "11 Altın Adam Yarışması"nda sezonun 6. jüri toplantısı İstanbul'da yapıldı. Ocak ve Şubat ayını değerlendiren spor otoriteleri, 121 oyla "altın adam" unvanını Fenerbahçeli Ümit Özat'a verdi. A.Sebatlı Erman Özgür "gümüş adam", yine Fenerbahçe'den Aurelio ise "bronz adam" seçildi. 
   
   Bilet savaşı çıktı    Fenerbahçe'de derbi öncesi taraftarlar kulübe yürüdü. Bazı kişilerin toplu bilet aldığı ve maç günü karaborsada satacağı öne sürüldü 
   Toplu alış yapıldı 
   SARI - Lacivertli taraftarların büyük bir merakla beklediği Galatasaray derbisi öncesinde bilet gerilimi doruk noktaya tırmandı. Biletix mağazalarından satışa çıkan ve üç saatte tükendiği açıklanan biletler yüzünden taraftarlar isyan bayrağını açtı. Kritik maç öncesinde bazı kişilerin biletleri toplu aldığı ve maç günü karaborsa satacağı öne sürüldü. 
   
   2 trilyon dönecek 
   FENERBAHÇELİ taraftarlar son bir umutla kulüp binası ve Dereağzı'ndaki Fenerium mağazasına akın etti. Kongre üyeleri ve taraftarlar arasında bilet yarışı nedeniyle tartışma yaşandı. Olaylara Cemil Turan'ın el koyduğu ve mağazayı kapatıp, az sayıdaki biletin satışını durdurduğu açıklandı. Bu arada maç günü stat çevresinde 2 trilyonluk karaborsa döneceği iddia edildi. 
   
   Pas, pres, şut    ERDOĞAN DERMANCI 

   FENERBAHÇE Teknik Direktörü Daum, Galatasaray maçı için futbolcularına, direkt pas, pres ve şut çalışması yaptırdı. Alman hoca, idman bitiminde Mehmet ve Nobre'yi ekstra şut antrenmanına alırken, Koch ise Mahmut'a soldan ortalar üzerinde durdu. İdman öncesi Genç Fenerbahçeliler, futbolculara çiçek ve baklava ikram etti. 
   
   Hooijdonk turizmi    YUSUF KOBAL 

   Derbiye geliyorlar 
   SARI - Lacivertli forma altında attığı gollerle taraftarların sevgisini kazanan Van Hooijdonk'a vatandaşlarının da yakın takibi var. Yıldız futbolcunun, Hollanda'da yaşayan hayranlarının, bundan sonra Fenerbahçe'nin İstanbul'da oynayacağı maçlar için tur düzenleyeceği öğrenildi. Hollandalı taraftarların, tur gezilerine Galatasaray derbisiyle başlayacağı açıklandı. 
   
   Bilet istediler 
   VAN Hooijdonk ile temasa geçen Hollandalı hayranları, bilet konusunda kendilerine yardımcı olunmasını istediler ve yönetime de mesaj göndererek, Amsterdam'da Fenerium Mağazası'nın açılmasını teklif ettiler. Ağırlığını Feyenoord taraftarlarının oluşturduğu ekip, yönetime, Van Hooijdonk yazılı formaların Hollanda'da yok satacağını garanti etti. 
   
   Brezilya yolunda    MEHMET ÇİFTÇİ 

   Ortega pazarlığı 
   FENERBAHÇE ile yeniden anlaşma sağlayamadığı için UEFA'nın verdiği 11 milyon dolarlık cezayı ödemek zorunda kalacak olan Ortega'nın, Brezilya Ligi'ne gitmenin hazırlıklarını yaptığı öğrenildi. Arjantinli yıldızın, yaklaşık on gündür Sao Paulo Kulübü yöneticileri ile pazarlıkta olduğu iddia edildi. Ortega'nın 4 yıllık sözleşme için prensip anlaşması yaptığı açıklandı. 
   
   Nasıl ödeyecek 
   ORTEGA'NIN Sao Paulo Kulübü'nden yıllık 1 milyon dolar alacağı bildirilirken, Fenerbahçe Kulübü'nü lisansını vermesi için nasıl ikna edeceği merak konusu oldu. Yıldız futbolcunun, önümüzdeki günlerde menajerlerini İstanbul'a yollayıp, ortak bir noktada uzlaşabilmek için taksitlere bölünmüş ödeme planı talep edeceği dile getirildi. 
   
   
</TEXT>
</DOC>
