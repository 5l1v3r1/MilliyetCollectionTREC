<DOC>
<DOCNO> 210517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/dunya/adun.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush güvencesi 
</HEADLINE>
<TEXT>

   ABD temsilcisi Weston, 'felaket senaryosu' olarak görülen, Kıbrıs çözülse de AB'nin tarih vermemesi olasılığına karşı, Bush yönetiminin 'AB hayır diyemez, ABD bunu kabul etmez' mesajını getirdi 
      Utku Çakırözer 

   
   Washington, Türkiye'nin Kıbrıs konusundaki planının son halini alacağı bugünkü Milli Güvenlik Kurulu MGK toplantısı öncesinde Ankara'ya, "işinizi kolaylaştırabiliriz" mesajı gönderdi. ABD'nin Kıbrıs Özel Temsilcisi Thomas Weston, "Bush'un NATO zirvesi için İstanbul'a geleceği haziran ayına kadar çözüm görmek istiyoruz. Uzlaşma imkanı çıkarsa Annan'ın referandum şartını yumuşatabiliriz, arabulucu olabiliriz" mesajı getirdi. 
   Başbakan Recep Tayyip Erdoğan'ın 28 Ocak'ta ABD Başkanı George Bush'la yapacağı görüşmenin birinci maddesinin Kıbrıs olması kesinleşirken, Washington yönetimi görüşme öncesinde Weston'ı Ankara'ya yolladı. MGK toplantısına iki gün, Erdoğan'ın BM Genel Sekreteri Kofi Annan'la Davos'ta yapacağı görüşmeye üç gün kala Ankara'ya sürpriz ziyarette bulunan Weston, Dışişleri Müsteşarı Uğur Ziyal ile görüşmesinde şu mesajları dile getirdi 
   
   Rumlar soğuk 
   Türkiye'nin bir süre önce Washington'a ilettiği, "Kıbrıs görüşmelerinde BM Genel Sekreteri'nin resmi arabuluculuğu dışında iki tarafın da güvenebileceği bir 'dürüst arabulucu'ya İngilizcesi honest broker , bir kolaylaştırıcıya ihtiyaç var. Bu görevi ABD üstlensin" önerisine Weston olumlu yanıt getirdi. Ankara'ya yardım konusunda sıcak mesajlar veren Weston, "Müzakereler BM denetiminde olacak. Bunu değiştiremeyiz. Buna Rumlar da sıcak bakmaz. Ama biz kolaylaştırıcı her türlü yardımı vermeye hazırız" taahhüdünde bulundu.Ziyal'le görüşmesinde Bush'un Washington'da Erdoğan'a ileteceği mesajların ipuçlarını da veren Weston, "Başkan Bush haziran ayında İstanbul'da yapılacak NATO Zirvesi'ne kadar Kıbrıs sorununu çözülmesini arzu ediyor ve bu toplantıda yapacağı konuşmada 'Kıbrıs sorunu çözülmüştür' demek istiyor" dedi.Weston, Kıbrıs sorununun çözümü durumunda AB'nin Türkiye'ye tarih verme olasılığıın güçleneceğini ifade ederek, "AB hayır diyemez" dedi. Dışişleri Bakanı Abdullah Gül'ün "Bizim için felaket senaryosu" dediği, Kıbrıs sorunu çözülse de AB'nin Türkiye'ye müzakere tarihi vermeyebileceği yolundaki kaygıyı anladıklarını kaydeden Weston, Beyaz Saray'ın "Kıbrıs çözülürse AB artık hayır diyemez, biz de buna karşı çıkarız" görüşünü Ankara'ya iletti.Weston, sorunun çözümüne yönelik bir uzlaşma ortaya çıkması durumunda Türkiye'nin sakıncalı bulduğu Annan'ın "Mayıs'a kadar referandum" koşulunun yumuşatılmasında da devreye girebilecekleri sinyalini verdi. Weston "Mayıs'a kadar uzlaşma olursa, planın iki tarafta sunulacağı referandumlar ileri tarihe bırakılabilir" mesajı verdi. 
   
   Simitis'e baskı 
   ABD'nin Rum yönetimi ve Yunanistan'a da baskı yaptığını anlatan Weston'ın "Başkan Bush'un mektuplarının en serti Atina'ya ve Rumlara gitti" dediği kaydedildi. 
   
   
</TEXT>
</DOC>
