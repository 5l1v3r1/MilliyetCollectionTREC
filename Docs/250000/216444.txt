<DOC>
<DOCNO> 216444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sondun03.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Kıbrıs'ta müzakerelerin başlamasından memnun... 
</HEADLINE>
<TEXT>

     ABD, Kıbrıs'ta müzakereleri başlatan tarafları överek, olumlu gidişatın devam etmesi yönünde cesaretlendirirken, KKTC Başbakanı Mehmet Ali Talat'ın evinin önündeki bombalı saldırıyı da kınadı. 
     ABD Dışişleri Bakanlığı Sözcüsü Richard Boucher, ''Müzakerelere yeniden başlayarak siyasi irade gösteren tarafları alkışlıyoruz ve olumlu yöndeki çalışmalarını sürdürme yönünde onları cesaretlendiriyoruz'' dedi. 
     Başbakan Talat'ın evinin önündeki bombalı saldırıya ilişkin bir soru üzerine Boucher, şunları söyledi 
     ''Bu bombalamayı kınıyoruz. Her iki tarafın liderlerinin müzakerelere dönme yönündeki cesur kararının, Ada'da siyasi şiddetle karşılanmayacağını kuvvetle umuyoruz. Olayda ölen yok. Bu şiddet eyleminin faillerinin hızla adalet önüne getirilmesi gerektiğine inanıyoruz. Zaten Talat'ın kendisi de saldırıdan kısa süre sonra, siyasi şiddetin Kıbrıslı liderleri, seçmiş oldukları yoldan saptıramayacağını açıkça ifade etti.'' Kıbrıs'ta çözüm sağlanması durumunda, 1 Mayıs 2004 tarihinde Avrupa Birliği ile hangi hükümetin anlaşma imzalayacağı yönündeki bir soruya karşılık Boucher, ''Kıbrıs'ın meşru hükümeti imzalayacaktır'' yanıtını verdi. Boucher, ''Şu andaki Kıbrıs hükümeti mi, yoksa yeni bir hükümet mi '' sorusu üzerine de ''Bana bu soruyu 2 Mayıs'ta sorun'' demekle yetindi. 
     
</TEXT>
</DOC>
