<DOC>
<DOCNO> 224975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/ekonomi/eko03.html </URL>
<DATE> 2004/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Divan dünyaya açılıyor 
</HEADLINE>
<TEXT>

   Üretim tesislerini 6 milyon dolara yenileyen Divan, Türkler'in yoğun olduğu Moskova, Paris ve Londra'da şehir otelleri açacak 
      EKONOMİ SERVİSİ 
   
   Koç Topluluğu'na bağlı Divan, yönetim ve üretim merkezini Ümraniye'de 6 milyon dolar yatırımla gerçekleştirdiği yeni merkezinde topladı. 
   Koç ailesi ve Koç Topluluğu yetkililerinin katılımıyla yapılan törende konuşan Divan Genel Müdürü Kamil Berk, Türkiye'nin beş ilinde 12 Divan pub, 22 pastane ve cafe ile 12 fırınlarının bulunduğunu ve bunların sayılarını artıracaklarını belirtti. 
   
   Bisküviye giriyor 
   2004 cirolarının 85 trilyon lira olacağını kaydeden Berk, endüstriyel yemek alanına da gireceklerini söyledi. Çikolata ve gofret işine girdiklerini hatırlatan Berk, "Bisküvide de bazı ürünleri geliştirmek üzereyiz. Bu yıl pazara sunacağız" dedi. 
   Yurtdışına açılma planını açıklayan Berk, 2005'te Moskova'da Divan lokantası açmayı planladıklarını söyledi. Berk, "Türklerin yoğun olduğu Moskova, Paris, Londra gibi şehirlerde, iş dünyasına yönelik şehir otelciliğinde büyümek, yakın gelecekte hayata geçirmeyi hedeflediğimiz planlar arasında. Ortadoğu'dan gelen yiyecek içecek alanındaki franchise tekliflerini değerlendirme ve seçkin markalara tedarikçi kimliğimiz ile hizmet verme çalışmalarımız sürüyor" dedi. 
   
   'Talepte ciddi artış var...'    Ümraniye'deki Divan Merkezi Koç Holding Yönetim Kurulu Başkanı Mustafa Koç ve Koç Holding Şeref Başkanı Rahmi Koç'un katıldığı törenle açıldı. Törende gazetecilerin sorularını yanıtlayan Koç Topluluğu Ceo'su Bülent Özaydınlı, "Beyaz eşya, kahverengi eşya ve otomotivde ciddi talep artışı söz konusu. Özellikle otomotivde yüzde 100'ün üzerinde bir artış var" diye konuştu. 
   
   
</TEXT>
</DOC>
