<DOC>
<DOCNO> 226410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sontur16.html </URL>
<DATE> 2004/03/28/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Akdağ Depremde hasar gören bölgeleri afet bölgesi ilan ediyoruz 
</HEADLINE>
<TEXT>

     Sağlık Bakanı Recep Akdağ, ''Depremde hasar gören yöreleri, afet bölgesi ilan ediyoruz'' dedi. 
     Bu sabah 5.3 büyüklüğündeki depremde en fazla hasar gören Erzurum'un Aşkale İlçesi'ne bağlı Ortabahçe Köyü'ne eşi ile birlikte gelen Bakan Akdağ, buradaki vatandaşlara ''geçmiş olsun'' dileklerinde bulundu. 
     Kurulan çadırlarda yaşayan depremzedelerin üzüntüsünü paylaşan Bakan Akdağ, vatandaşlarla bir süre sohbet etti. Akdağ, ''Depremzedelerin ihtiyaçları en kısa sürede karşılanacak. Deprem bölgesinde, kalıcı konutların yapımına süratle başlanacak. Depremde hasar gören yöreleri afet bölgesi ilan ediyoruz'' dedi. 
     Bakan Akdağ, önceki gün meydana gelen depremin ardından çadırların kurulması ve vatandaşların buralara yerleştirilmesi sonucu can kaybı olmadığını bildirdi. 
     
     HER AİLEYE, BİR ÇADIR... 

     Erzurum Valisi Mustafa Malay ile Jandarma Bölge Komutanı Tuğgeneral Hüseyin Güney de Ortabahçe Köyü'ne gelerek, burada incelemelerde bulundular. 
     Vatandaşlardan sabırlı olmalarını isteyen Vali Malay, ''Yanınızdayız. Bu afeti de en kısa sürede atlatacağız. Sarsıntılar devam ediyor. Evlerinize girmeyin. Her aileye bir çadır verilecek'' uyarısında bulundu. 
     Vatandaşların önceki ikazlara uyması sonucu bugün yaşanan depremde can kaybının olmadığına değinen Malay, artçı sarsıntıların devam ettiğini anımsattı. 
     Afet bölgesinde barınma sorununun yaşanmaması için gereken tedbirleri almaya başladıklarını belirten Malay, askeri ekiplerin de yardımıyla bölgeye ulaştırılan çadırların kısa sürede kurulacağını kaydetti. 
     Tuğgeneral Güney ise depremzedelere geçmiş olsun dileklerini ileterek, ''Bugün binlerce ölü olmamasının temelinde, alınan tedbirler vardır'' diye konuştu. 
     Ortabahçe Köyü'ndeki bir depremzede de Vali Malay'a tepki göstererek, kendileriyle daha fazla ilgilenilmesini istedi. 
     
     AKDAĞ HAYVANLARIN KESİMİNDE KOLAYLIK SAĞLANACAK 

     Bakanı Recep Akdağ, deprem bölgesindeki vatandaşların hayvanlarının kesiminde kolaylık sağlanacağını söyledi. 
     Akdağ, Ilıca İlçesi'nin Alaca Köyü'ne yaptığı ziyarette, Kaymakam Mustafa Erkayıran'dan bilgi alırken, depremzede vatandaşların yaralı hayvanlarının kesiminde sıkıntı yaşadıklarını söylemesi üzerine, Kaymakam Erkayıran'a konunun prosedürünü sordu. 
     Erkayıran'ın, hayvanını kestirmek isteyen vatandaşın önce kriz merkezine, ardından da Tarım İl Müdürlüğü aracılığıyla kombinaya sevkedildiğini belirtmesi üzerine Bakan Akdağ, Kaymakama hemen bu durumu düzeltmelerini ve vatandaşın lüzumsuz bürokasiyle uğraşmaması gerektiğini ifade etti. 
     Akdağ, Alaca Köyü gibi depremden etkilenen köylerdeki vatandaşların hayvanlarının kesimine artık öncelik verileceğini belirterek, şunları kaydetti 
     ''Deprem bölgesindeki vatandaşımızın hayvanının kesiminde kolaylık sağlanacaktır. Bu vatandaşlarımızın paraları da en kısa sürede ödenecek. Vatandaşa karşı lüzumsuz bürokrasi uygulanamaz. Ayrıca bu köylerimizde kış başlamadan kalıcı deprem konutları da inşa edilecektir.'' 
     
</TEXT>
</DOC>
