<DOC>
<DOCNO> 244147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sondun24.html </URL>
<DATE> 2004/05/31/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
El Ezher'den "İmam'ın Düşüşü"ne yasaklama istemi 
</HEADLINE>
<TEXT>

     Mısır'da dini otorite olarak kabul edilen El Ezher, feminist yazar Neval El Saadavi'nin ''İmamın Düşüşü'' adlı romanının İslam'a saygısızlık ettiği gerekçesiyle yasaklanmasını istedi. 
     El Ezher İslami Araştırmalar Merkezi yöneticisi İbrahim El Fayyumi, 35 kişilik komitenin, İslam ile öğreti ve temellerini karalayan düşüncelere yer verdiği gerekçesiyle romanın yasaklanmasını tavsiye ettiğini söyledi. 
     Fayyumi, kitabın yakın bir süre önce komitenin dikkatine sunulduğunu belirtti. 
     Yazar Saadavi ise, ''Associated Press'' ajansına yaptığı açıklamada eleştirileri reddederek, El Ezher'le birlikte Mısır hükümetini suçladı. El Saadavi, ''El Ezher ve hükümet, bir paranın iki yüzü, bu nedenle bana saldırıyorlar'' dedi. 
     El Ezher'in romanın yasaklanması talebine hükümetin ne cevap vereceği henüz açık değil. Mısır hükümeti, bu romanın 2 yıl önce Kahire düzenlenen Uluslararası Kitap Fuarı'nda yer almasına izin vermemişti. 
     ''İmamın Düşüşü'' adlı roman, Türkçe dahil 14 yabancı dile çevrilmişti. 
     
</TEXT>
</DOC>
