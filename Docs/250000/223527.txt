<DOC>
<DOCNO> 223527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonspo29.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da Fenerbahçe maçı hazırlıkları... 
</HEADLINE>
<TEXT>

     Bursaspor, hafta sonunda deplasmanda Fenerbahçe ile yapacağı zorlu maçın hazırlıklarını sürdürüyor. 
     Vakıfköy Orhan Özselek Sosyal Tesisleri'nde, teknik direktör Nejat Biyediç gözetiminde yapılan ve yaklaşık 2 saat süren antrenman, ısınma koşularıyla başladı. 
     Biyediç, ikinci bölümde futbolcularına PAF takımla yaptırdığı çift kale maçla Fenerbahçe karşılaşmasının taktik provasını yaptırdı. 
     Bursaspor'un deneyimli futbolcusu Mustafa Gürsel, antrenman öncesi düzenlediği basın toplantısında, hafta sonunda kendilerini zorlu bir karşılaşmanın beklediğini söyledi. 
     FB Şükrü Saraçoğlu Stadı'nın Türkiye'nin en zor atmosferli statlarından biri olduğunu vurgulayan Mustafa Gürsel, şunları söyledi 
     ''Fenerbahçe, dün akşam Gençlerbirliği'ne yenildi, ancak çok iyi futbol oynadı. İşimiz oldukça çok zor. Fenerbahçe güçlü, ama yenilmeyecek bir takım değil. Biz de 2 haftadır iyi bir çıkış yakaladık. Bana göre çok çekişmeli bir maç olacak. Amacımız, 90 dakika sonunda sahadan puan veya puanlarla ayrılmak.'' 
     
</TEXT>
</DOC>
