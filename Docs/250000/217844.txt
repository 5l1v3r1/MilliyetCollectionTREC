<DOC>
<DOCNO> 217844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/ekonomi/eko03.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Bankası'nın iflası istendi 
</HEADLINE>
<TEXT>

   TMSF, 7.5 katrilyon alacaklı olduğu İmar Bankası'nın iflası istemiyle mahkeye başvurdu. TMSF'nin dilekçesinde, bankada hesap kayıt düzeni açısından çok büyük bir yolsuzluğun olduğu vurgulandı 
   NEZİH GÜROL İstanbul 
   
   İstanbul Asliye Ticaret Mahkemesi'ne başvuran Tasarruf Mevduatı Sigorta Fonu TMSF , 7.5 katrilyon lira alacaklı olduğu İmar Bankası'nın iflasına karar verilmesini istedi. 
   TMSF avukatı Sefa Polat'ın hazırladığı dava dilekçesinde İmar Bankası'nın yükümlülüklerini yerine getirmemesi ve gerekli tedbirleri almaması nedeniyle ilgili kanun gereğince 4 Temmuz 2003 tarihinde TMSF'ye geçtiği, bankacılık işlemleri yapma ve mevduat kabul etme izninin kaldırıldığı anlatıldı. 
   Mevduat sahiplerinin ve diğer alacaklıların haklarının korunması amacıyla Ankara 1. Asliye Ticaret Mahkemesi'ne başvurulduğu ve gerekli ihtiyati tedbir kararının alındığı belirtilen dilekçede, bu arada İmar Bankası'nın yetkili mercilere beyan ettiği sigortaya tabi mevduat ile TMSF tarafından tespit edilen mevduat arasında fark bulunduğunun belirlendiği bildirildi. 
   Bankaya ilişkin yapılan diğer hukuki girişimlerin anlatıldığı dilekçede, bankada hesap kayıt düzeni açısından çok büyük bir yolsuzluğun olduğu, bu durumun Bankalar Kanunu'nun "Hesap ve Kayıt Düzeni"ne ilişkin amir hükümleriyle açıklanabilecek ya da sorgulanabilecek durumda olmadığı kaydedildi. 
   
   Doğrudan iflas talebi 
   TMSF'nin İmar Bankası'ndan 7 katrilyon 552 trilyon lira alacağı olduğu belirtilen dilekçede, 4389 sayılı Bankalar Kanunu'nun 16. maddesinin 3. fıkrası uyarınca depo kararı verilmeksizin bankanın doğrudan doğruya iflasının kararlaştırılması istendi. 
   
   Cem Uzan'a kontör soruşturması    İSTANBUL Milliyet 
   Sişli Cumhuriyet Başsavcılığı, Telsim kontörlerini oturduğu villanın altındaki depoda saklayan Genç Parti Genel Başkanı Cem Uzan hakkında "ihtiyati tedbire muhalefetten" soruşturma başlattı. 
   Tasarruf Mevduatı Sigorta Fonu'nun TMSF Uzanlar'a ait şirketlere el koymasının ardından İstanbul Mali Şube Müdürlüğü ekipleri tarafından yapılan aramaların sonucuyla ilgili hazırlanan evrak ve tutanaklar Şişli Cumhuriyet Başsavcılığı'na gönderildi. Emniyetin yazısında, Uzan'ın oturduğu Çubuklu'daki villada, havuzdan dönüştürülen depoda bin 130 koli içinde Telsim'e ait 200, 250 ve 500'lük 3 milyon 897 bin hazır kart ele geçirildiği bildirildi. 
   Emniyetin yazısında, "Villanın zemin katında bulunan yüzme havuzunun üzeri çelik saçlarla kapatılmış, bunun üzeri de ahşap malzemeyle kaplanmış ve dikkat çekmemesi için üzerine halı serilmişti" denildi. 
   Uzan hakkında 1 yıla kadar hapis cezası istenebilecek. 
   
   
</TEXT>
</DOC>
