<DOC>
<DOCNO> 200910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sonspo21.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
San Antonio Spurs seriye bağladı, Hidayet'ten 1 sayı 
</HEADLINE>
<TEXT>

     ABD Profesyonel Basketbol Ligi'nde NBA Ortabatı Grubu'nda son sırada yer alan son şampiyon San Antonio Spurs, art arda üçüncü galibiyetini alarak çıkış sinyalleri verirken, Hidayet Türkoğlu, yeni takımında yine sessiz kaldı. 
     Chicago Bulls deplasmanında rakibini 96-82'lik skorla geçen Spurs'ta, Arjantinli oyun kurucu Manuel Ginobili, 26 sayıyla takımının en skorer ismi olurken, forvet Tim Duncan, 17 sayı ve 14 ribauntla ''Double-double'' yaparak galibiyette önemli rol oynadı. 
     Ortabatı Grubu'nda son sırada bulunan Spurs'ta Hidayet Türkoğlu, 9 dakikada oynadağı maçta, 1 sayı, 1 asist ve 2 ribauntla sahadan ayrıldı. 
     Merkez Grubu'nda sondan ikinci sırada bulunan Chicago Bulls'ta ise oyun kurucu Jamal Crawford'un 26 sayı, 5 asist ve 4 ribauntluk performansı sonucu değiştirmezken, forvet Antonio Davis de maçı 16 sayı ve 13 ribauntla ''Double-double'' yaparak tamamladı. 
     Ligde bu sabaha karşı yapılan maçlarda alınan sonuçlar şöyle 
     Orlando Magic-Phoenix Suns 105-98. 
     New Orleans Hornets-Milwaukee Bucks 91-85. 
     San Antonio Spurs-Chicago Bulls 96-82. 
     Boston Celtics-Utah Jazz 102-80. 
     
     SÖZLEŞME UZATILDI 
     NBA Yönetimi ile Oyuncular Birliği, aralarında yaptıkları toplu iş sözleşmesinin süresini 2004-2005 sezonu sonuna kadar uzattı. 
     NBA Komisyonu Üyesi David Stern ve Oyuncular Birliği Başkanı Billy Hunter, yaptıkları görüşme sonrası düzenledikleri basın toplantısında, daha uzun süreli bir anlaşma için tekrar biraraya gelme kararı aldıklarını açıkladılar. 
     1998-99 sezonunda, NBA yönetimi ile Oyuncular Birliği arasında doğan anlaşmazlık nedeniyle, lig ancak 1999 yılı Ocak ayında başlamıştı. Mevcut anlaşma, 1999 yılı Ocak ayında yapılmış ve bu sezon bitiminde sona eriyordu. 
     Toplu iş sözleşmesi, oyuncu kontratları, ücret dengesi, draft kuralları, televizyon yayın hakları, oyuncu hakları gibi kuralları kapsıyor. 
     
</TEXT>
</DOC>
