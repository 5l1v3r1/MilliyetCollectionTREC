<DOC>
<DOCNO> 210360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sondun26.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kohl "Türkiye ile üyelik müzakerelerinin başlamasına karşıyım" 
</HEADLINE>
<TEXT>

     Almanya'nın eski başbakanlarından Helmut Kohl, Türkiye ile AB üyelik müzakerelerine başlanması için şimdilik bir neden olmadığını savundu. 
     Kohl, Frankfurter Allgemeine Zeitung gazetesine yaptığı açıklamada, ''AB kriterlerini yerine getirmediği sürece Türkiye ile üyelik müzakerelerine başlanmasına karşıyım. Türkiye ile müzakerelere başlanması için şimdilik bir neden yok. Kriterler konusunda taviz verilemez'' görüşünü dile getirdi. 
     ''Türkler zor dönemlerimizde yanımızda olan sempatik bir halk'' diyen Kohl, bunun hiçbir zaman unutulmaması gerektiğini, bundan dolayı müteşekkir olduklarını, kendisinin de her zaman bir Türk dostu olduğunu gösterdiğini kaydetti. 
     Türkiye'nin AB üyeliğinin politik çıkarlar nedeniyle abartıldığını öne süren Kohl, iktidardaki Sosyal Demokrat Parti SPD ile koalisyon ortağı Birlik 90 Yeşiller Partisi'nin Türkiye'nin üyeliğini Türk asıllı seçmenlerin oylarını toplamak amacıyla desteklediğini savundu. 
     Türkiye'nin AB üyeliğinin desteklenmesi konusunda federal hükümetin yanı sıra Fransız hükümetinin tutumunun da yanlış olduğu görüşünü dile getiren Kohl, Kopenhag kriterlerinin yerine getirilip getirilmediği konusunda, bir ülke hükümeti tarafından yapılan açıklamalara değil, o ülkedeki gerçek duruma bakılması gerektiğini belirtti. 
     Eski ABD Dışişleri Bakanı Madeleine Albright ile Türkiye'nin Avrupa'ya yakınlaştırılması konusunda sık sık görüştüklerini anlatan Kohl, Albright'ın Türkiye'nin AB üyeliğini NATO'nun güçlenmesi ve Irak krizinden dolayı desteklediğini, kendisinin ise Türkiye'yi bu tür stratejik düşüncelerden dolayı AB'ye alamayacaklarını, bunun için kriterleri yerine getirmesi gerektiğini söylediğini açıkladı. 
     
     ''YILMAZ İLE KAVGA ETTİK'' 
     Eski Başbakan Mesut Yılmaz ile olan anılarına da değinen Kohl, ''Eski bir dostum olan Yılmaz ile 1997 yılında Türkiye'nin AB üyeliği konusunda yoğun şekilde tartıştık. Benden ülkesinin üyeliğini desteklediğimi duymak istiyordu. Bu nedenle kavga ettik. Bunun üzerine 1998 yılında yapılan genel seçimlerde Türk asıllı Alman vatandaşlarına bana oy vermemeleri çağrısında bulundu. Ancak ben tutumumu doğru buluyorum. AB'ye girmek isteyen her ülkeye bu kriterler uygulanmalı'' dedi. 
     Türk asıllı Alman vatandaşlarının çoğunun doğrudan Sosyal Demokrat olmadığını ifade eden Kohl, ''Burada yaşayan bazı Türkler o kadar muhafazakar ki, kızlarını evlendirmek için Türkiye'ye gönderiyorlar'' diye konuştu. 
     
</TEXT>
</DOC>
