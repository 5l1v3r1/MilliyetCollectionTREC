<DOC>
<DOCNO> 241493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sontur19.html </URL>
<DATE> 2004/05/20/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Mecburen hepsi ''Ümit Karan'' oldu... 
</HEADLINE>
<TEXT>

     Tokat'ın Artova İlçesi Kaymakamlığı'nca düzenlenen futbol turnuvasına katılan Yukarıgüçlü Köyü takımı oyuncuları, forma siparişi verdikleri tuhafiyeci yanlış anlayınca, kaleci hariç tüm oyuncular arkalarında ''Ümit Karan'' yazılı 9 numaralı sarı kırmızı formayla sahaya çıkıyor. 
     Artova Kaymakamlığı'nın geleneksel hale getirdiği futbol turnuvası, bu yıl ilginç bir görüntü ortaya çıkardı. 
     10 takımın yer aldığı turnuvaya katılan Yukarıgüçlü Köyü futbol takımının kalecisi dışındaki tüm futbolcuları, arkalarında ''Ümit Karan'' yazılı 9 numaralı, sarı kırmızı renkteki formayla sahaya çıkıyor. 
     Galatasaray'ın milli futbolcusu Ümit Karan'ın formasıyla sahaya çıkan takımı izleyenler, durumu neşeyle karşılasa da olaydan en çok kart gösterirken oyuncuları karıştıran hakemler etkileniyor. 
     Bu ilginç olayın nedenini açıklayan takım sorumlusu Bilal Doğan, turnuvadan önce, köylerinde tuhafiyecilikle uğraşan Hüseyin Bekdemir'e ''bir takım forması'' sipariş ettiklerini, Bekdemir'in siparişi yanlış anlaması üzerine de bu görüntünün ortaya çıktığını söyledi. 
     Turnuva 25 Mayıs'a kadar devam edecek. 
     
</TEXT>
</DOC>
