<DOC>
<DOCNO> 247693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sondun03.html </URL>
<DATE> 2004/06/14/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
İsveç'te AB karşıtı partinin büyük başarısı... 
</HEADLINE>
<TEXT>

     Avrupa Parlamentosu'na 19 milletvekili gönderecek olan İsveç'te seçimlere katılım oranı yüzde 37 oldu. 
     Yaklaşık 6 milyon seçmenin bulunduğu İsveç'te 2.5 milyon seçmen oy kullanırken, seçimin en büyük sürprizi 4 ay önce kurulan AB karşıtı parti Junilistan Haziran Listesi , Avrupa Parlamentosu'na 3 milletvekili göndermeyi başarırken, iktidardaki sosyal demokratlar en fazla oy alan parti oldu. 
     İsveç'te dün Türkiye saatiyle sabah 09.00'da başlayan Avrupa Parlamentosu seçimleri akşam saat 22.00'de sona erdi. Geçen yıl yapılan halk oylamasında ortak para birimi euroya geçilmesine izin vermeyen İsveçliler, bu yıl da Avrupa Parlamentosu seçimlerine fazla ilgi göstermezken, birlik karşıtı parti, seçimden üçüncü parti olarak çıkarak 3 milletvekili kazanmayı başardı. 
     Bu arada, iktidardaki Sosyal Demokrat Parti, aldığı yüzde 24.7 oy oranıyla Avrupa Parlamentosu'na 5 milletvekili gönderirken, muhalefetteki Moderat Parti Muhafazakar yüzde 18.2 oy oranıyla 4 milletvekili kazandı. Ayrıca Sol Parti 2, Folkpartiet Liberaller 2, Çevre Partisi 1, Center Parti 1, Hıristiyan Demokrat parti 1 milletvekili çıkardı. 
     
</TEXT>
</DOC>
