<DOC>
<DOCNO> 232566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sonspo04.html </URL>
<DATE> 2004/04/18/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Dört Henry, bir Pires işte 5 yıldızlı Arsenal 
</HEADLINE>
<TEXT>

     Premier Lig'de namağlup lider Arsenal, Highbury'de karşılaştığı küme düşmeme mücadelesi veren Leeds United'ı 5-0'lık skorla bozguna uğrattı. 
     Attığı dört muhteşem golle yıldızlaşan Fransız futbolcu Thierry Henry, Arsenal kariyerindeki gol sayısını 150'ye, bu sezon gol krallığı yarışında da en yakın takipçisi Shearer'ın sekiz gol önünde 28'e çıkararak liderliğini sürdürdü. 
     27. dakikada geceye 'merhaba' diyen Fransız yıldız, 33. dakikada takımının kazandığı penaltıyı çok şık bir vuruşla filelere yolladı. İkinci yarıya da fırtına gibi giren Henry, önce 50. dakikada, sonra da 67. dakikada harika iki gol daha atarak adeta resital sundu. 
     Henry, attığı muhteşem gollerin yanı sıra yaptığı mükemmel hareketlerle de taraftarların gönlünü fethetti. Arsenal'in diğer golünü ise Pires kaydetti. 
     
     Wenger En iyisi Henry 

     Arsenal Teknik Direktörü Arsene Wenger, takımının Leeds'i 5 - 0 yendiği maçta dört gole imza atan Thierry Henry'nin dünyanın en iyi golcüsü olduğunu söyledi. Fransız oyuncu 53 yıllık geçmişte ligde üst üste hat - trick yapan ilk Arsenalli oyuncu unvanını da kazandı. 
     Manchester United'a Portsmouth darbesi 
     Arsenal aldığı bu galibiyetle şampiyonluk yolunda rakip tanımadığını gösterirken, yenilmezliğini de sürdürerek tarihe geçmeye çok yakın görünüyor. 
     Deplasmanda Portsmouth ile karşılaşan Sir Alex Ferguson yönetimindeki Manchester United ise 37'de Steve Martin'in golüne engel olamayınca ligde bir yenilgi şoku daha yaşadı ve zayıf olan şampiyonluk umutlarını artık mucizelere bıraktı. 
     İkinci Chelsea de evinde Everton ile 0-0 berabere kalınca lider Arsenal ile aradaki puan farkı 9’a yükseldi. 
     Diğer sonuçlar Bolton-Tottenham 2-0, Charlton-Birmingham 1-1, Chelsea-Everton 0-0, Liverpool-Fulham 0-0, M.City-Southampton 1-3, Wolves-Middlesbrough 2-0. 
     
</TEXT>
</DOC>
