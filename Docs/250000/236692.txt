<DOC>
<DOCNO> 236692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sonspo07.html </URL>
<DATE> 2004/05/02/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Gaziantepspor, umduğunu bulamadı... 
</HEADLINE>
<TEXT>

     Sahasında konuk ettiği Trabazonspor'a 2-1'lik sonuçla yenilen Gaziantepspor'da, umduğunu bulamamanın sıkıntısı yaşanıyor. 
     Şampiyonluk mücadelesi veren Trabzonspor karşısında iyi mücadele eden kırmızı-siyahlı ekibin sahadan yenik ayrılması yönetim, teknik heyet ve taraftarı üzdü. 
     Kendi sahasında taraftar desteğinden de yoksun olarak sahaya çıkan Gaziantepspor, ligi 4. sırada bitirebilmek için Trabzonspor maçında 3 puan mücadelesi vermesine karşın, güçlü rakibi karşısında özellikle gol yollarında sıkıntı yaşadı. 
     Gaziantepspor Teknik Direktörü Nurullah Sağlam, yaptığı açıklamada, her maça olduğu gibi Trabzonspor maçına da iyi futbol ve mutlak galibiyet için hazırlandıklarını, sahada iyi mücadele etmelerine karşın sonuca gidemediklerini söyledi. 
     Trabzonspor maçının çok zorlu geçeceğini bildiklerini ve bunun için yoğun bir hazırlık döneminden geçtiklerini ifade eden Sağlam, şöyle konuştu 
     ''Trabzonspor, şampiyonluk mücadelesi veren bir takım. Sahaya mutlak galibiyet için çıkacaklarını biliyorduk. Biz ise kendi sahamızda, galip gelerek, ligi dördüncü sırada bitirebilmenin hesaplarını yapıyoruz. Her iki takımın da hedefi 3 puandı. 
     Karşılaşma, 90 dakika boyunca çok zevkli ve çekişmeli bir atmosferde geçti. Futbolcularım, gol yollarında etkisiz kalıp, rakibe gol pozisyonu vermelerine karşın, çok iyi mücadele ettiler. Ancak, gol yollarında etkili olamadık. 2-0 yenik duruma düştükten sonra dahi oyun disiplininden kopmayıp, mücadelemizi sürdürdük. Bir gol atıp, skoru 2-1 yapmamıza karşın beraberlik golünü atmayı başaramadık. Yenilgi çok üzücü olmasına karşın, futbolcularımın sahada iyi mücadele etmesi tesellimiz oldu.'' 
     
</TEXT>
</DOC>
