<DOC>
<DOCNO> 210863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/soneko06.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen "İhracatta 'Onaylanmış Kişi' uygulamasını başlattık" 
</HEADLINE>
<TEXT>

     Devlet Bakanı Kürşad Tüzmen, Türkiye'nin ihracat hacmini artırmak amacıyla ''Onaylanmış Kişi'' uygulamasını başlattıklarını açıkladı. 
     Tüzmen, alınacak tedbirlerin de olumlu etkisiyle, 2004 yılında 55 milyar dolarlık ihracat hacmine ulaşmayı hedeflediklerini bildirdi. 
     Bakan Tüzmen, başta Resmi Gazete'de yayımlanan Gümrük Genel Tebliği olmak üzere, çeşitli konularda A.A muhabirine açıklamalarda bulundu. 
     Tüzmen, performansları ve güvenirlilikleri ile kendilerini kanıtlamış, yüksek istihdam yaratan 'imalatçı ihracatçılara', yeni haklar ve kolaylıklar getirdiklerini söyledi. 
     'Onaylanmış Kişi Statüsü Belgesi'' altında A, B ve C şeklinde 3 sınıf belirlediğini belirten Tüzmen'in verdiği bilgiye göre, 250 işçi istihdam eden, ödenmiş sermaye tutarı 1 trilyon olan, bir önceki yıl ya da başvuruda bulunduğu yıl asgari 25 milyon dolar kıymetinde ihracat yapan veya ihracat-ithalat toplamı 100 milyon dolar olan imalatçı firmalar, güvenirlilik kriterlerini de karşılamaları halinde A sınıfı, 100 işçi istihdam eden, ödenmiş sermayesi 500 milyar lira olan 5 milyon dolarlık ihracat yapan toplam 20 milyon dolarlık ihracat ve ithalat yapan firmalara B sınıfı, 
     30 işçi istihdam eden, ödenmiş sermayesi 10 milyar lira olan, 2 milyon dolarlık ihracat, toplam 8 milyon dolarlık ihracat ve ithalat yapan firmalara da, C Sınıfı Onaylanmış Kişi Statüsü verilecek. 
     
     3 BİN FİRMA YARARLANACAK 
     Tüzmen, ''2003 yılı performansları dikkate alındığında 3 bin imalatçı firmamız söz konusu sistemden yararlanacak'' dedi. 
     Gerek performans gerekse güvenirlilik kriterlerini gerine getiren firmaların, bürokratik işlemlerden dolayı bekleme ve zaman kayıplarının önüne geçileceğini anlatan Tüzmen, teminat maliyetlerin asgari seviyeye indireceklerini, işlem ve formalitelerin basitleştirileceğini, Çin mallarının dünya piyasalarını hızla ele geçirdiği ve Türk Lirası'nın reel bazda değer kazandığı bir dönemde ihracatçıların rekabet gücünü arttırmayı hedeflediklerini kaydetti. 
     Bakan Tüzmen, A sınıfı onaylanmış kişi statüsüne sahip firmalar için AV uygulamaları paralelinde ''Kayıt Yoluyla Rejim Beyanı'' getireceklerini, bununla ilgili çalışmayı Şubat ayında uygulamayı başlatmayı planladıklarını vurguladı. 
     2004 yılında uygulamaya geçirecekleri yeni düzenlemelerle, Türkiye'nin gümrüklerini, gerek yasal ticaretin kolaylaştırılmasında gerekse yasadışı ticaretle mücadelede örnek 'ülke modeli' haline getirmeyi hedeflediklerini anlatan Tüzmen, ''alınacak tedbirlerin de olumlu etkisiyle, 2004 yılında 55 milyar dolarlık ihracat hacmine ulaşmayı hedefledik'' diye konuştu. 
     
</TEXT>
</DOC>
