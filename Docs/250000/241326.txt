<DOC>
<DOCNO> 241326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sondun07.html </URL>
<DATE> 2004/05/20/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Bush ondan nefret ediyor İşkenceleri ortaya çıkardı, kim bu gazeteci 
</HEADLINE>
<TEXT>

     Deniz Arslan bildiriyor - Amerikan askerlerinin Ebu Garib skandalını ortaya çıkaran New Yorker dergisi yazarı Seymour Hersh, Washington'daki muhafazakar çevrelerin eleştiri oklarına hedef oluyor. 
     Hersh, 1968 yılında da Vietnam'da 500 Vietnamlı köylünün öldürüldüğü Mai Lai katliamını ortaya çıkaran gazeteci olarak ün yapmıştı. En son Bağdat'taki Ebu Garib hapishanesinde Iraklı esirlere yapılan işkence skandalını, resimleriyle birlikte New Yorker dergisinde ortaya koyan Hersh, muhafazakar çevrelerin en nefret ettiği isim oldu. 
     Seymour Hersh'ün ardından, Ebu Garib skandalı CBS televizyonunda da yayınlanmıştı. Son 3 haftadır Hersh, Ebu Garib skandalının iç yüzünü ortaya koyan haberleriyle, özellikle ABD Savunma Bakanlığı'nı sarsmaya devam ediyor. Hersh, New Yorker'ın son çıkan sayısında, bakanlık içinde, Iraklı esirlerin sorgulanması için gizli bir birim oluşturulduğunu ve sorgulama taktiklerinin, Pentagon'un kabul ettiğinden çok daha ağır olduğunu anlatıyor. ABD Savunma Bakanlığı, Hersh'ün iddialarını, henüz derginin son sayısı çıkmadan yalanlamıştı. 
     Hersh'e karşı en büyük saldırı, yakın zamana kadar Pentagon Savunma Politikası Kurulu'nda danışmanlık yapan eski savunma bakan yardımcılarından Richard Perle'den geldi. Hersh'ün, ''Amerika her savaşa gittiğinde parasal kazanç sağlamakla'' suçladığı Perle, bu suçlamaları reddederken, Hersh'ün, ''gazeteciliğin terörizme en yakın olduğu noktayı'' temsil ettiğini iddia etti. 
     Daha önce ABD Savunma Bakanı Donald Rumsfeld ile arkadaşlığı olan Hersh'e artık Rumsfeld'in sıcak yaklaşmadığı, telefon konuşmalarına son verdiği belirtiliyor. 
     ABD Başkanı George Bush'un da Hersh'den hoşlanmadığı belirtiliyor. Washington kulislerine göre Bush, 2001 yılında başka bir vesileyle Pakistan Devlet Başkanı Pervez Müşerref'e ''Seymour Hersh bir yalancıdır'' dedi. 
     
</TEXT>
</DOC>
