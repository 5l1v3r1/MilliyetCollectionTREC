<DOC>
<DOCNO> 239616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sondun11.html </URL>
<DATE> 2004/05/13/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Irak'ta geçici hükümet, hapishaneleri devralmak istiyor... 
</HEADLINE>
<TEXT>

     Irak'ta kurulacak geçici hükümetin, ülkedeki hapishanelerin yönetimini de koalisyondan devralmak istediği belirtildi. 
     İngiltere'de yayımlanan The Times gazetesi, Geçici Yönetim Konseyi'nin GYK üyesi Adnan Paçacı'nın 30 Haziran'da ülkenin savaştan sonraki ilk devlet başkanı olmasının beklendiğini belirterek, Paçacı'nın, bu tarihten sonra ABD'nin hapishaneleri yönetmeye devam etmesinin anlamsız olacağını söylediğini kaydetti. 
     Irak'ın eski dışişleri bakanlarından 80 yaşındaki Paçacı'nın, ''Bütün hapishaneler bağımsız Irak yönetiminin idaresinde olmalı. Bu konu kuşku ve tartışma götürmez'' sözlerine yer veren gazete, Adnan Paçacı'nın ve diğer Iraklı yöneticilerin, Ebu Garib hapishanesinin buldozerlerle yerle bir edilmesinden yana olduğunu iddia etti. 
     The Times, hapishanelerin geçici hükümete devredilme isteğinin Pentagon için kabul edilemez olacağını savundu. 
     Talebin İngiltere Başbakanı Tony Blair'i de rahatsız edeceği yorumunu yapan gazete, ''Başbakan Blair bu konuda ABD Başkanı George Bush'u yalnız bırakmak istemeyecek. Ama bu da onun Bush'a verdiği desteğin limitlerini zorlamış olacak. Muhalefet ve İngiliz kamuoyunun Irak'tan bir an önce çıkılması talebi de Blair'i sıkıştıracak. Bu nedenle başbakanı zor günler bekliyor'' ifadesine yer verdi. 
     Gazete, Irak'taki Amerikan ve İngiliz yöneticilerinin, koalisyon güçleri ile Irak'ın gelecekteki geçici hükümeti arasında güvenlik konusunda önemli görüş ayrılıkları bulunduğu gerçeğini kabul ettiklerini öne sürdü. 
     
</TEXT>
</DOC>
