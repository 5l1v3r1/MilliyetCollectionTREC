<DOC>
<DOCNO> 209943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sonspo18.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor, Murat Hacıoğlu ile anlaştı... Boliç'e 150 bin dolar 
</HEADLINE>
<TEXT>

     Ara transfer döneminde kadrosuna takviye yapmak isteyen Denizlispor, Diyarbakırsporlu Murat Hacıoğlu ile prensip anlaşmasına varırken, İstanbulsporlu Boliç'e yarım sezon için 150 bin dolar önerildi. 
     Futbol Şubesi Başkanı Turgut Dalaman, düzenlediği basın toplantısında, transfer çalışmalarıyla ilgili bilgi verdi. Dalaman, Murat Hacıoğlu ile yaptıkları görüşmenin olumlu geçtiğini, bu futbolcuyla prensip anlaşmasına vardıklarını söyledi. 
     Dalaman, Murat Hacıoğlu ile ilgili tek problemin kulübü olduğunu ifade ederek, ''Sözleşmesi devam ettiğinden, Diyarbakırspor ile bonservis konusunu çözmemiz gerekiyor. Murat Hacıoğlu, kadromuzda görmek istediğimiz bir oyuncu. Ara transferde olmasa bile, gelecek sezon Denizlispor'a gelecek. Çünkü sezon sonunda serbest kalacak'' dedi. 
     Boliç ile görüşmelerin devam ettiğini, menajerinin yarın Denizli'ye geleceğini kaydeden Dalaman, bu futbolcuya yarım sezon için 150 bin dolar önerdiklerini, yeni sezon için de daha sonra görüşmeyi önerdiklerini bildirdi. 
     Dalaman, ara transfer döneminde anlaştıkları tek oyuncunun Ankaragücü'nden Burak olduğunu, kulübüyle de anlaşmaya varılan bu futbolcunun hafta içinde imza atacağını açıkladı. 
     
     ÇAĞDAŞ 
     Dalaman, Çağdaş için Trabzonspor'dan 1,5 milyon dolar istediklerini, rakamın çok gelmesi üzerine Agustine-Mustafa Yalçınkaya veya Mehmet Yılmaz-Mustafa Yalçınkaya ile takas edebileceklerini bildirdiklerini, bunlar gerçekleşmeyince iki kulüp arasındaki görüşmenin sona erdiğini belirtti. 
     Bu arada, ''giden futbolcuların yerine istediği transferler yapılmadığı için, yönetim ile teknik direktör Giray Bulak'ın arasının açıldığı'' şeklindeki haberleri değerlendiren Dalaman, şunları söyledi 
     ''Böyle bir şey söz konusu değil. Futbolcular hocamızın tavsiyesi üzerine alındı. Başka kulüplere verdiğimiz futbolcular da yine hocamızın raporu doğrultusunda gönderildi. Dolayısıyla aramızda problem yok. Kendisiyle 2,5 yıllık sözleşmeyi de imzalayacağız.'' 
     
</TEXT>
</DOC>
