<DOC>
<DOCNO> 210933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/guncel/gun01.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
8 yaşındaki Atalay'ı kayıt parası öldürdü 
</HEADLINE>
<TEXT>

   Karnesiyle derede donarak ölen Atalay'ın kayıt parası denkleştirilemediği için "uzak" bir okula gönderildiği, her gün kilometrelerce yürüdüğü ortaya çıktı 
      GÖKHAN KARAKAŞ İstanbul 
   
   Atalay Kemaloğlu, sekiz yaşındaydı, büyüyünce öğretmen olmak istiyordu. Babası kayıt ücretini denkleştiremeyip yakındaki okula gönderemediyse de, mesafe onu yıldırmadı. Her gün kilometrelerce yolu yürüyor, dere aşıyordu. Ancak, önceki gün İstanbul'da birçok felaketi beraberinde getiren kar, karne sevinciyle hemen evine dönmek isteyen Atalay'ı da derede yakaladı. 
   Kendisi gibi Ayşe Çarmıklı İlköğretim Okulu'nda öğrenim gören kardeşleri 1. sınıf öğrencisi Muhammet Aziz ve 5. sınıf öğrencisi Kaan ile birlikte okula giden Atalay, karnelerini aldıktan sonra, kardeşleriyle buluşmadı. Ümraniye Yenidoğan beldesinden, yürümenin mümkün olmadığı karla kaplı Mevlana Mahallesi'ndeki evine gitmek için belde başkanının bulduğu servise de binmedi. Dereyi geçemediği için donarak hayatını kaybetti. Atalay'ın hayatını kaybetmesine neden olan olayların başrolünde yine yokluk vardı... 
   Aynı yolu kullanarak eve gelmeyi başaran diğer iki çocuğunun hayatta kalmasıyla avunan baba İlbey Kemaloğlu, hem yakındaki ilköğretim okulunu hem de sınıf öğretmenlerini suçladı. Acılı baba, geçen eğitim yılı başında evlerinin çok yakınındaki Paşaköy İlköğretim Okulu yetkililerinin çocuklarını 100'er milyon lira karşılığında kayıt edeceği şartı koştuklarını anlattı. 
   Baba İlbey Kemaloğlu, "Çok yakındaki Paşaköy İlköğretim Okulu benden 100 milyon lira kayıt parası istedi. Üç çocuğumu oraya kayıt ettirseydim, 300 milyon vermek zorunda kalırdım. Paramız olmadığı için, ücretsiz kayıt eden ama yürüyerek 4 kilometre uzaklıktaki Ayşe Çarmıklı İlköğretim Okulu'nu seçtim" dedi. 
   
   Babası, öğretmeni suçladı 
   Baba Kemaloğlu, "Oğlum teşekkür ile birlikte karnesini getirecekken, cesedi geldi. Benim içim yanıyor, umarım sorumluların da içi yanar. Kardeşleri ile aynı okulda okuyordu. Akşam kardeşleri televizyonda çizgi film izlerken, o oturur ve ders çalışırdı. Karnesini verdikten sonra akşam servisini bekletmeyen öğretmeni suçludur" diye konuştu. 
   Erzurum Pasinler'den dokuz ay önce İstanbul'a yerleşen Kemaloğlu ailesi geçim sıkıntısı yaşıyor. İşsiz olan İlbey Kemaloğlu'nu ziyaret eden Yenidoğan Belde Başkanı Zarif Arslan ve okul Müdürü Sabri Çolak, başsağlığı diledi. Üzgün baba Kemaloğlu, okul müdürü Çolak'a sitem ederek, "Çocuğumu niye bıraktınız " diye sordu. 
   Okul Müdürü Çolak ise bir ihmal olmadığını savunarak, karnelerini alan öğrencilerden servisi olanların araçlarıyla, diğerlerinin de beklemeden dağıldığını söyledi. 
   Okul ile evleri arasında 4 kilometrelik mesafeyi servis ile giden Atalay'ın, karnesini aldıktan sonra servise bindirilmediği belirlendi. 
   
   'Karla kaplı buldum' 
   Atalay'ın cesedini şans eseri bulan Reis Han ise, sabah erken saatlerde aramaya başladıklarını belirterek, "Dere yatağına geldiğimde ayağıma bir şey takıldı. Eğilip yere baktığımda, ayağıma takılan çantanın yanında cesedi gördüm. Tamamen karla kaplıydı ve donmuştu. Sanırım dereyi geçemeyince bayıldı ve olduğu yerde kaldı. Kendi çocuklarımız için de endişe ediyoruz. Burada Hakk ri'nin koşullarını yaşıyoruz. İstanbul ile hiç ilgimiz yok" şeklinde konuştu. 
   
   
</TEXT>
</DOC>
