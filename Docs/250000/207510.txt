<DOC>
<DOCNO> 207510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/soneko12.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Bankası mudilerine ödemeler 17 Ocak'ta başlayacak 
</HEADLINE>
<TEXT>

     Kamu Bankaları Ortak Yönetim Kurulu Başkanı Zeki Sayın, Ziraat Bankası tarafından İmarbank mudilerine yapılacak ödemelerin 17 Ocak'ta başlayacağını açıkladı. 
     Reuters'in sorularını yanıtlayan Sayın, ödemelerin yapılabilmesi için TMSF ile protokol imzalandığını belirterek, "Ödemeler için çalışmalar tamam. Ancak, TMSF hesapları bir kez daha kontrol etmek istedi ve teknik bazı sorunlar çıktı. Geldiğimiz noktada ödemelere 17 Ocak Cumartesi gününden itibaren başlayacağız"dedi. 
     Sayın, ödemelerin Ziraat Bankası'na herhangi bir yük getirmediğini de vurguladı. 
     İmarbank'taki mevduat sahibi sayısı 378.469, ödenecek mevduat tutarı da 7.967 katrilyon lira olarak belirlendi. 
     Mevduatların ilk 10 milyar liraya kadar olan bölümü, Ziraat Bankası nezdinde vadesiz olarak açılan hesaplar yoluyla hak sahiplerine hemen ödenebilecek. Söz konusu mevduatlarda 10 milyarın üstündeki ilk 5 milyarlık dilim için 3 aylık, 10 milyarlık dilim için 12 aylık, 15 milyarlık dilim için 18 aylık, 30 milyarlık dilim için 24 aylık, 110 milyarlık dilim için 30 aylık, kalan kısım içinse 36 ay vadeli hesaplar blokeli olarak Ziraat Bankası nezdinde açılacak. Bu hesaplara uygulanacak brüt faiz yıllık TÜFE oranı olacak. 
     İmar Bankası'ndaki DİBS sahibi 22,095 yatırımcının toplam 850.39 trilyon lirası ile off-shore hesapları garanti kapsamında olmadığı için ödeme yapılmayacak. 
     Merkez Bankası 10 milyar liraya kadar olan ve hemen yapılacak ödemeler için TMSF'ye 1.4 katrilyon lira, 3 ay vadeliler için de 600 trilyon lira kredi verecek. TMSF de buna karşılık Hazine'den alacağı özel tertip DİBS'leri Merkez Bankası'na verecek. 
     Ödemeler için TMSF'nin de 650 trilyon lira civarında nakit parası olduğu belirtilmişti. 
     Uzan Grubu bankasi iken 3 Temmuz'da Bankacılık Düzenleme ve Denetleme Kurulu tarafindan bankacılık işlemleri yapma ve mevduat kabul izni kaldırılarak, yönetim ve denetimi Tasarruf Mevduatı Sigorta Fonu'na TMSF devredilen İmar Bankası'nda mevduatı bulunan mudilerin paralarının çıkarılan yasayla, bir takvim kapsamında ödenmesine karar verilmişti. 
     Ödemeler için de, Hazine'nin 8.5 katrilyon liralık ikrazen özel tertip borçlanma senedi ihraç etmesine olanak tanınmıştı. 

     
</TEXT>
</DOC>
