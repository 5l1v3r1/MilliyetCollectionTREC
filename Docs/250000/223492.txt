<DOC>
<DOCNO> 223492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonsiy14.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli "Bu iktidar 'al-ver'ci bir siyasi görüşe sahip" 
</HEADLINE>
<TEXT>

     MHP Genel Başkanı Devlet Bahçeli, ''Acemi, aceleci ve hazırlıksız bu iktidar, 'al-ver'ci bir siyasi görüşe sahip'' dedi. 
     Yavuz Selim Meydanı'nda partisince düzenlenen mitingde halka hitap eden Bahçeli, Çanakkale Deniz Zaferi'nin 89. yıldönümünü kutladı. 
     28 Mart yerel seçimlerinin özel bir önem sahip olduğunu ifade eden Bahçeli, iktidarın başarısız olduğunu öne sürdü. AK Parti'nin kendisinin bile tahmin edemediği bir sonuçla 3 Kasım seçimlerinden çıktığını belirten Bahçeli, bu nedenle iktidara hazırlıksız yakalandıklarını söyledi. 
     İktidarın, seçim öncesi verdiği vaatleri yerine getiremediğini iddia eden Bahçeli, ''Geçen 17 ay içinde ellerindeki tüm fırsatları kaçırdılar. Hazırlıksız sahip oldukları iktidarlarında, aceleci ve acemi davrandılar. Acemi, aceleci ve hazırlıksız bu iktidar, 'al-ver'ci bir siyasi görüşe sahip'' dedi. 
     Hükümet'in tek başarısının enflasyonun düşürülmesi olduğunu belirten Bahçeli, '' Zam yapmayacağız diyen bu hükümet, zam yapmadığı zaman vergi oranlarıyla oynayarak istediği zammı yapmakta ve işadamlarını da aba altından tehdit etmektedir'' dedi. 
     Hükümet'in dış politikasını da eleştiren Bahçeli, ''Ekonomide yapılan acemiliklerin bir şekilde telafisi mümkündür. Tüm vatandaşlar hep birlikte el ele verir sıkıntılar atlatılır. Fakat dış politikada çok önemlidir, burada acemilik edilmez. Burada yapılan hatalar, ülkeyi felakete sürükler'' diye konuştu. 
     ''Dış politikada siyaset olmaz, dış politika siyaset üstüdür'' diyen Bahçeli, dış politika konularında Hükümet'in siyasi partilerden görüş alarak milli bir tavır belirlemesi gerektiğini söyledi. 
     Devlet Bahçeli, yerel seçimlerde partisinin kendi adaylarının dışında başka adayları desteklemesinin söz konusu olmadığını da söyleyerek adaylarına destek istedi. 
     
</TEXT>
</DOC>
