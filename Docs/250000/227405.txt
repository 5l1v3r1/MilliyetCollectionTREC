<DOC>
<DOCNO> 227405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/ekonomi/eko05.html </URL>
<DATE> 2004/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'İstanbul'da korkunç yatırım olacak' 
</HEADLINE>
<TEXT>

   'İstanbul'da yabancı yatırımcılarla görüştüm, korkunç yatırım yapacaklar' diyen Bakan Babacan'ın kastettiği yatırımcıların Katarlı olduğu öğrenildi 
      AHMET ERHAN ÇELİK Ankara 
   
   Devlet Bakanı Ali Babacan'ın önceki gün Katar Başbakan Yardımcısı ve Dışişleri Bakanı Al Thani ve beraberindeki işadamı heyetiyle özel bir görüşme yaptığı öğrenildi. Devlet ve Dışişleri bakanlıklarından edinilen bilgilere göre, Katar heyeti Paris'ten dönerken İstanbul'a uğradı ve bizzat Babacan'la görüşmek istedi. 
   Babacan öğlen saatlerinde İstanbul'a gitti, heyetinin aynı gün Türkiye'den ayrılmasıyla Ankara'ya geri döndü. Katar heyetine Dışişleri Bakanı Al Thani başkanlık ettiği halde görüşmelere Türk Dışişleri Bakanlığı'ndan herhangi bir yetkilinin katılmaması dikkat çekti. Görüşmenin "Babacan'a özel olduğu" bildirildi. Babacan, Katar heyetiyle görüşmesinin ertesi günü Ankara Sanayi Odası meclis toplantısında konuştu. Türkiye'de kaynağı açıklanmayan döviz girişi bulunduğu yönünde söylemlerin olduğunu belirten Babacan, sözlerine şöyle devam etti 
   "Kaynağı açıklanmayan bir döviz girişi var diyorlar. Bu devam edecek. Türk insanının kaynağı var. Ama bazı nedenlerden dolayı sistem dışına kaçmış, yurtdışına kaçmış, Türkiye'de güven ortamı geldikçe gelir. Dün İstanbul'da uluslararası bir yatırımcıyla ve işadamlarıyla görüşme yaptım. İstanbul'da yapılacak yatırımın boyutları korkunç olacak. Bugünden Türkiye'nin geleceğini görenler, yatırım yapıyorlar." 
   
   KKDF temmuzda sıfırlanıyor    Devlet Bakanı Ali Babacan, bankaların aracılık maliyetlerini azaltmak için yüzde 3 düzeyinde uygulanan Kaynak Kullanımını Destekleme Fonu'nu KKDF 1 Temmuz'dan itibaren sıfırlayacaklarını bildirdi. 
   Ankara Sanayi Odası ASO Meclis Toplantısı'na katılan Babacan, KKDF'nin sıfırlanmasıyla yüzde 38 - 40 düzeyinde kredi faiz gelirinden fedakarlık edeceklerini söyledi. Babacan, "KKDF'nin sıfırlanmasıyla krediler üzerindeki yük, yüzde 8'den yüzde 5'e gerileyecek" diye konuştu. 
   
   
</TEXT>
</DOC>
