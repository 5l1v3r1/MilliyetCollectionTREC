<DOC>
<DOCNO> 203552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/son/sontur10.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalışanın gözü asgari ücrette... 
</HEADLINE>
<TEXT>

     Asgari Ücret Tespit Komisyonu, 1 Ocak 2004 tarihinden itibaren uygulanacak yeni ücreti belirleme çalışmaları çerçevesinde beşinci toplantısını 24 Aralık Çarşamba günü yapacak. 
     Yaklaşık 5.5 milyon dolayında asgari ücretle çalışan işçi komisyondan çıkacak kararı merakla beklerken, Türk-İş, Hak-İş ve DİSK, Başbakan Recep Tayyip Erdoğan'ın açıklamaları doğrultusunda asgari ücrete yüksek oranda zam yapılmasını talep ediyor. 
     Çalışma Genel Müdürü Cengiz Delibaş'ın başkanlığında beşinci toplantısını gerçekleştirecek komisyon, bu toplantıda DİE ile Devlet Planlama Teşkilatı'ndan gelecek ve asgari ücretin belirlenmesinde temel veri oluşturacak rakamları değerlendirecek. Toplantıda ayrıca DİE'nin belirlediği son 5 yıla ilişkin asgari ücret ve enflasyonda meydana gelen artışların da ele alınması bekleniyor. 
     Asgari Ücret Tespit Komisyonu'nun 5. toplantısının ardından 1 Ocak 2004 tarihinden itibaren geçerli olacak yeni ücretin açıklanabileceği bildirilirken, çalışmaların tamamlanamaması halinde bir toplantı daha yapılabileceği kaydedildi. 
     
     İŞÇİ SENDİKALARININ BEKLENTİLERİ 
     Başbakan Recep Tayyip Erdoğan'ın Özbekistan gezisi sırasında dile getirdiği ''Asgari Ücret Brüt 475 milyon lira olmalı'' sözü işçi konfederasyonları Türk-İş ve Hak-İş tarafından olumlu bulunarak desteklenirken, DİSK ise asgari ücretin net 580 milyon lira olmasını istiyor. İşçi konfederasyonları, hükümetin ve Başbakan Erdoğan'ın asgari ücretin iyileştirilmesine ilişkin vaatleri bulunduğunu da anımsatarak, bu sözün yerine getirilmesi gerektiğini belirtiyor. 
     Başbakan Erdoğan'ın dile getirdiği gibi brüt asgari ücretin 475 milyon liraya yükseltilmesi durumunda, halen brüt 306 milyon lira olan asgari ücrete yüzde 55 oranında zam yapılmış olacak. 
     Asgari Ücret Tespit Komisyonu'na işveren tarafını temsilen katılan Türkiye İşveren Sendikaları Konfederasyonu TİSK ise öncelikle asgari ücret üzerindeki SSK primi ve vergilerin belli oranda indirilmesini talep ediyor. TİSK ayrıca belirlenecek yeni asgari ücretin halen 458 milyon 15 bin 820 lira olan SSK primine esas kazancın alt sınırı ile eşitlenmesini ve hükümetin komisyonun yeni ücreti açıklamadan önce işçi ve işveren örgütleri ile bir toplantı yapmasını da istiyor. 
     
</TEXT>
</DOC>
