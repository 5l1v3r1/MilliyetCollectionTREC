<DOC>
<DOCNO> 211908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sondun31.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Mümtaz Soysal "Kıbrıs'ın sembolik bir anlamı var" 
</HEADLINE>
<TEXT>

     Eski Dışişleri Bakanı Mümtaz Soysal, Kıbrıs'ın sembolik bir anlamı olduğunu söyledi. 
     Soysal, Halkçı Devrimci Birliği HDB tarafından Berlin'deki Tiyatrom'da düzenlenen toplantıda ''Türkiye'nin 1980 sonrasının dış politikası ve bu kapsamda AB ve Kıbrıs'' konulu bir konuşma yaptı. 
     Konuşmasında, ''Ada elden gitmiyor. Gitmesine imkan yok, çünkü asker bırakmaz. Kıbrıs elimizden gidiyor diyenler olsa bile gitmez. Kıbrıs'ın sembolik bir anlamı var'' diyen Sosyal, Türk-Yunan ilişkilerinin geçmişine değinirken de, Türk-Yunan anlaşmazlığının Kıbrıs sorunuyla başlamadığını, çok daha öncelere dayandığını ifade etti. 
     Soysal, ''Yunanlılar hala Helenizm rüyası peşindeler. Ege Denizi'ni kendi iç denizleri olarak görüyorlar. Bizim Kurtuluş Savaşımız da onların kitaplarında 'kurtarma savaşı' adını taşıyor. İlişki eskilere dayanıyor ve bunun, aramızdaki bir uygarlık savaşı olduğunu söyleyebiliriz'' diye konuştu. 
     Yunanistan'ın 18. yüzyıldan bu yana dünyayı ve özellikle Avrupa'yı Türkiye'ye karşı kullandığına dikkati çeken Soysal, bu ülkenin bu tutumunu bugün de sürdürdüğünü söyledi. Soysal, Türk-Yunan ilişkilerinin Lozan'da bir dengeye kavuşturulduğunu belirterek, ''Doğu Akdeniz'de Türk-Yunan dengesi kuruldu. Ancak Kıbrıs paranteze alındı. Kıbrıs bizim için Osmanlı toprağı, Yunan gözüyle Helen dünyasının bir parçası. Geçici olarak Rus tehlikesine karşı İngilizlere verilmişti'' dedi. 
     Soysal, bu dengenin bozulmasının Türk tarafında ''Helenizm hayali yeniden canlanıyor mu '' sorusunu akla getirdiğini kaydederek, ''Kıbrıs harekatından sonra BM, Kıbrıs sorununu kendi sorunu olarak gördü. Görüşmeler BM'nin öncülüğünde yapıldı. 90'lı yılların başında sorunun çözülebileceği düşünülüyordu. Ancak İngiltere, AB ile kendi sorununu çözdükten sonra 'Türkler Avrupa için canlarını verirler. Bu tutkuyu acaba Kıbrıs sorunu için kullanabilir miyiz' dedi. Türklere Kıbrıs sorununu çözmeden AB'ye giremezsiniz denildi. BM'deki görüşmeler AB konularıyla ilişkilendirildi'' şeklinde konuştu. 
     AB'nin bir taraftan Kıbrıs sorununun Kopenhag kriterlerinde yer almadığını ve Türkiye'ye üyelik müzakerelerine başlanması için tarih verilmesi konusunda bir şart olmadığını söylediğini ifade eden Soysal, ''Diğer taraftan da Kıbrıs sorunu çözülmeden olmaz diyorlar. Yani şart değil, ama o olmadan olmaz deniliyor. Bu şart değil de nedir '' dedi. Avrupa'nın Türk korkusuyla biraraya gelmekle işe başlamış bir topluluk hareketi olduğunu ifade eden Soysal, AB'nin Türkler konusunda önyargısının bulunduğunu söyledi. 
     Soysal, Yunanistan'nın son zamanlarda Türkiye'nin AB'ye girmesini destekleyeceğini belirttiğini, ancak bu ülkeye güvenilmediğini söyledi. Türkiye'nin AB yolunda devam etmesi gerektiğini ifade eden Soysal, ''AB'ye girmek hakkımız. AB kapısnı kuvvetli vurmak gerekiyor. Kendi sorunlarımızı kendimiz çözeceğiz. Bu konuda disiplinli olmamız gerekiyor. kendimize çeki düzen verelim. AB'nın her dediğini yapmakla ve horlanmya hakkımız yoktur'' dedi. 
     AB'nin Türkiye'ye bir tarihi muhtemelen vereceğini söyleyen Soysal, ''Türkiye'nin AB'ye girişi 10 yıl sürer diye söyleniyor. O zamana kadar kim öle, kim kala. AB'nin 25 ülke ile nasıl bir gelişme göstereceği de bilinemiyor'' diye konuştu. 
     
</TEXT>
</DOC>
