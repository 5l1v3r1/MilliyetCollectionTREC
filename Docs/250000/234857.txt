<DOC>
<DOCNO> 234857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun58.html </URL>
<DATE> 2004/04/26/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
El Rubai "Necef ve Felluce'de güce başvurmak gerekebilir" 
</HEADLINE>
<TEXT>

     Irak Ulusal Güvenlik Danışmanı Muvaffak El Rubai, Irak'ın Felluce ve Necef kentlerinde ''kalıcı barışa'' ulaşmak için güç kullanımının gerekli olabileceğini söyledi. 
     Düzenlediği basın toplantısında, Sünni Felluce ve Şii Necef kentlerindeki durumu değerlendiren El Rubai, ''Bazen kalıcı barışa ulaşmak için güç kullanmak gerekir. Ancak şimdi durum sakin ve biz de Felluce ve Necef'teki çatışmalara barışçı bir çözüm bulmak için çabalarımıza devam ediyoruz'' ifadesini kullandı. 
     Irak'ın kritik bir aşamadan geçmekte olduğunu, bir taraftan demokrasi ve ilerleme diğer taraftan da diktatörlük ve yobazlığa geri dönüş arasında bir seçim yapması gerektiğini belirten El Rubai, ''Iraklılar yabancı savaşçılarla eski rejimin yanlılarının kanserini bedenlerinden atmak için birleşmeliler'' dedi. 
     Gazetecilere, Iraklıları karşı karşıya bulunduğu tehdit ve seçenekler konusunda aydınlatmanın görevleri olduğunu söyleyen El Rubai, gazetecilerden Necef ve Felluce'deki olayları ''işgale karşı mücadele'' olarak yazmamalarını, çünkü egemenliğin 30 Haziran'da Iraklılara devriden sonra işgal diye bir şey kalmayacağını kaydetti ve ''Gerçek mücadele teröristleri ve Saddam çetelerini çok geç olmadan durdurmaktır'' diye konuştu. 
     Felluce'deki geçici ateşkes bugün ihlal edilmiş, Amerikan Deniz Piyadelerinden 1 kişi ölmüş, 8 asker de yaralanmıştı. 
     Necef yakınlarındaysa 2500 Amerikan askeri, radikal Şii lider Mukteda Sadr'ın teslim olması umuduyla bekletiliyor. Sadr da, askerlerin kente girmesi halinde intihar saldırıları düzenleme tehdidinde bulunuyor. 
     
</TEXT>
</DOC>
