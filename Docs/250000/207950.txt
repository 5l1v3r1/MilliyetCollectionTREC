<DOC>
<DOCNO> 207950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/sontur12.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilimadamları uyarıyor Deodaratlar kanser riskini artırıyor 
</HEADLINE>
<TEXT>

     İngiltere'de Reading Üniversitesi'nden bir grup bilim adamı tarafından yapılan araştırmanın sonuçlarının, deodorantların meme kanserlerine yol açıyor olabileceğini ortaya koyduğu açıklandı. 
     Journal of Applied Toxicology adlı tıp dergisinin bu hafta piyasaya çıkacak sayısında yer alan araştırmanın, bilim dünyasında yeni tartışmalara yol açacağı belirtiliyor. 
     Araştırmacıların 20 meme tümörünü inceledikleri, 18'inde, parabens olarak bilinen sentetik kimyasalın bulunduğunu tespit ettiği öne sürüldü. 
     Bilim adamları, ilk kez parabens adlı kimyasalın tümörlerin içindeki varlığının tespit edildiğine işaret ederken, araştırma sonuçlarını Journal of Applied adlı dergiden alıntı yaparak yayımlayan The Observer, ''Bu araştırma yanıt vermekten ziyade, soruları artırıyor'' yorumunda bulundu. 
     Reading Üniversitesi bilim adamlarının, insanlar tarafından üretilen kimyasal maddelerin deri tarafından emildikten sonra dokularda biriktiğini düşündüklerine de işaret eden Observer, ''Ancak kanserle mücadele eden dernek ve kuruluşlar bu sonuçların ihtiyatla karşılanmasını tavsiye ediyor. Bu kuruluşlar, kozmetik ürünleri, deodorantlar ve terlemeyi önleyici malzemeler ile kanser arasındaki ilişkinin henüz kanıtlanmış sayılamayacağını vurguluyor'' ifadesine yer verdi. 
     Bu arada, araştırmayı yapan ekibin başkanı Dr. Philippa Darbre, yaptığı açıklamada, meme dokularında söz konusu kimyasal maddeye rastlanmasının önem taşıdığını belirterek, ''Zira diğer bazı araştırmalar da ortaya koydu ki, bu tür kimyasallar östrojenin kanser gelişimine yaptığı katkıyı taklit edebiliyor'' dedi. 
     Dr. Darbre, araştırmanın bir ilk adım olduğunu, şimdi sırada sağlıklı dokuların da bu tür kimyasallar içerip içermediğine bakılmasının bulunduğunu bildirdi. Bu dokularda da bu tür kimyasallara rastlanması halinde bu kez de bunların yoğunluklarına bakılması gerektiğini belirten Dr. Darbre, bir kesimin deodorantların içinde bulunan kimyasalların deri tarafından emilmediğine, diğer bir kesimin de bunun tam tersine inandığına işaret etti. Darbre, ''Aslında kadınlar yüzyılllarca bu tür kozmetikler olmadan idare edebilmiş, bugün bunlara gerçekten ihtiyaç bulunup bulunmadığı sorusuna da yanıt verilmelidir'' diye konuştu. 

     
</TEXT>
</DOC>
