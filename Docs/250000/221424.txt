<DOC>
<DOCNO> 221424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/spor/spo02.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlik tutkusu 
</HEADLINE>
<TEXT>

   Ümit Milli Takım'ın yıldızlarını bünyesine katan Fenerbahçe, şimdi de rotayı Gençlerbirliği'nin gözde ismi Serkan'a çevirdi. Sarı-Lacivertli kulüp, Başkent ekibinin kapısını erken çaldı 
      YUSUF KOBAL 

   
   Liste başına alındı 
   FENERBAHÇE Teknik Direktörü Daum'un, Gençlerbirliği'nin orta saha oyuncusu Serkan'ı transfer listesinin başına aldığı öğrenildi. Son iki yılda ağırlığı Ümit Milli Takımı'nın yıldızlarına veren Başkan Aziz Yıldırım'ın da Serkan'ın alınmasına sıcak baktığı iddia edildi. Başkent ekibinin başkanı İlhan Cavcav, pazarlık için sezon sonuna kadar süre istedi. 
   
   Sözleşmesi sürüyor 
   SERKAN'IN, Gençlerbirliği ile 2007 yılına kadar sözleşmesinin olması Fenerbahçe'nin yoluna set çeken en büyük engel olarak gözüküyor. Cavcav'ın da genç yıldız için kapıyı 5 milyon dolardan açacağı belirtiliyor. Bu arada Serkan'ı, İtalya'nın Milan, İngiltere'nin Balckburn Rovers ve Almanya'nın Wolfsburg takımlarının takibe aldığı da öğrenildi. 
   
   Nobre müjdesi    Konya maçında sahada 
   SARI - Lacivertli takımın Brezilyalı yıldızı Nobre'nin Konyaspor maçında forma giyebileceği açıklandı. Dizinde ağrıları olan golcü oyuncunun durumunun iyi olduğu bildirildi. Bu arada Serhat'ın da formunun giderek yükselmeye başladığı gözlendi. Daum, kendisini hazır hissettiğini bildiren gurbetçi futbolcudan Bursaspor maçına kadar beklemesini istedi. 
   
   Kadro hazırlığı 
   SAMANDIRA Tesisleri'nde dün yapılan antrenmanda Daum, Konyaspor maçında uygulatacağı taktiğe ağırlık verdi. Alman hoca, yarım sahada kalabalık defansı çözme çalışması ve ardından da çift kale maç yaptırdı. Rebrov ve Mahmut Hanefi'yi ilk on birde deneyen Daum, futbolcularını hırslı çalışmaları nedeniyle sık sık tebrik etti, "Bravo, mükemmel" diye bağırdı. 
   
   Başkan Yıldırım uyardı    FENERBAHÇE'DE dün mazbatalarını alan yeni yönetim ile futbolcuların tanışma yemeğinde konuşan Başkan Aziz Yıldırım "Büyük maçları kazandınız ama küçük takımlara karşı başarısız oldunuz. Bunu sakın unutmayın. Bu sizin için iyi bir ders" dedi. Yıldırım, "Bundan sonraki maçlarımızda da hep küme düşme tehlikesi yaşayan takımlarla karşı karşıya geleceksiniz. Dikkatli olun" uyarısında bulundu. 
   DAUM ise futbolculara başarılarından dolayı teşekkür etti ve "Size inanıyorum. Bu işi buraya kadar getiren takım bundan sonrasını da başarır. Forma alamıyorum diye kimse küsmesin. Herkes çalışsın arkadaşlarına destek olsun" dedi. Kaptan Ümit Özat da iki kupayı da alacaklarının sözünü verdi. Bu arada Aziz Yıldırım, İstanbul İl Milli Eğitim Müdürü Ömer Balıbey'in Fenerbahçe Koleji'ne yaptığı ziyarete yoğun program nedeniyle katılamadı. 
   
   Samandıra'da Lesson one    FENERBAHÇE'DE tüm futbolcuların ortak bir dilde buluşup, rahat anlaşabilmesi için düşünülen İngilizce dersleri başladı. Oyuncuların zorunlu olarak katıldığı ilk dersin oldukça eğlenceli geçtiği öğrenildi. Amerikalı özel öğretmenin, yıllar sonra sıralara dönen futbolcuları, ders sonunda tek tek ayağa kaldırdığı ve sözlü yaptığı bildirildi. 
   BEŞİKTAŞ'TA şampiyonluk priminin 5 milyon dolar olarak açıklanmasının ardından Sarı - Lacivertliler'de gözler, yönetime çevrildi. Ancak sezon başında yapılan anlaşma doğrultusunda son rakamı oyuncuların performanslarına göre Daum'un belirleyeceği açıklandı. Mutlu sona ulaşılması durumunda Alman hoca da toplam 500 bin Euro'luk ekstra prim alacak. 
   
   
</TEXT>
</DOC>
