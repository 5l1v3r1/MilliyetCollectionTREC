<DOC>
<DOCNO> 244440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/soneko14.html </URL>
<DATE> 2004/06/01/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Uzakdoğu felsefeli konut projesi yoğun ilgi gördü... 
</HEADLINE>
<TEXT>

     Yapı Kredi Koray'ın, Kemerburgaz Göktürk'te yapacağı ''İstanbul Zen'' konut projesinin temeli Eylül ayında atılacak. 
     Yapı Kredi Koray GYO Genel Müdürü Hakan Kodal, düzenlediği basın toplantısında, projenin ismindeki ''Zen'' kelimesinin Uzakdoğu'da bir felsefe olduğunu, ''yaşadığın mekanın içinde yaşadığını anlamak, hayata uyanmaktır'' anlamına geldiğini söyledi. 
     Bu felsefede ışık, doğa, ahşap, yeşil uyumunun çok önemli olduğunu vurgulayan Kodal, bütün bunların dengeli bir şekilde bir araya getirilmesinden oluşan çizginin, özellikle Avrupa'da son dönemde çok popüler olduğuna dikkati çekti. 
     10 dönümlük arsa üzerinde geliştirilen ve 13 milyon dolar yatırım yapmayı hedefledikleri projenin ağırlıklı olarak dubleks dairelerden oluştuğunu belirten Kodal, konutların satışına 3 Haziran Perşembe günü Esma Sultan'da yapacakları tanıtımla başlayacaklarını bildirdi. Hakan Kodal, projeyle ilgili şu bilgiyi verdi 
     ''İstanbul Zen, 70 üniteden oluşan butik bir proje. Doğayı, yeşili ve özellikle ışığı birleştirmeye çalıştığımız farklı bir konsept. Ağırlıklı olarak 4 odalı ünitelerden oluşuyor, 2 ve 3 odalı üniteler de var. 115 metrekareden 230 metrekareye kadar dairelerin büyüklüğü değişiyor. Projenin temelini Eylül'de atıyoruz. 18 aylık bir inşaat süresi var, teslim tarihi Mart 2006.'' 
     
     ALICI KİTLE KÜLTÜR DÜZEYİ YÜKSEK KESİM 
     İstanbul Zen projesinde dairelerin satış fiyatlarının 125 bin dolar ile 325 bin dolar aralığında olacağını bildiren Hakan Kodal, 10 yıla kadar ödeme ve konut kredisi seçenekleri bulunduğunu, ayrıca kişiye özel ödeme paketleri sunacaklarını kaydetti. 
     Hakan Kodal, şu ana kadar gelen taleplere göre yoğun bir satış beklediklerini ifade ederek, şunları söyledi 
     ''Satışa, Perşembe akşamı başlıyoruz. İstanbul İstanbul ve diğer projelerimize gelen müşteri taleplerinden yola çıkarak bu projeyi şekillendirdik. O yüzden de 2 binin üzerinde potansiyel alıcıya bilgi verildi. Şu ana kadar gelen e-mailler ile bilgi almak isteyenlerden yaklaşık 200-250 civarında talep olacağı ihtimali ortaya çıkıyor. Bizim 70 tane ünitemiz var. O yüzden de kısa sürede satılacağını tahmin ediyoruz. Borsacı deyimiyle 3 misli bir taleple karşılaşıyoruz. Bu projenin alıcı kitlesi kültür düzeyi yüksek bir kesim. Çok zengin bir kesim beklemiyoruz.'' Kodal, gayrimenkul sektöründe büyüyen bir talep değil, geciken talebin olduğunu belirtti. 
     2000'li yıllardan bu yana birikmiş bir talep bulunduğu, İstanbul'da, 150-250 bin dolar aralığında gayrimenkule sahip insan sayısının inanılmaz derecede fazla olduğu görüşünü dile getiren Hakan Kodal, ''Bunların çoğu çok kötü standartlardaki binalarda yaşıyor. O yüzden de bizim hedefimiz, böyle bir kitleye, o makul fiyat aralığında çok daha standardı yüksek bir ünite sunabilmek. Bu nedenle de talebin iyi olacağını düşünüyoruz'' dedi. 
     
</TEXT>
</DOC>
