<DOC>
<DOCNO> 235425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/guncel/gun05.html </URL>
<DATE> 2004/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Müfettişe 'haksız mal' davası 
</HEADLINE>
<TEXT>


Başbakanlık Yüksek Denetleme Kurulu müfettişi Etem Çağlayan'a haksız mal edindiği iddiasıyla dava açıldı. Çağlayan ise, "Malvarlığım babadan kalma" savunmasını yaptı 


Başbakanlık Yüksek Denetleme Kurulu müfettişi Etem Çağlayan hakkında "haksız mal edindiği" iddiasıyla 5 yıla kadar hapis cezası istemiyle dava açıldı. Malvarlığı için 'borç aldım' savunması yapan Çağlayan'ın denetlediği kurumlar arasında Fak-Fuk-Fon ve Kredi Yurtlar Kurumu'nun da olduğu belirtildi. 
Ankara Cumhuriyet Savcısı Mehmet Bozkurt'un hazırladığı iddianamede, Çağlayan'ın mal varlığının devlet memurunun geliriyle bağdaşmadığının anlatıldığı belirtildi. İddianamede, Çağlayan hakkında Başbakanlık Teftiş Kurulu'nca soruşturma açıldığı ve "Mal Bildiriminde Bulunulması Rüşvet ve Yolsuzluklarla Mücadele Kanunu" hükümleri uyarınca işlem yapılmasının istendiği vurgulandı. İddianamede, bilirkişi incelemesinde, 31 Aralık 1994 - 12 Şubat 2000 arasında Çağlayan'ın toplam tasarrufunun en fazla 262 bin 720 dolar olabilecekken Çağlayan'ın 244 bin 912 dolar tutarında fazladan harcama yaptığı ifade edildi. 
Mahkeme sürecini Milliyet'ten duyduğunu dile getiren Çağlayan, hakkındaki iddialarla ilgili, "Savcılığa bilgi ve dokümanları verdim. Malvarlığım babadan kalma emlakın değerlendirilmesinden geliyor" şeklinde konuştu. 

İddianamedeki malvarlığı 

Çağlayan'ın iddianamede belirtilen malvarlığı şöyle 
Ankara Bilkent'te 300 bin dolar değerinde iki lüks daireDikmen Doğankent Sitesi'nde 100 milyar liralık üç villaOSTİM Eminel Kooperatifi'nde 200 milyar liralık iki işyeriİstanbul Eston Konutları'nda 150 milyar liralık daireDidim'de yazlıkİki lüks otomobil 

</TEXT>
</DOC>
