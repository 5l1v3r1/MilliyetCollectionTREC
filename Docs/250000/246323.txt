<DOC>
<DOCNO> 246323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sontur39.html </URL>
<DATE> 2004/06/08/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Risk büyüyor... İskenderun'daki atık yüklü gemi yan yatmaya başladı .. 
</HEADLINE>
<TEXT>

     Hatay'ın İskenderun İlçesi körfezinde, Şubat 2004 tarihinden bu yana bekletilen, kimyasal madde yüklü İspanyol bandıralı ''M V Ulla'' adlı geminin yan yatmaya başladığı ve risk yarattığı bildirildi. 
     Kaymakam Ünal Erdoğan, yaptığı açıklamada, ilgili deniz acentesinin, geminin yan yatmaya başladığı ve batma tehlikesi bulunduğu yönündeki raporu ilgili birimlere ulaştırdığını belirterek, geminin mahkeme kararları doğrultusunda yüküyle geldiği yere gönderilmesi için çalışmalara yoğunluk kazandırdıklarını belirtti. 
     Gemideki yükün suya karışması halinde deniz canlıları için büyük tehlike yaratacağını ifade eden Erdoğan, ''Geminin batması halinde, çevre felaketi yaşanabilir. Bu durum turizm ve ekonomi açısından da büyük sıkıntılara neden olur. Gemi, körfezden bir an önce uzaklaştırılmalıdır'' diye konuştu. 
     Gemide bulunan 2 bin 200 tonluk yükün İskenderun Limanı'nda boşaltılmasını önlemek için çevreciler eylemler yapmış, ODTÜ tarafından yapılan analizler sonucunda, ''seviyesi tehlikeli atıklar yönetmeliğindeki standartları aştığı'' için Türkiye'ye ithal edilmesine izin verilemeyeceği yönünde rapor düzenlenmiş, İskenderun'daki mahkeme de geminin mühürlenmesine ve yeniden İspanya'ya gönderilmesine karar vermişti. 
     
</TEXT>
</DOC>
