<DOC>
<DOCNO> 226639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sonsiy53.html </URL>
<DATE> 2004/03/29/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Gökçek "Hizmetlerimiz, vatandaş tarafından inkar edilmiyor" 
</HEADLINE>
<TEXT>

     Ankara Büyükşehir Belediye Başkanı Melih Gökçek, hizmetlerinin vatandaş tarafından kesinlikle inkar edilmediğini belirterek, bir dahaki seçimlerde bu oyların da üzerine çıkmak için ciddi bir gayret göstereceklerini söyledi. 
     Gökçek ve Ankara'nın AK Partili ilçe belediye başkanları, Büyükşehir Belediyesi Basın Merkezi'nde basın toplantısı düzenledi. Gökçek, basın merkezine girişte davullarla karşılandı. 
     Toplantıda konuşan Gökçek, sonuçlardan memnun olduğunu belirterek, ''Tüm arkadaşlarım adına bize oy veren, vermeyen bütün vatandaşlarımıza teşekkür ediyorum. İnanıyorum ki bu dönem içinde ilçe belediye başkanı arkadaşlarımızla birlikte yürüteceğimiz projelerimizle Ankara bir kat daha değişecek'' dedi. 
     Bir daha ki seçimlerde bu oyların da üzerine çıkmak için ciddi bir gayret göstereceklerini ifade eden Gökçek, her dönem yaptıkları hizmetlerin vatandaş tarafından kesinlikle inkar edilmediğini vurguladı. 
     Melih Gökçek, seçimin sükunetle geçmesinden mutluluk duyduğunu da belirterek, yeni dönemin hayırlı olmasını diledi. 
     Keçiören Belediye Başkanı Turgut Altınok, seçimlerin milletin iradesini ortaya koyduğunu belirterek, aldıkları yüksek oy oranının daha çok çalışmalarını gerektirdiğini söyledi. Altınok, daha yüksek performans göstererek, daha farklı işlere imza atmak istediğini kaydetti. 
     Gölbaşı Belediye Başkanı Nasır Haşlak da, bütün insanları parti ayrımı gözetmeksizin kucaklayarak, ayrımsız hizmet amacında olacağını ifade etti. 
     Etimesgut Belediye Başkanı Serhat Kemal Yılmaz, her zaman kaliteli hizmet peşinde olacaklarını bildirirken, Yenimahalle Belediye başkanı Ahmet Duyar da şunları kaydetti 
     ''Yenimahalle 15 yıllık kararını değiştirerek tercihini hizmetten yana kullandı. Bugünden itibaren parti rozetimi çıkardım. Partimin değil tüm halkın belediye başkanı olacağım. Bilgi ve sevgiyle yolumuza devam edeceğiz.'' Sincan Belediye Başkanı Hasan Altın ise bu seçimin hizmetin seçimi olduğunu ifade ederek, ''Sincan'da hangi partilisin denmeyecek, hizmet verilecek'' diye konuştu. 
     Altındağ Belediye Başkanı Veysel Tiryaki, AK Parti'nin kamuoyunun desteğini bir kez daha aldığına işaret ederek, milletin güvenine layık olmaya çalışacaklarını ifade etti. 
     Mamak Belediye Başkanlığı'na tekrar seçilen Gazi Şahin ise vazifelerini sevgi, ilgi ve alakayla yapmaya devam edeceklerini vurguladı. 
     
     ÇANKAYA'DA OYLAR ARTTI 
     AK Parti Ankara İl Başkanı Nurettin Akman ise gönüllerinin Çankaya adayları Çağlar Mesut Bozoğlu'nun da aralarında olmasını arzu ettiğini belirterek, ''Ancak Çankaya'da başarısız olduğumuz söylenemez oylarımızı yüzde 80 oranında artırarak yüzde 37'ye çıkardık. Bu dönemde iktidar, büyükşehir ve ilçe başkanlıklarıyla birlikte üçlü olsun güçlü olsun sloganıyla yola çıktık. Bunu da büyük ölçü de başardık'' dedi. 
     Akman kesin olmayan sonuçlara göre, Büyükşehir Belediyesi'nde yüzde 55, Keçiören'de yüzde 57.20, Mamak'ta yüzde 50.15, Sincan'da yüzde 65.70, Altındağ'da yüzde 64.4, Gölbaşı'nda yüzde 35.4, Etimesgut'ta yüzde 42.81, Yenimahalle'de ise yüzde 49.97 oy oranını yakaladıklarını bildirdi. 
     
     SORULAR 
     Ankara Büyükşehir Belediye Başkanı Melih Gökçek, gazetecilerin, ''Çankaya ile kavga sürecek mi '' sorusu üzerine, kavgadan yana değil uzlaşma taraftarı olduğunu belirterek, ''Yeni başkanın peşinen iyi niyetli olduğuna inanıyorum ama Çankaya Belediyesi'nin bürokrat baskısı sürtüşme yaratabilir. Bu kadro değişmezse çatışmanın bitme şansı '0'. Biliyorum, çünkü iki dönem aynı kadroyla uzlaşmaya çalıştım. Bu kadro yeni başkanı yanlış yönlendirebilir'' dedi. 
     Gökçek, bir gazetecinin Çankaya Belediye Başkanı Muzaffer Eryılmaz'ın toplantıya davet edilip edilmediğini sorması üzerine de şu karşılığı erdi 
     ''Hayır. Ancak burası bakanından, milletvekiline herkese açık bir basın merkezi, isterse kendisi de burada toplantı düzenleyebilir. Biz burada bugün bir nevi açılış yaptık.'' Bir gazetecinin, ''Gazetecilere imzalattığınız anket sonuçları vardı. Ancak seçim sonuçları açıklanırken bir memnuniyetsizlik mi oldu'' sorusu üzerine Gökçek, ''Daha çok oyu kim istemez. Yüzde 54-55'lik bir oran Ankara için bir rekor. Bundan memnunum. Yaşanan rehavet katılım oranını düşürdü sanıyorum'' diye konuştu. 
     Toplantının sonunda, partililere kokteyl verildi. Partililer kokteylde Melih Gökçek ve eşi Nevin Gökçek'e çiçek hediye ettiler. 
     
</TEXT>
</DOC>
