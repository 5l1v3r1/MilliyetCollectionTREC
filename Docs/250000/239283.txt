<DOC>
<DOCNO> 239283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sondun17.html </URL>
<DATE> 2004/05/12/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Kara Kuvvetleri Komutanı Org. Yalman KKTC'de 
</HEADLINE>
<TEXT>

     Kara Kuvvetleri Komutanı Orgeneral Aytaç Yalman, ''24 Nisan 2004 tarihinde yapılan referandumla Kıbrıs sorunundaki çözümsüzlüğün sebebinin Türk tarafı olmadığının ortaya çıktığını'' söyledi. 
     Orgeneral Yalman, Kıbrıs Türk Barış Kuvvetleri Komutanlığı birliklerini denetlemek ve incelemelerde bulunmak üzere, Türk Hava Kuvvetleri'ne ait özel uçakla KKTC'ye geldi. 
     Orgeneral Yalman'ı, Ercan Havalimanı'nda, KKTC Başbakanı Mehmet Ali Talat, Dışişleri Bakanı ve Başbakan Yardımcısı Serdar Denktaş, Türkiye'nin Lefkoşa Büyükelçisi Hayati Güven, Kıbrıs Türk Barış Kuvvetleri Komutanı Korgeneral Işık Koşaner, KKTC Güvenlik Kuvvetleri Komutanı Tuğgeneral Necmettin Baykul, Cumhurbaşkanlığı Müsteşarı Ergün Olgun ve diğer üst düzey komutanlar karşıladı. 
     Yalman, havalimanında yaptığı açıklamada, ''Türk Silahlı Kuvvetleri'nin bugüne kadar olduğu gibi, bundan sonra da Kıbrıs Türk halkının huzur ve güvenliğini sağlamaya devam edeceğini'' vurguladı. 
     
     ''SEBEP TÜRK TARAFI DEĞİL'' 
     KKTC'ye yaptığı bu ziyarette Kıbrıs'taki son gelişmeleri Kıbrıs Türk halkıyla paylaşmak istediğini ifade eden Orgeneral Yalman, 24 Nisan'da yapılan referandumlarda Kıbrıs sorunundaki çözümsüzlüğün sebebinin Türk tarafı olmadığının ortaya çıktığını belirtti. 
     Orgeneral Yalman, şöyle devam etti 
     ''Referandumla Rum tarafından alınan yüksek orandaki 'hayır' oyları, BM Genel Sekreteri'nin de belirttiği gibi Annan planı doğrultusunda çözüm bulunması imkanını tamamen ortadan kaldırmıştır. 
     Türkiye ve KKTC son dönemde çözüm sürecine aktif şekilde katılarak barış istikametinde iyi niyetini göstermiştir. Gelinen bu aşamadan sonra Kıbrıs sorununun çözümü konusunda atılım yapılması ve irade göstermesi gereken tarafın Rum tarafı olduğunu değerlendiriyoruz. 
     Ayrıca Rum halkının referandumda kullanmış olduğu yüksek orandaki 'hayır' cevabı, adada kalıcı, adil ve yaşayabilir çözümün gerçekleşmesinin iyice zorlaştığı değerlendirmesini yapmamıza neden olmaktadır. Çözüm yönünde yapıcı tutum izleyen Kıbrıs Türk halkını rahatlatacak tedbirleri alma, ambargoları kaldırma yönünde ilgili tarafların verdikleri sözler doğrultusunda irade göstermelerini bekliyoruz.'' Orgeneral Yalman, Kıbrıs'ta kalıcı, adil ve yaşayabilir çözümün, ancak eşitler arasında mümkün olabileceğini ifade ederek, şunları kaydetti 
     ''Bu kapsamda ortaya çıkan bugünkü durum, Kıbrıs sorununa çözüm bulunabilmesinin, KKTC'nin seviyesinin Rum tarafıyla eşitlenmesiyle sağlanabileceği gerçeğini bir kez daha ortaya koymaktadır. Gelinen bu aşamadan sonra Kıbrıs sorununun Türkiye'nin Avrupa Birliği üyeliği perspektifi önünde bir engel olarak gösterilemeyeceğini değerlendiriyoruz. 
     Geldiğimiz noktada KKTC halkının birlik, beraberlik ve dayanışmasının bundan sonra çok daha önem kazandığı gerçeğini görerek hareket etmesi gerektiğine inanıyorum. 
     Sonuç olarak, Türk Silahlı Kuvvetleri bugüne kadar olduğu gibi, bundan sonra da başta tarihe mal olmuş kişiliği ve devlet adamlığıyla KKTC Cumhurbaşkanı Sayın Denktaş olmak üzere, Kıbrıs Türk halkının yanında olmaya devam edecektir.'' Orgeneral Yalman, Kıbrıs Türk halkına birlik ve beraberlik içinde huzur ve güven dolu bir gelecek diledi. 
     Orgeneral Yalman, KKTC Cumhurbaşkanı Rauf Denktaş ile görüşüyor. 
     
</TEXT>
</DOC>
