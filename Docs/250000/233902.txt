<DOC>
<DOCNO> 233902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonspo20.html </URL>
<DATE> 2004/04/22/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Gaziantepspor, İstanbulspor maçına genç ağırlıklı kadroyla çıkacak... 
</HEADLINE>
<TEXT>

     Gençlerden kurulu bir kadroyla çıktığı Malatyaspor maçında farklı yenilgiden kurtulamayan Gaziantepspor, İstanbulspor maçına galibiyet için hazırlanıyor. 
     Kırmızı-siyahlı ekipte, İstanbulspor maçında da genç futbolculara şans tanınacağı bildirildi. 
     Yusuf Şimşek, Nuri ve Hakan Bayraktar'ın kulüp bulmaları için gönderilmesi, İbrahim Toraman ve sakat olan Jaziri'ye de bu hafta görev verilmeyecek olması, İstanbulspor maçı için gözlerin yeniden genç futbolculara çevrilmesine neden oldu. 
     Kulüp Basın Sözcüsü Akif Ekici, AA muhabirine yaptığı açıklamada, genç sporculara fırsat tanıdıkları Malatyaspor maçında iyi mücadele edemediklerini ve farklı yenilgiden kurtulamadıklarını söyledi. 
     Malatyaspor maçını unuttuklarını, tüm dikkatlerin zorlu İstanbulspor maçına yöneldiğini ifade eden Ekici, şöyle konuştu 
     ''Hazırlıklarımız sürüyor. Bu zorlu maçta genç futbolculara şans verilecek. Genç futbolcularımızın, bu fırsatı çok iyi değerlendirmelerini istiyoruz. Bu tür fırsatlar her zaman yakalanamaz. Birinci Lig'de başarılı olmak isteyen sporcuların, öncelikle forma giyme şansını bulması gerekir. 
     Bilindiği gibi Gaziantepspor, UEFA hedefinden de uzaklaştı. Artık prestij maçlarına çıkıyoruz. Tabii ki hedefimiz, kalan 4 maçı da galibiyetle tamamlayabilmek. Özellikle İstanbulspor ve Trabzonspor maçları lig sıralamasını etkileyecek olan karşılaşmalar. Bu nedenle çok ciddi bir hazırlık yapıyoruz. Sıkıntılarımızı unutup, bu maça en iyi şekilde hazırlanmak zorundayız.'' 
     
</TEXT>
</DOC>
