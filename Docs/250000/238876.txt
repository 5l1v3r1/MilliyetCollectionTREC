<DOC>
<DOCNO> 238876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sontur11.html </URL>
<DATE> 2004/05/10/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Edirne gümrüğünde 4 ayda 1 ton uyuşturucu yakalandı 
</HEADLINE>
<TEXT>

     Edirne Gümrükleri Başmüdürlüğü'ne bağlı Kapıkule, İpsala ve Dereköy sınır kapılarında bu yılın ilk 4 ayında ele geçirilen uyuşturucu miktarının 937,6 kiloya ulaştığı bildirildi. 
     AA muhabirinin edindiği bilgiye göre, Kapıkule ve İpsala sınır kapılarında oluşturulan X-Ray cihazlarıyla araçların detaylı kontrolleri, yapılan istihbarat çalışmaları, narkotik köpekler ve deneyimli personelin, rekor miktarda uyuşturucunun ele geçirilmesinde etkili olduğu belirtildi. 
     Bu yılın ilk 4 ayında Kapıkule TIR Gümrük Müdürlüğü'nde 266,6 kilo eroin, Yolcu Salon Gümrük Müdürlüğü'nde 136,9 kilo esrar, Dereköy Sınır Kapısı'nda 48,8 kilo eroin ve İpsala Sınır Kapısı'nda 14,7 kilo ecstacy hap ile 444,7 kilo eroin ele geçirildi. 
     Uyuşturucu ile sınır kapılarında meydana gelen 9 olayda 33 zanlının gözaltına alınarak, adli makamlara sevkinin yapıldığını belirten yetkililer, geçtiğimiz yıla göre ele geçirilen uyuşturucu miktarında çok önemli artışın yaşandığını bildirdiler. 
     
</TEXT>
</DOC>
