<DOC>
<DOCNO> 215097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/yasam/ayas.html </URL>
<DATE> 2004/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
HAYAT DONDU 
</HEADLINE>
<TEXT>

   Metrekareye saatte 20 kilo yağan kar İstanbul'u karadan, denizden ve havadan esir aldı. Yağış, hafta sonuna kadar etkisini azaltarak sürecek 
      HALUK ATALAY, DİNÇER ŞEREF, GÖKHAN KARAKAŞ, M. AKİF ERDEM, OSMAN KARA, ESRA ALUS İstanbul 
   
   İstanbul'da önceki gün başlayan ve dün fırtınayla tipi şeklinde süren yoğun kar yağışı nedeniyle hayat durdu, kara, deniz, hava ulaşımı olumsuz etkilendi. 
   İstanbul Meteoroloji Bölge Müdürü Mustafa Yıldırım, kar yağışının hafta sonuna kadar aralıklarla süreceğine işaret ederek, "Pazar günü hava daha iyi olacak. Sıcaklıklar sıfırın üzerine çıkacak" dedi. Yıldırım, don ve buzlanma olduğundan sürücülerin mecbur kalmadıkça trafiğe çıkmamalarını da istedi. 
   Valilik, Büyükşehir Belediyesi, diğer kamu kurum ve kuruluşlarının önlemlerine karşın ana arterler dışında ara sokak ve caddeler, tuzlama çalışmalarının yapılmaması nedeniyle geçit vermedi. Özel taşıtların trafiğe çıkmaması nedeniyle yolların boş olduğu gözlenirken, birçok ilçede İETT seferlerinin yapılmaması nedeniyle İstanbullular, iş yerlerine yürüyerek gitmeye çalıştı. 
   Mahmutbey - Kınalı ve Kınalı - Avcılar arası yoğun tipi ve görüş mesafesinin azalması sebebiyle geçici olarak trafiğe kapatıldı. Çatalca'da 42, Silivri'de 29, Şile'de 55 köyle yol bağlantıları kesildi. Tuzla Organize Deri Sanayi Bölgesi'nde bulunan Çakmak Makina fabrikasında çalışan yaklaşık 40 işçi, yolların kapanması nedeniyle fabrikada mahsur kaldı. 
   İşçiler, cep telefonuyla ulaştıkları jandarma tarafından kurtarıldılar. 
   
      Evden çıkmayın 
   Alınan önlemlere rağmen, şehrin bazı bölgelerinde elektrik kesintisiyle birlikte ısınma ve su problemi yaşandı. Atatürk Havalimanı'nda iç ve dış hat seferleri iptal edildi. 
   İsrail eski Dışişleri Bakanı ve Muhalefetteki İşçi Partisi lideri Şimon Peres de seferlerin iptali sebebiyle ülkesine gidemedi. 
   Onur Havayolları'nın 174 yolcuyla Trabzon'dan İstanbul'a gelen MD - 88 tipi uçağı, dün sabah piste indikten sonra aprona gitmek için ilerlerken, kayarak kara saplandı. 
   Havanın yanısıra, İstanbul'da deniz ulaşımı da birçok noktada yapılamadı. Boğaz transit gemi geçişlerine kapatıldı. Meteoroloji, kar yağışının dün 02.00'de tipiye döndüğünü, rüzg rın hızının saatte 90 kilometreye ulaştığını, ısının sıfırın altında 4'e düştüğünü ve metrekareye saatte 20 kilo kar yağdığını bildirdi. 
   
   Köprüye ağırlık bilinen yöntem    İSTANBUL Milliyet 
   Boğaziçi Köprüsü Bakım ve Onarım Şefliği uzmanları, köprünün askı halatlarına ağırlık takviyesi yapılmasının, yaklaşık bir ay önce çelik plakadaki yırtılma olayıyla ilgisi bulunmadığını, rutin bir takviye olduğunu söyledi. Köprünün bakımından sorumlu bir yetkili, İstanbulluları korkutacak sorun bulunmadığını, yırtılma olayının bile doğal bir olay olduğunu ve önleminin alındığını bildirdi. Boğaziçi ve Galata Köprüsü'nde daha önce incelemelerde bulunan İTÜ Makine Mühendisliği Bölümü öğretim üyesi Prof. Dr. Tuncer Toprak da, uygulamanın, rüzg rın etkisini önlemek için yapılan, bilinen bir yöntem olduğunu söyledi. Toprak, "Bu daha önce olan hasarların onarımına yönelik değil, bundan sonra olabilecek sorunları önlemeye yönelik bir takviyedir" diye konuştu. 
   
   
</TEXT>
</DOC>
