<DOC>
<DOCNO> 239242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/spor/axspo03.html </URL>
<DATE> 2004/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi'nin affı yok 
</HEADLINE>
<TEXT>


Rumen teknik adam, sakatlığını bahane ederek Trabzon'a gitmek istemeyen Ümit Karan'ı defterden sildi. Hagi, "Bazı oyuncular kendilerini yok etti" dedi 


Rapor hazırlıyor 
GALATASARAY Teknik Direktörü Hagi'nin, Trabzon deplasmanına sakatlığını bahane ederek gitmeyen Ümit Karan ile yolları ayırmaya hazırlandığı iddia edildi. Rumen hocanın, gelecek sezon kadrosunda golcü futbolcuyu düşünmediği ve yönetime bu konuda rapor vereceği öğrenildi. Hagi dün yapılan basın toplantısında da isim vermeden imalı açıklamalar yaptı. 

'Çalışan kalacak' 
HAGİ, sezon sonunda takımdan ayrılacak olan futbolcuların giderek netleşmeye başladığını söyledi. Genç teknik adam, "Büyük kulüplerde takım içinde rekabet vardır. İyi oyuncuların başka değerlere de sahip olmaları gerekir. Bazıları çok çalışarak kaldı, bazıları da kendi kendilerini yok ettiler" dedi. Hagi iki veya üç yıldız isim alacaklarını da dile getirdi. 

Yıldıray işi çıkmaza girdi 

Galatasaray'ın gurbetçi futbolcu ile yaptığı pazarlık, Daum'un araya girmesi üzerine arap saçına döndü 

Kafası karıştı 
SARI-Kırmızılı yönetimin, Yıldıray Baştürk'ün transferinde kat ettiği yol son anda Fenerbahçe'nin devreye girmesiyle yine en başa döndü. Galatasaray'a gelmeye sıcak bakan gurbetçi futbolcunun Daum ile yaptığı görüşme sonrasında kararsız kaldığı öğrenildi. Alman çalıştırıcının Yıldıray'a, "Ne karar verirsen ver, en son benimle görüş" dediği iddia edildi. 

Aslan gecikti 
ÖNCEKİ hafta içinde yapılan pazarlıklarda yumuşama gösteren ve 3 yıl için istediği 7 milyon Euro'yu 6 milyona indiren Yıldıray son dakika gelişmesi üzerine yine ilk fiyata döndü. Sarı - Kırmızılı yönetim, Milli futbolcuyu ikna ettiği o dönemde işi bitirememenin sıkıntısını yaşıyor. Bu arada Daum'un Malatya maçı sonrasında Yıldıray ile masaya oturacağı da bildirildi. 

Dortmund atağı 
YILDIRAY Baştürk'e Alman Ligi şampiyonu Werder Bremen'in yanı sıra Borussia Dortmund'un da teklif yaptığı dile getirildi. Galatasaray'ın gurbetçi oyuncuyla yarın son kez masaya oturacağı açıklandı. Bu arada Sarı - Kırmızılılar, yabancı transferinde rotayı İspanya'ya çevirdi. Yönetimin, Barcelona'da forma giyen Cocu'yu yakın takibe aldığı iddia edildi. 

Tempo düşmedi 

SÜPER Lig'in son maçında Elazığspor ile karşılaşacak olan Galatasaray, hazırlıklarına dün yaptığı tek antrenmanla başladı. Teknik Direktör Hagi, son 90 dakika öncesinde çalışma temposunu düşürmedi ve disiplinli tavırlarıyla dikkat çekti. Rumen hoca oyuncularını sık sık uyardı. 
SAKATLIKLARI süren Ümit, Berkant, Batista, Orhan ve Emrah'ın yanı sıra izinli olan Necati çalışmaya katılmadı. Kaleci Mondragon ise takımdan ayrı olarak düz koşu yaptı. Bu arada antrenman sonunda özel bir okulun minik öğrencileri futbolcular ve Hagi ile birlikte resim çektirdi. 

Mondi huzursuz 

ERHAN TELLİ 

Hagi ile görüştü 
GALATASARAY Yönetimi'nin kulüpte kalabilmesi için aldığı paradan indirim yapmasını istediği Mondragon dünkü antrenman sonrasında Teknik Direktör Hagi ile dertleşti. Oldukça hararetli geçen konuşmada Mondragon'un, "Benden memnun değilseniz gidebilirim. Sizi de zor durumda bırakmak istemem. Ancak kalacaksam da bunun bir an önce netleşmesini isterim" dediği öğrenildi. 

'Sezon sonunda' 
OYUNCULARIYLA yaptığı özel görüşmeleri kesinlikle açıklamayacağını belirten Hagi, Mondragon'un kalıp kalmayacağı yolundaki spekülasyonlara "Sezon sonuna belli olur. Kendisi benim için değerli bir oyuncu" yanıtını verdi. Rumen teknik adam, Trabzonspor maçında yaptığı kurtarışlarla alkış alan Aykut'un performansından ise çok memnun olduğunu açıkladı. 


</TEXT>
</DOC>
