<DOC>
<DOCNO> 245223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sondun03.html </URL>
<DATE> 2004/06/04/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
WHO Ciddi akıl hastalıklarının tedavisi ihmal ediliyor 
</HEADLINE>
<TEXT>

     Bülent Keneş 

Birleşmiş Milletler'e BM bağlı Dünya Sağlık Örgütü WHO için, biri Türk iki doktor tarafından yapılan bir araştırma sonuçlarına göre, bütün dünyada ciddi akıl hastalıklarının büyük ölçüde tedavi edilmeksizin bırakıldıkları kaydedildi. 
     Gelişmekte olan ülkeler bu konuda en kötü durumda olmakla birlikte, araştırma Kuzey Amerika ve Batı Avrupa'daki zengin ve gelişmiş ülkelerde bile akıl hastalarının tedavisiz ve yardımsız bırakıldıklarını ortaya koydu. 
     Araştırmayı WHO için gerçekleştiren örgütün Türk doktoru T. Bedirhan Üstün ile Harvard Üniversitesi'nden Dr. Ronald Kessler araştırma sonuçlarının bir makale halinde Amerikan Tıp Derneği Dergisi'nde yayınladılar. Üstün ve Kessler, makalelerinde kaynaklarını önemsiz akıl sorunları yerine daha ciddi vakalar için harcamaları konusunda bütün ülkelere çağrıda bulundular. 
     Altısı gelişmiş, sekizi ise gelişmekte olan ülke olmak üzere toplam 14 ülkeden 60 bin yetişkinle, 2001-2003 yıllarında yapılan teşhis mülakatlarını inceleyen Üstün ve Kessler, gelecek kaygısı, madde bağımlılığı ve benzeri vakalara bağlı akıl hastalıkları üzerine çalışmalar yaptılar. Bu çalışmalar sonucunda hazırladıkları raporda belirtildiğine göre, gelişmekte olan ülkelerde araştırmaya katılanların yüzde 76 ila yüzde 85'i geçmiş yıllarda çok ciddi zihinsel hastalıklar yaşamalarına rağmen herhangi bir tedavi görmediklerini söylediler. Gelişmiş ülkelerde ise bu oran yüzde 35 ila yüzde 50'ye düşmekte. 
     Zihinsel rahatsızlıklar yaşadıklarını söyleyenlerin nüfusa oranlarının ülkeden ülkeye değiştiğinin belirtildiği araştırmada, örnek olarak ABD'de zihinsel rahatsızlık geçirdiklerini söyleyenlerin oranı yüzde 26'yı bulurken, Çin'de bu oranın yüzde 4'e düştüğü belirtiliyor. 
     Oranlar arasındaki bu büyük farklılığın akıl hastalıkları konusunda farklı davranış kalıplarının bir yansıması olduğunun belirtildiği araştırmada, Batılı olmayan ülkelerde duygusal, zihinsel ve madde bağımlılığına bağlı sorunların kabul edilmesinde bir isteksizlik olduğunun altı çiziliyor. 
     
</TEXT>
</DOC>
