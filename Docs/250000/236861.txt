<DOC>
<DOCNO> 236861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sondun44.html </URL>
<DATE> 2004/05/03/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Öcalan'ın AİHM'deki temyiz davası 9 Haziran'a alındı 
</HEADLINE>
<TEXT>

     Avrupa İnsan Hakları Mahkemesi AİHM , terör örgütü başı Abdullah Öcalan'ın temyiz niteliği taşıyan büyük dairedeki duruşmasının 9 Haziran'da yapılacağını bildirdi. 
     Daha önce 5 Mayıs'ta yapılması kararlaştırılan duruşma, 9 Haziran'a ertelendi. 
     AİHM, geçen yıl, Türkiye'nin ve terör örgütü başının avukatlarının, davanın temyiz niteliği taşıyan 17 yargıçtan oluşan büyük dairede görülmesi yolundaki taleplerini kabul etmişti. 
     Mahkemenin 5 yargıçtan oluşan paneli, Türkiye'nin ve terör örgütü başının avukatlarının yaptığı başvuruyu değerlendirdikten sonra, davanın büyük dairede görülmesini istemişti. 
     AİHM, geçen yıl Mart ayında aldığı kararda, terör örgütü başının avukatlarının yaptığı şikayet başvurusuyla ilgili olarak, Türkiye'nin Avrupa İnsan Hakları Sözleşmesi'nin 3, 5 ve 6. maddelerini ihlal ettiği sonucuna varmıştı. Mahkeme, sözleşmenin adil yargılanma hakkıyla ilgili 6. maddesi, gözaltı süresinin uzunluğuyla ilgili 5. maddesi ve kötü muameleyle ilgili 3. maddesinin Türkiye tarafından ihlal edildiğine hükmetmişti. 
     Büyük dairenin yeniden Öcalan'ın adil yargılanmadığı görüşüne varması halinde, Avrupa Konseyi'nin Türkiye'nin terör örgütü başının bir kez daha yargılanmasını istemesinin gündeme gelebileceği belirtiliyor. 
     AİHM'nin eski DEP milletvekillerinin adil yargılanmadığına hükmetmesinden sonra Avrupa Konseyi, bu davanın yeniden görülmesi talebinde bulunmuştu. 
     
</TEXT>
</DOC>
