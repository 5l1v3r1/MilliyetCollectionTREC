<DOC>
<DOCNO> 225750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sondun07.html </URL>
<DATE> 2004/03/26/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
AP üyesi Cohn Bendit Türkiye'ye ihtiyacımız var 
</HEADLINE>
<TEXT>

     Yeşiller grubundan Avrupa Parlamentosu Üyesi olan Daniel Cohn-Bendit, "Türkiye ile entegre olmalıyız, Türkiye'ye ihtiyacımız var" dedi. 
     Avusturya'da yayımlanan Wiener Zeitung'a Brüksel'de bir açıklama yapan Bendit, gelecek beş ya da altı yılda Avrupa Birliği yönetiminde, Türkiye'nin AB'yle ilişkisinin biçimi konusunda "şiddetli savaş" yaşanacağı öngörüsünde bulundu. 
     Bendit, "Şayet Türkiye gibi bir ülkeyle entegre olmak istiyorsak, AB olarak daha güçlü bir duruma gelmeliyiz. 
     Türkiye ile entegre olmalıyız. Türkiye'ye ihtiyacımız var, bununla birlikte daha derinleşen etkin bir Avrupa'ya da ihtiyacımız bulunuyor" dedi. 
     Şu anda Fransız Yeşiller grubunun AP Üyesi olan Daniel Cohn-Bendit, Haziran ayında yapılacak AP seçimlerine ise Alman Yeşiller Partisi'nin adayı olarak katılacak. 
     
</TEXT>
</DOC>
