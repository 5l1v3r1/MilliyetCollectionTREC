<DOC>
<DOCNO> 217191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sonspo10.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Dürüst Derbi gündüz oynanmalı, Berkant ile anlaşamadık 
</HEADLINE>
<TEXT>

     Galatasaray Kulübü 2. Başkanı ve Basın Sözcüsü Dürüst, Fenerbahçe maçında kendilerine verilen bilet sayısının normal olduğunu, ancak maçın gündüz yapılması gerektiğini ifade etti. 
     Sezonun ilk yarısında İstanbul Valiliği'nde yapılan toplantıda, derbilerde rakiplere verilecek bilet sayılarının belirlendiğini dile getiren Ali Dürüst, şunları söyledi 
     ''Biz ilk maçta rakibimize 3 bin 800 bilet verdik, o zaman rövanşta da verilecek bilet sayısını belirlemiştik. Fenerbahçe, bize sadece 1800 biletli seyircinin güvenliğini en iyi şekilde sağlayabileceğini bildirmişti. O zaman mutabakat sağlamıştık. Bu konuda bir sorun yok.'' 
     
     MAÇIN SAATİ 

     Dürüst, kendilerine verilecek bilet sayısının normal olduğunu, ancak maçın saatinin hakkaniyet ölçüleri içinde yeniden değerlendirileceğini, düşündüğünü ifade etti. 
     Sezonun ilk yarısında maçın gündüz oynanmasının nedeninin, İstanbul emniyetinin Atatürk Olimpiyat Stadı'na gelecek 3 binin üzerindeki taraftarının güvenliğini sağlayamama endişesi olduğunu vurgulayan Ali Dürüst, ''Bu kadar az rakip takım taraftarı maça rahat gelsin diye 60 bin Galatasaray taraftarının gece maçı seyretmesi engellendi. Burada Galatasaray Kulübü'nün hiç bir suçu yoktu. O maçta taraftarlarımızın gece maçı seyretme hakkı elinden alınmıştı'' diye konuştu. 
     2. Başkan ve Basın Sözcüsü Dürüst, Futbol Federasyonu'nun Denizlispor'un kar nedeniyle zorlukla İstanbul'a gelişi nedeniyle Beşiktaş ile yapacağı maçı 1 gün ertelendiğini hatırlatarak, ''O maçta doğru bir karar verildi. Çünkü hakkaniyet bunu gerektiriyordu. Burada da aynı şey sözkonusudur. Biz o maçta iç sahada gece maçı oynama avantajımızı kullanamamıştık. Bu hafta sonundaki derbi maçı için de federasyon hakkaniyet ölçüleri içinde karar verip, maçın saatini değiştirebilir'' dedi. 
     
     İÇ TRANSFER ÇALIŞMALARI 

     İç transferde yapılan görüşmeler hakkında da bilgi veren Dürüst, Berkant ile yaptıkları görüşmede anlaşma sağlayamadıklarını söyledi. 
     Dürüst, Berkant ile anlaşamadıklarını ifade ederken, Ümit Karan ile de bir uzlaşmanın sözkonusu olmadığını sözlerine ekledi. 

     
</TEXT>
</DOC>
