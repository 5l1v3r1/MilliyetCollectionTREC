<DOC>
<DOCNO> 234027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/siyaset/siy03.html </URL>
<DATE> 2004/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak yapıların hepsi yıkılacak 
</HEADLINE>
<TEXT>

   Başkan Topbaş, seçim döneminde yapılan kaçak yapıların uydudan belirlendiğini ve yıkıma başlayacaklarını söyledi 
      MEHMET DEMİRKAYA İstanbul 

   
   İstanbul Büyükşehir Belediye Başkanı Kadir Topbaş, İstanbul genelinde seçim döneminde yapılan bütün kaçak yapıların uydudan takibe alındığını belirterek, "İstanbul'da bu dönemde yapılan yüzlerce kaçak bina var. Bu yapılarla ilgili ciddi müdahale başlayacak" dedi. 
   Topbaş, kendisini makamında ziyaret eden İstanbul Sanayi Odası Meclis Başkanı Hüsamettin Kavi ile bir süre görüştü. Kavi, Topbaş'a yeni görevinde başarılar diledi. Topbaş, daha sonra "kaçak yapılarla" ilgili gazetecilerin sorularını cevapladı. 
   
   'Yıkım için destek istendi' 
   İSKİ'nin havzalardaki kaçak yapıların tespitine ilişkin uydu takip projesini İstanbul genelinde oluşturduklarını anlatan Topbaş, yeni uydu görüntüleri için bir çalışma yürüttüğünü kaydetti. Topbaş, iki görüntü arasındaki farklarla kaçak yapıların tespitinin yapılacağını belirtti. Kaçak yapılarla mücadele için Başbakan Recep Tayyip Erdoğan'ın seçim döneminde açıklamaları bulunduğunu hatırlatan Topbaş, ciddi mücadele için Ankara'da yasal çalışmalar yapıldığını ifade etti. Bakırköy Belediye Başkanı Ateş Ünal Erzen'in kendisini telefonla aradığını ve kaçak inşaatların yıkılması için Büyükşehir Belediyesi'nden ekipman desteği istediğini de vurgulayan Topbaş, şunları söyledi "Bu konuda her türlü desteği bütün belediyelere vereceğimizi söylemiştik. Hazırlığımızı yaptık, destek konusunda bir problem olmayacak." 
   Topbaş, kaçak yapıların tapularına "satılamaz şerhi" konulmasının etkili olacağını kaydetti. Topbaş, "Kaçak binaların yapılmasına göz yumanlar hakkında dava açılacak mı " sorusu üzerine de "Tabii" karşılığını verdi. Topbaş, insanların kurallı bir şehre ve hak ettiklerine razı olması gerektiğini ifade etti. 
   
   
   
</TEXT>
</DOC>
