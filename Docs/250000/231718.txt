<DOC>
<DOCNO> 231718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonsiy29.html </URL>
<DATE> 2004/04/15/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Denktaş'ın konuşmasının yankıları... Liderler ne dedi 
</HEADLINE>
<TEXT>

     KKTC Cumhurbaşkanı Rauf Denktaş'ın TBMM Genel Kurulu'nda yaptığı konuşmayı izleyen bazı siyasi partilerin genel başkanları gazetecilere çeşitli değerlendirmelerde bulundular. 
     DSP Genel Başkanı Bülent Ecevit, Denktaş'ın Kıbrıs konusunda gerçekçi bir tabloyu ortaya koyduğunu söyledi. Denktaş'ın konuşma metnini ayrıntılarıyla okumanın Hükümet'in görevi olduğunu ifade eden Ecevit, ''Denktaş, Kıbrıs Türkleri'nin ne gibi tehlikelerle karşı karşıya olduğunu belgelerle anlatmıştır. Konuşmasından dolayı kendisini kutluyorum'' diye konuştu SP Genel Başkan Vekili Recai Kutan da Denktaş'ın Annan Planı konusunda ayrıntılı açıklamalarda bulunduğunu ve planda Türkler aleyhine yer alan tuzakları açıkladığını söyledi. Planın Ada'da adil ve kalıcı bir çözüm sağlamaktan çok uzak olduğunu kaydeden Kutan, 24 Nisan'da yapılacak halk oylamasından ''hayır'' oyu çıkmasını ümit ettiğini belirtti. 
     MHP Genel Başkanı Devlet Bahçeli ise gazetecilerin sorusu üzerine, ''Güzel bir değerlendirmede bulundu. Konuşmasının her cümlesine, her harfine katılıyorum. Denktaş yalnız değildir. Türk milleti onunla beraberdir. Devlet kurmuş bir lider, onu nasıl ayakta tutacağını anlattı'' dedi. 
     BBP Genel Başkanı Muhsin Yazıcıoğlu da değerlendirmesinin sorulması üzerine, Kıbrıs'ın çok acı bir dönemece girdiğini söyledi. Yazıcıoğlu, ''Batı'nın Yunanistan ve Rum tarafıyla birlikte işlemek isteği yeni cinayete ancak hayır oyu ile engel olunabilir'' diye konuştu. 
     
     DENKTAŞ 
     KKTC Cumhurbaşkanı Denktaş da Meclis'ten ayrılırken gazetecilerin sorusu üzerine gördüğü ilgiden memnun kaldığını söyledi. Denktaş, ''mutlu musunuz '' sorunu yanıtlarken de ''Bu mutluluk meselesi değil. Türkiye'nin büyük sorunları, büyük davaları vardır. Kıbrıs da bunlardan biridir. Uyum içinde çözülmelidir. Bütün milletvekillerine teşekkür ediyorum'' dedi. 
     
</TEXT>
</DOC>
