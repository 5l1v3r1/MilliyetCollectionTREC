<DOC>
<DOCNO> 227894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sondun51.html </URL>
<DATE> 2004/04/02/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
Karamanlis Son kararı Kıbrıs halkı verecek 
</HEADLINE>
<TEXT>

     Yunanistan Başbakanı Kostas Karamanlis, Parlamento'ya, İsviçre'nin Burgenstock kasabasında yapılan Kıbrıs görüşmeleri ve BM Genel Sekreteri Kofi Annan'ın sunduğu nihai çözüm planına ilişkin bilgi verdi. 
     Çözüm konusunda son kararı ''Kıbrıs halkının vereceğini'' vurgulayan Karamanlis, Atina'nın Annan planına ilişkin kararını ''tüm unsurları dikkate alarak vereceğini ve uygun bir zamanda kamuoyuna açıklayacağını'' söyledi. 
     Cumhurbaşkanı Kostis Stefanopulos'tan siyasi partileri Kıbrıs konusunu tartışmak üzere toplantıya çağırmasını isteyeceğini açıklayan Karamanlis, ''Tüm Yunanlıları ve siyasi partileri milli beraberlik içinde davranmaya çağırıyorum. Felaket tellallığı ve duygusal çıkışlar yapmak hiç kimsenin yararına olmayacaktır. Sürekli çaba ve olgunluk gösterilmesi gerekiyor'' dedi. 
     Karamanlis, Atina'nın Rumlara, ''kendi görüşlerini ne dayatabileceğini, ne de böyle bir arzu taşıdığını'' da vurguladı. 
     Parlamento'ya, ''tüm taraflar için olumlu ve güç noktalar içerdiğini'' belirttiği Annan planının ve eklerinin kopyasını veren Karamanlis, ayrıca Yunan tarafının Annan'a sunduğu, güvenlik ve planın AB müktesebatına uyumuna ilişkin Yunan görüşlerini içeren metinleri de Parlamento'ya sundu. 
     
     KIBRIS KARAR ALIR 
     Karamanlis'ten sonra Parlamento'ya hitap eden anamuhalefet partisi PASOK'un lideri Yorgo Papandreu, partisinin Annan planına ilişkin değerlendirmesini, ''soğukkanlılıkla ve ilk kez çözüme bu kadar yakın olunduğunun bilinciyle'' yapacağını belirtti ve ''AB çerçevesinde planın olumlu yönlerinin geliştirilebileceğini'' kaydetti. 
     ''Kıbrıs Rum karar alır, Yunanistan destekler'' doktrininin yanlış ve maliyeti olmayan bir politika yapma biçimi olduğunu vurgulayan Papandreu, partisinin değerlendirmesini Kıbrıslı Türk ve Rumların ortak çıkarlarını dikkate alarak yapacağını ve Yunan halkını tutumu konusunda bilgilendireceğini kaydetti. 
     Karamanlis'in Cumhurbaşkanı Stefanopulos başkanlığında siyasi partilerin biraraya gelerek Kıbrıs konusunu ele almaları önerisini kabul ettiğini belirten Papandreu, ''Bu aşamada hükümetin Burgenstock müzakerelerini yürütme biçimini eleştirme niyetini taşımıyorum. Ulusal bir yenilgi havası yaratmanın yararı yok. Ancak, Yunan hükümetinin İsviçre'ye daha önce alınan kararlar nedeniyle elleri bağlı olarak gittiği değerlendirmesini reddediyorum. Türkiye, müzakere masasına getirilmiş ve ilk kez çözüme çok yaklaşılmıştır. Türkiye'nin ayak sürüme politikaları karşısında radikal bir biçimde Kıbrıs konusunun yıllarca tabi olduğu koşullar değiştirilmiştir. Kıbrıs konusunu içinde kaybolduğu boşluktan çıkardık'' dedi. 
     
     TEHLİKELİ VE ADALETSİZ 
     Yunanistan Komünist Partisi KKE Genel Sekreteri Aleka Papariga ise konuşmasında, Annan planını ''tehlikeli ve adaletsiz'' olarak niteledi. 
     Müzakere sürecinin Yunan ve Rum tarafları imzalarını atmadan bitmesinin olumlu olduğunu savunan Papariga, Rumların şantaj politikalarıyla, ''Ya planı kabul ederseniz, ya da kaos, savaş ve tecritle karşılaşırsınız'' seçenekleriyle karşı karşıya bırakıldıklarını savundu. 
     Planın ''artı ve eksilerinin serinkanlılıkla değerlendirilmesi'' çağrısında bulunan Sol Koalisyon SYN lideri Nikos Konstandopulos da, partisinin ''Kıbrıs Solu'nun'' da görüşlerini alarak tutumunu belirleyeceğini kaydetti. 
     Konstandopulos, New York sürecinin, karşı tarafın tutumuna ilişkin yapılan değerlendirmelerin gerçeği yansıtmaması nedeniyle, yanlış bir biçimde yürütülmüş olduğunu da savundu. 
     
</TEXT>
</DOC>
