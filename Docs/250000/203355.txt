<DOC>
<DOCNO> 203355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/yazar/akyol.html </URL>
<DATE> 2003/12/20/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Terör ve pragmatizm 
</HEADLINE>
<TEXT>

   TAŞKENT 
   
   AFGANİSTAN ve Pakistan terör üreten Selefi doktrininin kaynağı haline gelince, Özbekistan'ın önemi birdenbire arttı. 
   Türkiye ile Özbekistan arasındaki buzlar da erimeye başladı. 1999'da maruz kaldığı bir bombalı suikast teşebbüsündeki sanıkların Türkiye'de korunduğunu iddia eden Kerimov, Türk üniversitelerindeki ve Harbiye'deki Özbek öğrencileri geri çekmiş, araya buzdan duvarlar örmüştü. 
   Şimdi Kerimov Başbakan Erdoğan'dan iki talepte bulunuyor 
   Özbek havacıların Türk Hava Harp Okulu'nda eğitim görmesi... 
   Özbek güvenlik görevlilerinin Türkiye'de Özel Harp anti terör eğitimi almaları... 
   Kerimov Türk ordusunu çok övüyor, "Avrupa'nın en güçlü, en tecrübeli ordularının başında geldiğini" belirtiyor. Çok önemli bir 'stratejik' gelişmedir bu... Türkiye ile "Orta Asya'nın kalbi" Özbekistan arasında siyasi, ekonomik, askeri ve güvenlik işbirliği yeniden, hatta daha hızlı olarak gelişecektir artık. 
   
   KERİMOV dinci terör örgütü olarak El Kaide ve Hizbüttahrir'den bahsetti. Kendisine 1999 yılında bombalı suikast düzenleyen "Özbekistan İslami Hareketi" örgütünden bahsetmedi. Sanıyorum, İslam ve terör kelimelerini beraber kullanmamaya özen gösteriyor, halka da böyle bir örgüt adını hatırlatmak istemiyor. 
   Kerimov terörün sadece eylemiyle değil, ideolojisiyle de mücadele etmek gerektiğini söylerken haklıdır. Ama şunu unutmamak lazım Demokratik muhalefete izin vermeyince, sosyal rahatsızlıklar dini ideolojiyle dışa vuruyor, demokrasi yoksa zamanla aşırılaşıyor. 
   Kerimov mesela, muhalif liberal milliyetçi lider Muhammed Salih ve onun Erk Partisi'ni de teröre karışmakla suçlayarak bastırdı. Salih şimdi İsveç'te, Vaclav Havel'in özel ilgi gösterdiği bir aydındır. 
   Özbekistan "geçiş toplumları"nın iki tipik sorunuyla karşı karşıya 
   Sosyal tepkiyi azaltmak için ekonomiyi hızla geliştirmek... Siyasi anarşi ve çatışmaya sürüklenmeden adım adım demokrasiye geçebilmek... 
   Çağımızda geniş bir uluslararası dostluklar ilişkisine sahip olmadan ekonomik bağımsızlık, gelişme, demokratikleşme gibi süreçler de çok zor oluyor. 
   Ve iyi haber Cumhurbaşkanı Sezer'in davetlisi olarak Kerimov Türkiye'yi resmen ziyaret edecek ve yaz tatilini Türkiye'de geçirecek. 
   
   ATATÜRK'ten bahseden Kerimov onun "iktisadi bağımsızlık olmadan siyasi bağımsızlık tam olmaz" sözünü hatırlattı. Bunun için ekonomik ilişkilerini geliştirmek istediğini söyledi. Kerimov dış ilişkilerde aşırı kuşkuculuğun yarar getirmediğini görüyor olmalı. 
   Özal ve Demirel'den sonra, Kerimov belli ki Tayyip Erdoğan'ın şahsında da "ekonomi dili" konuşan bir Türk başbakanıyla karşılaştı. Tayyip Bey'in burada çeşitli konuşmalarındaki şu sözleri "ideoloji adamı" değil, rasyonel "işadamı" mantığıyla siyaset yaptığını gösteriyor 
   "Daima iyi niyet, daima dostluk ve bu şekilde daima ilişkileri geliştirmek, sabırlı olmak, masadan kaçmamak lazım." 
   "Masaya vurmaktan çok, masadan kazançlı kalkmaya önem veriyoruz. AB ilişkilerimizde de, başka ülkelerle ilişkilerimizde de buna bakıyoruz." 
   "Ticari anlaşmayı imzaladın iyi... Kağıt üzerinde kaldıysa neye yarar Sen ve ülken ne kazandı ona bak." 
   "Kapıyı tam kapatma, kapatırsan bir gün senin de girmen gerekebilir." 
   "Türk Eximbank'ı Özbekistan'a 400 milyon dolar kredi açmış, işadamlarımız bununla 1 milyar dolar yatırım yapmış. Böyle daha çok iş yapmamız lazım." 
   Şunu da ben belirteyim ki, çağımız 'ödünsüz bağnazlıklar'ın değil, sorun çözücü, ilişkileri geliştirici, refah ve özgürlüğü artırıcı rasyonelliklerin çağıdır. AB'nin de, "Turan"ın da anahtarı bu pragmatizmdir. 
   Terörü doğuran bağnazlığın da panzehri budur. 
   
      
   
   
</TEXT>
</DOC>
