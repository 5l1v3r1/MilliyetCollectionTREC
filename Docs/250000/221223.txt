<DOC>
<DOCNO> 221223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sondun43.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de lüks arazi araçları ve bayilerine saldırı. 
</HEADLINE>
<TEXT>

     ABD'nin California eyaletinde ağustos ayında girişilen ve 125 lüks arazi aracı ile 4 bayiliğin tahrip edildiği molotof kokteylli saldırılarla ilgili olarak bir master öğrencisi tutuklandı. 
     Federal Soruşturma Bürosu FBI , ABD'nin gözde ve başarılı üniversitelerinden California Institute of Technology'de Caltech master yapan 23 yaşındaki William Cotrell saldırılarla ilgili olarak tutuklandığını bildirdi. 
     FBI açıklamasında, Cotrell'in, Los Angeles Times gazetesine bir takma isimle gönderdiği elektronik postada, ''Yeryüzü Kurtuluş Cephesi'' adlı terörist çevre örgütünün militanı olduğunu açıklaması ve molotof kokteylli saldırılarla ilgili özel ayrıntılar vermesi üzerine tutuklandığını kaydetti. 
     Açıklamada, gazeteye gönderilen elektronik postanın ardından üniversitede yapılan aramada fizik bölümü master öğrencisi Cotrell'in e-maillerinin tespit edildiği belirtilerek, kampüsteki 6 bilgisayara da el konduğu belirtildi. 
     Savcılıktan yapılan açıklamada ise Cotrell'in yangın çıkarma ve çevreye zarar verme soruşturması çerçevesinde tutuklandığı, mahkemeye çıkana kadar kefaletsiz tutuklu kalmasına karar verildiği bildirildi. 
     Genç master öğrencisinin suçlu bulunması halinde 40 yıl hapis cezasına çarptırılabileceği ifade edildi. 
     Cotrell'in avukatı, suçlamaların temelsiz olduğu savunmasını getirirken, babası Dr. William Milnes Cotrell, oğlunun parlak, çalışkan hem de ilginç bir öğrenci olduğunu, ancak böyle bir saldırıyı yapacak birisi olmadığını söyledi. 
     Kuzey Carolina'nın Concord kentinde oturan Dr. Cotrell, ''Çok mutsuzuz, ama oğlumuzun ceza almayacağı ümidini taşıyoruz, o bunları yapacak birisi değil'' diye konuştu. 
     Savcılar, aralarında son model Hummer arazi araçlarının da bulunduğu lüks otomobillere yönelik saldırılarda maddi zararın 2.3 milyon doları bulduğunu tahmin ediyorlar. 
     
</TEXT>
</DOC>
