<DOC>
<DOCNO> 238437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sontur13.html </URL>
<DATE> 2004/05/08/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
"Batman, benzin denizi üzerine kurulmuş bir şehirdir" 
</HEADLINE>
<TEXT>

     Türkiye Jeofizik Kurumu Başkanı Prof. Dr. Ahmet Ercan, Batman'ın benzin denizi üzerinde kurulduğunu söyledi. 
     Toptancılar Sitesi'nde 6 gün önce meydana gelen patlamaları incelemek üzere Batman'a gelen ve Vali Efkan Ala tarafından Araştırma Komisyonu Başkanlığı'na atanan Prof. Dr. Ercan, TÜPRAŞ'ın kuruluş yerinin yanlış olduğunu belirtti. 
     Aynı hatanın İzmit Rafinerisi'nde de yapıldığını ve rafinerinin deprem fay hattı üzerinde kurulduğunu anlatan Ercan, tek sorumlunun TÜPRAŞ olması durumunda sessiz kalınmaması gerektiğini, TÜPRAŞ'ın güvenli yerlerde vatandaşlar için toplu konut yapması için devreye gireceğini bildirdi. 
     Batman'ın afet kapsamına alınması gerektiğini ifade eden Ercan, şöyle konuştu 
     ''Batman benzin denizi üzerine kurulmuş bir şehirdir. Bunda birçok kişi ve kurumun hatası var. Kente ciddi bir toprak kirlenmesi var. Karmaşık bir sorunla karşı karşıyayız. Böyle bir kirlenmeyi hiç bir yerde görmedim. Sanayi ve yerleşim alanları oradan kalkmalıdır. Toprak kirlenmesinin temizlenmesi için onlarca yıl gerekiyor. Toprak kirlenmesi nedeniyle kent mutlaka dağlık alana çekilmelidir. İlk etapta bölgenin 3 boyutlu görüntüsünü ortaya çıkaracağız. Patlamaya hazır yerler var mı, yok mu bunu araştıracağız.'' 
     
     BORU HATTI GEÇMİYOR 
     TPAO Bölge Müdürü Bayram Kara da, Batman'ın gelişmesi üzerine şehir içinden geçen bir petrol boru hattını 1996 yılında başka bir bölgeye kaydırdıklarını bildirerek, ''Boru hattı temizlendi ve tehlike ortadan kaldırıldı. Şehir içinde petrol boru hattı geçmiyor'' diye konuştu. 
     Petrol boru hatları için istimlak parası ödedikleri bir alana binaların yapılmaya devam edildiğine işaret eden Kara, binaların yıkılması için gerekli yerlere müracaat edeceklerini dile getirdi. 
     TÜPRAŞ Batman Rafinerisi Müdürü Yusuf Yakut ise, TÜPRAŞ'ın ilk kurulduğu dönemlerde çevreye fazla önem verilmediğini, ancak 1990 yılından itibaren bu konuya gerekli duyarlılığı gösterdiklerini kaydederek, tedbir aldıklarını savundu. 
     
</TEXT>
</DOC>
