<DOC>
<DOCNO> 231781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sontur19.html </URL>
<DATE> 2004/04/15/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Cami hırsızına suçüstü .. 
</HEADLINE>
<TEXT>

     Eskişehir'de, gece girdiği 40 caminin yardım kumbaralarındaki paralar ile kütüphanedeki kitapları çaldığı iddia edilen kişi, suçüstü yakalandı. 
     AA muhabirinin aldığı bilgiye göre, Büyükdere Mahallesi'ndeki Sakintepe Camii'nin kapısının tornavida yardımıyla kırılıp, içeri girildiği ihbarını alan emniyet güçleri, Okan G'yi 18 , camiye yapılan maddi yardımların bulunduğu kumbarayı kırıp paraları alırken suçüstü yakaladı. 
     Gözaltına alınan Okan G'nin ifadesinde, kentin çeşitli mahallerindeki 40 camide aynı yöntemle yardım paraları ile kütüphanelerdeki kitapları çaldığını söylediği öğrenildi. 
     İl Cumhuriyet Başsavcılığı'nın izniyle gözaltı süresini uzatan emniyet güçleri, şüpheli Okan G'ye, hırsızlık yaptığı iddia edilen camilerde tatbikat yaptırdı. 
     Okan G'nin, tatbikatın ardından Adliye'ye çıkartılması bekleniyor. 
     
</TEXT>
</DOC>
