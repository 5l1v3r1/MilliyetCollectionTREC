<DOC>
<DOCNO> 226531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sondun15.html </URL>
<DATE> 2004/03/29/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Annan'dan, Rum tarafının 'Türkiye kökenliler oy kullanmasın' talebine ret 
</HEADLINE>
<TEXT>

     BM Genel Sekreteri Kofi Annan, Rum yönetimi lideri Tasos Papadopulos'un, ''Türkiye kökenli KKTC vatandaşları referandumda oy kullanmasın'' talebini reddetti. 
     Rum basınında yer alan haberlere göre, Annan, Papadopulos'un, ''Türkiye kökenliler oy kullanmasın'' talebini içeren mektubunu yanıtladı. 
     Annan'ın yazılı yanıtında, Türkiye kökenli KKTC vatandaşlarının referandumda oy kullanacağının altı çizildi. 
     Genel Sekreter mektubunda, Kıbrıs Türk tarafındaki referandumda, geçen Aralık ayında milletvekili seçimlerine katılanların oy kullanacağını belirtti. 
     
     ''YENİ KORKU FİLMİ'' 
     Bu arada Rum basını, Annan'ın, planının 4. versiyonunu bugün taraflara sunmasından sonra ''yeni bir korku filmini uygulamaya koyacağını'' yazdı. 
     Kofi Annan'ın 250 sayfalık ilk inceleme metnini masaya koyacağını belirten gazeteler, Annan'ın Kıbrıs Türk ve Rum taraflarından ve Yunanistan ile Türkiye heyetlerinden incelemelerini ve arzu ederlerse karşılıklı değişiklikler yapmalarını isteyeceğini kaydetti. 
     Öte yandan, AK Parti Genel Başkanı ve Başbakan Recep Tayyip Erdoğan'ın, partisinin dünkü yerel seçimlerde kazandığı başarının ardından İsviçre'ye ''daha güçlü'' gideceğini yazan Rum basını, ''Erdoğan'dan sürpriz hareket beklendiği'' yorumunu da yaptı. 
     
</TEXT>
</DOC>
