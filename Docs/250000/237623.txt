<DOC>
<DOCNO> 237623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sontur32.html </URL>
<DATE> 2004/05/05/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Eşinden dayak yediği için Alanya'ya kaçan Danimarkalı kadına iyi haber... 
</HEADLINE>
<TEXT>

     Danimarka'dan ''eşinden dayak yediği'' gerekçesiyle 6 çocuğuyla kaçan ve Antalya'nın Alanya İlçesi'ne yerleşen, vize süresi dolduğu için sınır dışı edilmesi gündeme gelen Angelina Sornsen'e, Antalya Yabancılar Şube Müdürlüğü'nün girişimleri sonucu İçişleri Bakanlığı ve Adalet Bakanlığı'nın değerlendirmelerinin ardından ''geçici oturma izni'' verildi. 
     AA muhabirinin edindiği bilgiye göre, eşinden dayak yediği gerekçesiyle 6 çocuğuyla birlikte Alanya'ya yerleştiğine dair bazı gazetelerde haberler çıkan Danimarkalı Sornsen, Türkiye'ye geldiği aracın kaçak olduğunun İnterpol tarafından Alanya polisine bildirilmesi üzerine dün sorgulandı, aracın bulunması üzerine de serbest bırakıldı. Bu arada yapılan kontrolde vize süresinin dolduğu belirlenen Sornsen ve 6 çocuğu, sınır dışı edilmek üzere Antalya Emniyet Müdürlüğü Yabancılar Şube Müdürlüğü'ne getirildi. 
     Yabancılar Şube Müdürlüğü'ne ait lojmana yerleştirilen ve tüm masrafları burada görevli polislerce karşılanan Sornsen, bugün mutlu gelişmeler yaşadı. 
     
     SÜREÇ HIZLANDIRILDI 
     Angelina Sornsen'in, eşiyle olan sorunları nedeniyle ülkesine dönmek istemediğini söyleyerek oturma izni talep etmesi üzerine, Yabancılar Şube Müdürlüğü ve Emniyet Genel Müdürlüğü Yabancılar Daire Başkanlığı arasında yaşanan telefon trafiği sonucu sorun çözümlendi. 
     Yetkililer, kadının halen eşiyle devam eden velayet davası ve ''hassas durumu'' nedeniyle sürecin hızlandırıldığını bildirerek, İçişleri Bakanlığı ve Adalet Bakanlığı'nın da konuyu değerlendirdiğini kaydettiler. İki bakanlığın değerlendirmeleri sonucu ''Türk yasalarına göre davasının devam etme sürecinde yabancı bir vatandaşın Türkiye'de kalabileceği'' sonucu ortaya çıkarken, sonuç Emniyet Genel Müdürlüğü Yabancılar Daire Başkanlığı'nca telefonla Antalya Emniyet Müdürlüğü Yabancılar Şube Müdürlüğü ve Alanya Cumhuriyet Savcılığı'na bildirildi. 
     Yabancılar Şube Müdürlüğü de, Angelina Sornsen için ilk etapta 3 aylık geçici oturma izni ile geçici ikamet çıkardı. Sornsen ve çocukları da işlemler için şubeye getirildi. 
     
     ''ALANYA'DA ŞARTLAR DAHA İYİ'' 
     Çocuklarıyla birlikte şubede beklerken gazetecilerin sorularını yanıtlayan Angelina Sornsen, gelişme nedeniyle çok mutlu olduğu söyledi. Sornsen, ''Bana oturma izni veriyorlar. Çocuklarımla birlikte giriş-çıkış yapmak zorunda kalmayacağım. Çok mutluyuz. Burada şartlar Danimarka'dan daha iyi. Burada olmak benim ve çocuklarım için daha iyi'' dedi. 
     Yanında parası olmadığı için tüm masrafları aralarında para toplayan polisler tarafından karşılanan Angeline Sornsen ve çocukları Tobias, Yannick, Kimberiy, Yazmin, Nadine ve Nennetth bugün otobüsle Alanya'ya geri dönecek. 
     Yetkililer, kadının, eşiyle olan velayet davasının Alanya'da görülmesi yönünde de talepte bulunduğu belirtilerek, Danimarka'daki mahkemenin kabul etmesi halinde davanın Alanya'da görülebileceğini, talebin kabul edilmemesi durumunda kadının geçici oturma izninin bitmesiyle birlikte sınır dışı edilebileceğini söylediler. 
     Ülkesinde sağlık sektöründe staj yapan ve boşanmasının ardından velayet davası halen süren ilk eşinden üç, bir Türk ile olan beraberliğinden iki ve Danimarkalı eski sevgilisinden bir olmak üzere toplam 6 çocuğu bulunan Angeline Sornsen, Alanya'da bir deri mağazasında çalıştığını, Alanya halkının kendisine ve çocuklarına sahip çıktığını belirtmişti. 
     
</TEXT>
</DOC>
