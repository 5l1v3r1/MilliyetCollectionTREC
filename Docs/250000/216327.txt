<DOC>
<DOCNO> 216327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sontur11.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sadece 9 öğrencisi olan okul, öğrenciler gelmeyince tatil oluyor 
</HEADLINE>
<TEXT>

     Afyon'da 9 öğrencisi bulunan bir ilköğretim okulunda, yoğun kar nedeniyle okula gelmeyen öğrenciler kar tatilini adeta kendileri veriyor. 
     Afyon'un Büyükkalecik beldesine 14 kilometre uzaklıktaki Çıngıraklı mahallesinde 9 öğrencisi bulunan Çıngıraklı İlköğretim Okulu öğrencileri, yolların karla kapanmasıyla okula gidemiyorlar. Yoğun kar nedeniyle okula gelemeyen öğrenciler kar tatilini kendileri vermiş oluyor. 
     Öğrencilerin kar nedeniyle okula gelmemesi karşısında çaresiz kalan okul müdürü ve öğretmeni Özer Ekşi, tek başına kaldığı okulda, diğer işleri yapıyor. 
     35 hanelik bir mahalle olan Çıngıraklı'da çoğunlukla yolların kapalı olduğunu belirten Ekşi, öğrencilerin kış aylarında evlerinden çıkamadığını söyledi. 
     Ekşi, ''Çıngıraklı dağınık ve dağlık bir arazi üzerinde kurulmuş. Beldeye uzaklığı ve yolların devamlı kar nedeniyle kapanması sıkıntıları beraberinde getiriyor. Mahalle içi yollar bile çoğunlukla kapalı. İnsanlar evinden, ağılına gidebiliyor. Komşu ziyaretleri bile çocuklar için büyük sorun'' diye konuştu. 
     Ekşi, kar nedeniyle okula gelemeyen öğrencilerinin karşısında yapabileceği bir şey bulunmadığını belirterek, öğrencilerin kendi kar tatilini kendilerinin verdiğini söyledi. 
     
</TEXT>
</DOC>
