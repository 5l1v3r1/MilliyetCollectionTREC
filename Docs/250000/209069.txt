<DOC>
<DOCNO> 209069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/soneko11.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Televizyonda fiyat rekabeti... Philips Fiyat kavgasını bitiriyoruz 
</HEADLINE>
<TEXT>

     PHILIPS Türkiye Elektronik Ürünler Genel Müdürü Atilla Tüfekçi, televizyonda yaşanan rekabetin satışlarını etkilediğini, ancak fiyatlarda indirim yapan firmaların bundan daha çok etkilendiğini öne sürdü. 
     Tüfekçi, elektronik ürünlerde 2003 yılında satışlarını miktar bazında yüzde 60, euro bazında yüzde 40 oranında artırdıklarını söyledi. 
     Ekonomide durgun bir yıla rağmen yaptıkları ciro artışınının hedeflerinin altında kaldığını kaydeden Tüfekçi, ''Hollanda'daki merkezimiz, bu artışa çok sevindi. Ancak bizim gönül hedefimiz, yüzde 50'ydi. Irak Savaşı ve İstanbul'daki terör olayları nedeniyle bu hedefe ulaşamadık. Miktarda daha fazla yükseliş olmasına rağmen Türkiye'de televizyonda süren fiyat rekabeti değersel bazda büyümeyi düşürdü'' dedi. 
     TV ve cep telefonundaki fiyat rekabetinin ''hoş olmadığını'' savunan Tüfekçi, bu rekabetin bayileri zora soktuğunu kaydetti. 
     Atilla Tüfekçi, şunları söyledi 
     ''Bu ürünün maliyeti bellidir, aşağıya çekmek için kaliteden ödün vermek zorundasın. Yüzde 2-3 geri dönüş istiyorum derseniz maliyet artar, yüzde 30 da olur diyorsanız maliyetiniz düşer. Fiyatlardaki düşüşün nedenine tüketici karar verecek. Ancak bu fiyat rekabeti, en çok bayileri etkiledi. Paylarındaki indirim nedeniyle bir çok bayi çok iş yapmasına rağmen az kazandı. Biz fiyatımızı koruyarak bayileri ayakta tutacak bir büyüme stratejisini tercih ettik. Rekabetten bizim satışlarımız da etkilendi ama fiyatlarını düşürenler bizden daha fazla etkilendi.'' 
     
     CİROSAL BÜYÜME VE REKABET 
     Türkiye'deki rekabet yapısı nedeniyle önümüzdeki dönemde üst segment ürünlere yoğunlaşacaklarını, adetsel değil cirosal bazda büyüyeceklerini dile getiren Tüfekçi, LCD ve plazma ürünler pazarında liderliği hedeflediklerini ifade etti. 
     PHILIPS ürünlerinin kalitesinden dolayı piyasadaki benzer ürünlerden daha yüksek fiyatlı olduğunu kaydeden Tüfekçi, ''2004 yılında LCD monitör ve televizyon, özel dizaynlı audio ve cep telefonuna ağırlık vereceğiz. Üst segmentli TV'lere ağırlık vereceğiz. Gelecek dönemde 37, 51, 55 ekran TV'lerde fiyat kavgası içine girmeyeceğiz. Malı sadece bulunduracağız, meraklısı alabilir. Bu alanda rekabet eden etsin. Pazarın kiloyla satılan kısmında olmayacağız'' diye konuştu. 
     
</TEXT>
</DOC>
