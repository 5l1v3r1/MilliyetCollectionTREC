<DOC>
<DOCNO> 241617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sondun25.html </URL>
<DATE> 2004/05/21/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Tarihi mesajlar ABD Büyükelçisi, Talat'ın sözlerini onayladı 
</HEADLINE>
<TEXT>

     ABD'nin Güney Kıbrıs Büyükelçisi Michael Klosson, ilk kez, KKTC Başbakanı Mehmet Ali Talat'ı Başbakanlık makamında ziyaret etti. 
     Talat görüşmede, Kıbrıslı Türklere uygulanan ambargoların kaldırılmasını ABD'den bir kez daha istedi. 
     ''BM, ABD ve AB'nin tam destek verdiği Annan planına 24 Nisan'da yapılan referandumda yüzde 65 gibi büyük bir oranla onay veren Kıbrıs Türkünün izolasyonu hak etmediğini'' ifade eden Talat, Kıbrıs Türklerinin referandumda birleşik bir Kıbrıs'ın AB üyeliğine de ''evet'' dediğini kaydetti. Talat, ''Kıbrıslı Türkler, uluslararası topluluk tarafından dışlanmamayı beklemektedir'' dedi. 
     Kıbrıs Türkünün çözüm vizyonuna sahip olmaya devam ettiğini belirten Başbakan Talat, ''Çözüm vizyonumuzu kaybetmedik. Kıbrıslı Türklere sınırlamaların kaldırılması, sadece çözüm için ara adımlar olabilir. Kıbrıs Türkü adanın yeniden birleştirilmesini istiyor. Kıbrıs Türkü, Kıbrıs sorununun çözümünü istiyor, eşitliğini istiyor, haklarını istiyor, birleşik Kıbrıs Cumhuriyeti'nde eşit ortaklık hakkı istiyor'' diye konuştu. 
     Talat, Klosson'u Başbakanlık'ta görmekten mutluluk duyduğunu belirterek, ilk kez bir ABD Büyükelçisi'nin Başbakanlığı ziyaret ettiğine işaret etti. 
     ABD Büyükelçisi Michael Klosson ise, Talat'ın bu sözlerinin çoğuna katıldığını ifade ederek, Washington yönetiminin Kıbrıslı Türklere yönelik önlemler paketi üzerinde çalışmalarını sürdürdüğünü bildirdi. 
     Büyükelçi Klosson, paketin ne zaman hayata geçirileceği konusunda ise herhangi bir tarih vermedi. Bir çözüme ulaşılmasında Kıbrıs Türklerinin ekonomik olarak gelişmesinin önemine değinen ABD Büyükelçisi, değerlendirmelerin ardından alınacak önlemlerin duyurulacağını kaydetti. 
     Klosson, ziyaretini, Başbakan Talat'ın ABD'ye ziyaretinin devamı olarak gördüğünü açıkladı. 
     Kıbrıs'ta herkesin istediği kapsamlı çözüme henüz ulaşılamadığını ifade eden Klosson, ABD'de mevcut politikaların gözden geçirilmesi süreciyle ilgili olarak Talat'a bilgi vereceğini söyledi. 
     ABD Dışişleri Bakanı Colin Powell'ın tanınma politikasıyla ilgili bazı değişiklikler düşündüğünü söyleyen Klosson, ''Ancak Annan planının öngördüğü kapsamlı çözümü desteklemeye devam ediyoruz ve Kıbrıslı Türklerin ekonomik gelişmişliğine katkıda bulunarak adanın yeniden birleştirilmesini sağlamak üzerinde duruyoruz'' dedi. 
     
</TEXT>
</DOC>
