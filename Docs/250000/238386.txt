<DOC>
<DOCNO> 238386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sonsiy10.html </URL>
<DATE> 2004/05/08/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Sammerai "ABD'nin Irak'ta yaptığı zulmü Saddam Hüseyin'in yapmadı" 
</HEADLINE>
<TEXT>

     Irak Demokratik Halk Cephesi Genel Başkanı Alam Rasim El Sammerrai, ABD'nin Irak'ta yaptığı zulmü Saddam Hüseyin'in yapmadığını söyledi. 
     Sammerrai, Konya Gazeteciler Cemiyeti'nde, Irak Türkleri Kültür ve Yardımlaşma Derneği Konya Şube Başkanı Dr. Aydın Beyatlı ile birlikte düzenlediği basın toplantısında, Irak'a demokrasi getirmeyi vaat eden ABD'nin bugün Irak'ta kan ve gözyaşı akıttığını belirtti. 
     ABD'nin, kendisine direniş gösteren Felluce kentine, ağır uçaklar, silahlar ve tanklarla çok sayıda saldırı düzenlediğini, ancak bugüne kadar bir tek ABD askerinin bile kente girmeyi başaramadığını anlatan Sammerrai, ''Fakat bu saldırılarda Felluce'de çok sayıda ev yerle bir olmuş, 3 bin aile evini terk edip çadırlarda yaşamak zorunda kalmıştır'' dedi. 
     ABD'nin Felluce'ye yaptığı saldırılarını, yer yer direniş eylemleri yapan diğer kentlere yöneltebileceğini belirten Sammerrai, şunları kaydetti 
     ''ABD'nin Irak'ta yaptığı zulmü Saddam Hüseyin yapmadı. ABD'nin Irak'a getireceğini söylediğini demokrasi bu mu Düzenlenen saldırılar nedeniyle halen Felluce'de 400'e yakın çocuk öksüz ya da sakat kaldı. Türkiye, Irak halkının hem sınır komşusu hem de halkları aynı dine mensup ülkedir. İçecek su bile bulmakta sıkıntı çeken Iraklılar, Türkiye'yi kardeş gibi görüp, yardım beklemektedir. Özellikle Felluce kentinin ilaç ve tıbbi laboratuvar malzemesi ihtiyacını karşılamak için Türkiye'den yardım istiyoruz.'' Dr. Aydın Beyatlı ise bu konuda Konya'da yaptıkları yardım çağrısına, siyasi partilerin il başkanlıkları, meslek odaları, sendika temsilcilikleri ve çok sayıda derneğin olumlu yanıt verdiklerini söyledi. 
     Beyatlı, birkaç gün içinde, Irak'a gönderilmek üzere ilaç ve tıbbi malzeme konvoyunun Konya'dan yola çıkacağını, yardım miktarının çoğalması için hayırsever vatandaşlardan destek beklediklerini sözlerine ekledi. 
     Toplantıya, Konya'da faaliyet gösteren çok sayıda sivil toplum örgütü temsilcisi katıldı. 
     
</TEXT>
</DOC>
