<DOC>
<DOCNO> 240773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sontur06.html </URL>
<DATE> 2004/05/17/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
''Güven cinayeti'' zanlılarına tatbikat yaptırıldı 
</HEADLINE>
<TEXT>

     Tuzla'da İhsan Güven ile eşi Sibel Güven'in evlerinde öldürülmesine ilişkin yürütülen soruşturma kapsamında yakalanan yasadışı İBDA C örgütü üyesi 10 kişiden cinayette bizzat görev aldıkları öne sürülen 3'üne, olay yerinde tatbikat yaptırıldı. 
     İstanbul Terörle Mücadele Şube Müdürlüğü'nde sorgulanan zanlılardan Burhanettin Y, Emin K. ve Selim A, ''Akrep'' olarak bilinen zırhlı polis aracına bindirilerek, Güven çiftinin öldürüldüğü Tuzla İstasyon Caddesi Havuzlu Sitesi B Blok önüne getirildi. 
     Sıkı güvenlik önlemleri altında araçtan indirilen ve olayda ''tetik çektiği'' belirtilen Burhanettin Y, İhsan Güven ve eşi Sibel Güven'in öldürüldüğü 4. kattaki daireye çıkarılarak, cinayeti nasıl işlediği anlattırıldı. 
     Olay sırasında gözcülük yaptığı öne sürülen Emin K. ile aracı kullanan Selim A'nın ise blok önünde bilgilerine başvuruldu. 
     Tatbikatın ardından 3 zanlı, tekrar zırhlı araca bindirilerek, sorgularının tamamlanması için yeniden İstanbul Terörle Mücadele Şube Müdürlüğü'ne götürüldü. 
     
</TEXT>
</DOC>
