<DOC>
<DOCNO> 219684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/yasam/yas03.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
7.5 trilyon liralık 'it dalaşı' davası 
</HEADLINE>
<TEXT>

   8 yıl önce Ege'ye düşen F-16'nın pilotu şehit Yüzbaşı Nail Erdoğan'ın ailesinin Yunanistan aleyhine açtığı dava, AİHM'de kabul edildi... 
      BAHRİ KARATAŞ DHA 
   
   Sakız Adası açıklarında Türk ve Yunan savaş uçakları arasında 8 Ekim 1996'da yaşanan ve faciayla sonuçlanan 'it dalaşı' ile ilgili dava Avrupa'ya taşındı. 
   'İt dalaşı'nda bir Türk F - 16 savaş uçağı düşmüş, Pilot Yarbay Osman Çilekli kurtulmuş ancak Pilot Yüzbaşı Nail Erdoğan uçakla Ege'ye gömülmüştü. 
   Cesedi bulunamayan Erdoğan şehit kabul edildi. Yıllar sonra, Yunan dergisi Krama, Türk uçağını bir Yunan uçağının vurduğunu öne sürdü. 
   
   Ailesi AİHM'ye gitti 
   Şehit Erdoğan'ın Kayseri Karaözü beldesinde yaşayan annesi Selvi, kardeşleri Önder ve Bekir Erdoğan ile yakınları, olayı Avrupa İnsan Hakları Mahkemesi'ne AİHM götürdü. 
   
   Trilyonluk tazminat 
   Erdoğan Ailesi, Yunan hükümetinden 625 bin euro yaklaşık 1 trilyon 25 milyar lira manevi tazminat ve Erdoğan'ın cesedi ile uçağın bulunup çıkarılması için de ayrıca 4 milyon euro yaklaşık 6.5 trilyon lira istedi. 
   Davayı kabul eden AİHM 3. Dairesi, taraflara son delillerini sunması için süre verdi. 
   Erdoğan Ailesi'nin avukatı Mehmet Emin Keleş, Erdoğan'ın uçağını düşürdüğü öne sürülen Yunan pilotu Thanos Grivas hakkında da, "savaş ve harp hali yokken adam öldürdüğü" gerekçesiyle "cinayet" suçlamasıyla AİHM'ye yaptıkları başvurunun yanıtını da beklediklerini söyledi. 
   
   Prof. Çağlar Aile kazanır    İstanbul Üniversitesi Siyasal Bilgiler Fakültesi'nden Prof. Dr. Bakır Çağlar, Erdoğan Ailesi'nin davayı kazanmasının büyük olasılık olduğunu belirterek şöyle konuştu "Pilotun bir mezarı yok. Hak ihlali olduğu için 6 ay içinde dava açılması gerekiyordu. Ancak pilotun cesedi bulunamadığı için zaman önemli değil. Aile davayı kazanır." 
   
   
</TEXT>
</DOC>
