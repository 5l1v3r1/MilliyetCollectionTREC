<DOC>
<DOCNO> 249476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sontur16.html </URL>
<DATE> 2004/06/20/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Rize'deki öğretmen dayağı suçlaması, komplo çıktı... 
</HEADLINE>
<TEXT>

     Rize'de bir öğretmenin öğrencisini dövdüğü yolundaki iddiaların gerçek olmadığı anlaşıldı. Olayın, çocuğun burnunda çaklak olduğu ve ameliyat masrafından kurtulmak isteyen babasının ''çocuğum dayak yedi'' diye komplo kurmasından kaynaklandığı belirlendi. 
     Milli Eğitim İl Müdürlüğü yetkilileri, yaptıkları açıklamada, yaklaşık 1.5 ay önce, Niyazi-Hamide Başça'nın, merkeze bağlı Kömürcüler Köyü İlköğretim Okulu öğretmeni Tevfik Berber'in, 8 yaşındaki oğulları Fevzi'yi döverek burnunu kırdığı iddiasıyla Milli Eğitim Müdürlüğü'ne şikayette bulunduklarını anımsattılar. 
     Şikayet üzerine olayla ilgili soruşturma başlatıldığını ifade eden yetkililer, Milli Eğitim müfettişlerince yürütülen soruşturmanın tamamlandığını belirttiler. 
     Soruşturma sonunda öğretmen Tevfik Berber'in öğrencisini dövmediğinin tespit edildiğini kaydeden yetkililer, Fazlı Başça'nın daha önceden burnunda çatlak olduğunu, olay günü sınıf arkadaşıyla kavga ederken burnunun kanadığı ve Berber'in öğrencisine yardımcı olduğunun belirlendiğini söylediler. 
     Yetkililer, soruşturma sırasında Fevzi'nin babası Niyazi Başça'nın da ifadesine başvurulduğunu belirterek, Başça'nın ifadesinde, maddi sıkıntı çektiğini, oğlunun burnunun okulda arkadaşlarıyla kavga ederken çatladığı için okul müdüründen ameliyat ettirmesi talebinde bulunduğunu, olumsuz yanıt alınca parasızlık nedeniyle ''çocuğum dayak yedi'' diye komplo kurduğunu söylediğini kaydettiler. 
     Öte yandan, Fevzi Başça'nın burun ameliyatının, Sosyal Yardımlaşma ve Dayanışma Vakfı'nca yaptırıldığı bildirildi. 
     
</TEXT>
</DOC>
