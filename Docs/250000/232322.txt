<DOC>
<DOCNO> 232322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sonsiy11.html </URL>
<DATE> 2004/04/17/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
MHP'den AKP'ye Kıbrıs protestosu .. 
</HEADLINE>
<TEXT>

     MHP Ankara il örgütü yöneticileri ve bir grup üye, AK Parti'nin Kıbrıs konusundaki tutumunu protesto etmek amacıyla parti genel merkezi önüne siyah çelenk bıraktı. Siyah çelengi AK Parti Genel Merkezi önüne bırakmak isteyen MHP'lilere, AK Parti özel güvenlik görevlisinin çelengin konulacağı yer konusunda itiraz etmesi üzerine arbede yaşandı. Arbedenin büyümesini olay yerindeki güvenlik güçleri engelledi. 
     AK Parti önünde toplanan MHP'liler ellerindeki KKTC ve Türk bayrakları ile ''Kıbrıs Türk'tür, Türk kalacaktır'', ''Ne mutlu Türküm diyene'' sloganları attılar. 
     MHP Ankara İl Başkanı Emin Yazıcı siyah çelengi bırakmadan önce yaptığı basın açıklamasında, ''Türkiye Cumhuriyeti Devleti'ni 18 aydır idare edenlerin Kıbrıs davasını omuzlarında bir yük olarak gördüklerini ve 24 Nisan'da bu yükten kurtulmaya çalışmak istediklerini'' söyledi. 
     Annan Planı'nın, ''KKTC ve Türk halkı için tamamen bir teslimiyet ve yok etme belgesi olduğunu ve Türk düşmanı diplomatlarca hazırlandığını, kabulü için her türlü dayatmanın uygulamaya konulduğu bir plan olduğunu'' ifade eden Yazıcı, şunları kaydetti 
     ''AKP iktidarı ve işbirlikçileri ver kurtul, korosu kurarak Türk milletinin hassasiyetlerini hiçe sayarak mütareke basını ve medyası vasıtasıyla bu duruma ortak olmuşlardır. Bayrağı, milli marşı, Anayasası, seçilmiş meclisi ve kurumlarıyla yaşayan bir KKTC kurmayı başaran Kıbrıs Türk halkını ve onun önderi milli kahraman sayın Rauf Denktaş'ı da ihanete alet etmek için her türlü oyun ve entrikayı oynamaktadırlar. 
     Yüce Türk milletini Kıbrıs'ta oynanan oyunları bozmaya, vatanına, bayrağına, tarihine ve mukaddesatına sahip çıkmaya çağırıyoruz. AKP içinde kendini milliyetçi olarak tarif edenlere sesleniyoruz Eğer halen milliyetçiliğinizi muhafaza ediyorsanız, milliyetçiliğinizin gereğini yapınız, milletinizden ve bayrağınızdan utanmayınız.'' Basın açıklamasının ardından Emin Yazıcı ve bir grup MHP'li, üzerinde MHP Ankara il Başkanlığı yazılı olan ve iki yanında KKTC bayrağı bulunan siyah çelengi AK Parti Genel Merkezi'nin girişine bırakmak istedi. 
     Bunun üzerine AK Parti özel güvenlik görevlileri buna karşı çıkarak, garaj kapısının önüne bırakmalarını önerirken tartışma çıktı. Araya giren güvenlik güçleri çelengin giriş kapısına konulmasına izin verdi. 
     MHP'liler siyah çelengi kapıya bırakmak için yürürken, özel güvenlik görevlisinin itirazı üzerine yaşanan arbedede özel güvenlik görevlisi tartaklandı. 
     Yoğun güvenlik önlemlerinin alındığı AK Parti önünde çıkan arbedeye güvenlik güçleri müdahale etti. Çelengi kapıya bırakan MHP'liler tepki gösterdiler. 
     Çelengin bırakılmasının ardından Ankara İl Başkanı Yazıcı, yaptığı anonsta, protestonun sona erdiğini belirterek, İstiklal Marşı'nı okuyarak dağılmalarını istedi. 
     Bunun üzerine MHP'liler, önce ''Tuna nehri akmam diyor'' türküsünü ardından İstiklal Marşı'nı okuduktan sonra dağıldılar. 
     
</TEXT>
</DOC>
