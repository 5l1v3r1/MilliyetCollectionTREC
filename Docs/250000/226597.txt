<DOC>
<DOCNO> 226597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sonsiy11.html </URL>
<DATE> 2004/03/29/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Sandık başkanları oy çuvallarının üzerinde uyudu... 
</HEADLINE>
<TEXT>

     Bolu'da oy pusulasını teslim etmek isteyen sandık başkanları zaman zaman izdihama neden oldu. Oy pusulasını teslim etmek için beklerken yorgun düşen sandık başkanları oy pusulalarının üzerinde uyudular. 
     Bolu'da oy verme işleminin dün saat 17.00'de sona ermesinden sonra, açılan sandıklarda bulunan oy pusulalarını sayan sandık başkanları aynı anda oylarını İl Seçim Kurulu'na teslim etmek istedi. 
     Oy pusulalarını bir an önce teslim etmek isteyen sandık başkanları İl Seçim Kurulu'nun bulunduğu Bolu Adliye koridorlarında, uzun kuyrukların oluşmasına neden oldular. 
     Oy pusulalarının teslimi aşamasında, yaşanan izdiham sonrasında, oy pusulalarını teslim alan görevlilerle, sandık başkanları arasında tartışmalar yaşanmaya başlayınca, polis ekipleri çağrıldı. 
     
     ''YORGUN DÜŞTÜLER'' 

     Oy pusulalarını teslim etmek için 4-5 saat kuyrukta bekleyen sandık başkanları, oluşan kuyruklara tepki göstererek, ''Saatlerdir yorgun ve aç ayakta bekliyoruz. Organizasyon hatası yüzünden oy pusulalarını saatlerdir teslim edemedik'' dediler. 
     Saatlerdir ayakta bekleyen bazı sandık başkanları ise, yorgunluğa yenik düşerek, oy pusulalarının üzerinde uyudular. 
     Bolu Adliyesi'nde bulunan Asliye Ceza Mahkemesi'ne ait 2 duruşma salonu basın merkezi ve seçim bilgi işlem merkezine dönüştürüldü. Seçim sonuçlarını bilgisayara aktaran görevliler ve basın mensupları, mahkeme heyetinin oturduğu yerleri kullanınca ortaya ilginç görüntüler çıktı. 
     Bolu'da oy kullanan bedensel engelli seçmenler, oy kullandıkları binalarda özürlü merdivenleri yer almadığı için oylarını görevliler ve yakınlarının yardımıyla kullandılar. 
     
</TEXT>
</DOC>
