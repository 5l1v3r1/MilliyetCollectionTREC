<DOC>
<DOCNO> 224737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sondun20.html </URL>
<DATE> 2004/03/23/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
İsrail'de yüksek güvenlik alarmı 1 ay sürecek 
</HEADLINE>
<TEXT>

     İsrail'in Hamas lideri Şeyh Ahmed Yasin'i öldürmesinden sonra geçtiği yüksek alarm düzeyinin bir ay sürebileceği bildirildi. 
     Haaretz gazetesinin internet sitesinde yer alan habere göre, Tel Aviv Emniyet Müdürü Yosi Sebdon, çok zor bir ay geçireceklerini ve alarm düzeyinin bir aydan önce düşürülmesini beklemediğini söyledi. 
     İsrail ordu radyosu da, olası Hizbullah saldırısına karşı Lübnan sınırında ve yakın kent merkezlerinde güvenlik önlemlerinin artırıldığını duyurdu. 
     Radyonun haberinde, İsrail Savunma Güçleri Kuzey Komutanlığı'nın, Hizbullah'ın kuzey sınırına saldırılarını sürdürmesi halinde, saldırılara karşılık verme kararı aldığı belirtildi. 
     Haberde, İsrail ordusunun, Lübnan'ın Irak savaşında ve 2001'deki Batı Şeria operasyonunda olduğu gibi ''Hizbullah'ı dizginlemesini'' beklediği kaydedildi. 
     Felç olması nedeniyle tekerlekli sandalyeye mahkum olan Şeyh Yasin, dün sabah namazı çıkışında füze saldırısıyla öldürülmüştü. Suikastin ardından Hamas, Hizbullah ve El Aksa Şehitleri Tugayı intikam alacakları tehdidinde bulunmuştu. 
     İsrail kabinesinin geçen yıl Şeyh Yasin'i öldürme kararı aldığı, kısa bir süre önce 10 kişinin öldüğü Aşhod'daki intihar saldırısının ardından geçen Salı günü kararın gözden geçirilerek uygulamaya konulduğu belirtiliyor. 
     
</TEXT>
</DOC>
