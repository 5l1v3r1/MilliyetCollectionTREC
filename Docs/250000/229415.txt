<DOC>
<DOCNO> 229415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sontur39.html </URL>
<DATE> 2004/04/07/ </DATE>
<TIME> 19.54 </TIME>
<AUTHOR>  </AUTHOR>
<HEADLINE>
Adana - İstanbu seferini yapan mavi trene bomba ihbarı... 
</HEADLINE>
<TEXT>

     Adana-İstanbul arasında sefer yapan Mavi Trene bomba konulduğu ihbarı üzerine, trenin, Niğde'nin Ulukışla İlçesi'nde bekletildiği bildirildi. 
     AA muhabirinin aldığı bilgiye göre, Devlet Demir Yolları Ulukışla Gar Müdürlüğü'nü telefonla arayan bir kişi, 61125 sefer sayılı İç Anadolu mavi trenine, bomba konulduğunu ihbar etti. 
     Bunun üzerine, Adana'dan İstanbul'a giden tren, Ulukışla İstasyonu'nda durduruldu. Trende bulunan 90 yolcu, vagonlardan indirildi. 
     Yetkililer, trenin güvenlik kordonuna alındığını, Niğde'den gelecek bomba uzmanlarının vagonlarda inceleme yapacaklarını belirttiler. 
     
     MAVİ TREN'E YAPILAN BOMBA İHBARI ASILSIZ ÇIKTI 

     Adana-İstanbul arasında sefer yapan Mavi Tren'e bomba konulduğu ihbarının asılsız çıktığı öğrenildi. Ulukışla İlçesi'nde bekletilen Mavi Tren, İstanbul yönüne hareket etti. 
     AA muhabirinin aldığı bilgiye göre, Devlet Demir Yolları Ulukışla Gar Müdürlüğü'nü telefonla arayan bir kişinin yaptığı bomba ihbarı üzerine, Niğde'nin Ulukışla İlçesi'nde yaklaşık 2 saattir bekletilen Mavi Tren'de bomba imha uzmanları arama yaptı. 
     Niğde'den gelen uzmanlar, trende herhangi bir patlayıcıya rastlamadı. 
     Ulukışla garında bekletilen Mavi Tren, daha sonra İstanbul yönüne hareket etti. 
     Yetkililer, Mavi Tren'in geldiği Bozantı-Ulukışla Demiryolu hattında da jandarma ekiplerince bomba incelemesi yapıldığını bildirdi. 
     
</TEXT>
</DOC>
