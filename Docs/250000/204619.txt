<DOC>
<DOCNO> 204619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sonspo07.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim, Denizli ve Güneş'in en zor yılı 2003... 
</HEADLINE>
<TEXT>

     Futbolda ve basketbolda başarılı Türk antrenörleri, zor günler yaşıyor. 
     Türk futbol tarihinde ilklere imza atan Fatih Terim, Şenol Güneş ve Mustafa Denizli, kötü günler geçiriyor. 
     Basketbolda da A Milli Takım'ı tarihinde ilk kez Avrupa 2. yapan teknik heyetten başantrenör Aydın Örs ile antrenörler Çetin Yılmaz ve Tolga Öngören, şu anda takım çalıştırmıyor. 
     
     "İMPARATOR"UN İSTİFASI İSTENDİ 
     Fatih Terim, geçen sezon geri döndüğü Galatasaray'ın başında bir türlü istediği başarıyı yakalayamayınca, 2003-2004 sezonunun 16. haftasında alınan Trabzonspor yenilgisinin ardından ilk defa bir grup taraftar Terim'in istifasını istedi. 
     Terim, Türk futbol tarihinde birçok önemli başarılara imza attı. A Milli Futbol Takımı'nı ilk kez 1996'da Avrupa Şampiyonası finallerine taşıyan Terim, 1993'de de Fransa'da düzenlenen Akdeniz Oyunları'nda Olimpik Milli Takımı birincilik kürsüsüne çıkararak, altın madalya kazandırdı. 
     1996-97 sezonunda Galatasaray'ın başına gelen Fatih Terim, üst üste 4 kez şampiyon olan ilk ve tek takım olarak sarı-kırmızılıları Birinci Futbol Ligi tarihine geçirdi. 
     1999-2000 sezonunda Fatih Terim yönetiminde UEFA Kupası'nı kazanan Galatasaray, Türk futbol tarihinde Avrupa'da kupa kazanan ilk ve tek takım oldu. 
     Terim, Milli takımda ve özellikle 4 yıl görev yaptığı Galatasaray'da tarihi başarılarla sporseverler tarafından ''İmparator'' lakabıyla anılmaya başlandı. 
     2000-2001 sezonunda görev yaptığı İtalya'nın AC Fiorentina takımından sezon ortasında istifa eden Terim, 2001-2002 sezonunda AC Milan'ı çalıştırırken, hiç beklemediği bir anda İstanbul'da Swissotel'de 5 Kasım Pazartesi günü iş dünyasına verdiği ''Takımdaşlık Felsefesi'' konulu konferansın arasında telefonla görevine son verildiğini öğrendi. 
     Geçen sezon tekrar Galatasaray'a dönen Terim, büyük başarılar yaşadığı sarı-kırmızılı takımda şu anda kötü günler geçiriyor. 
     
     GÜNEŞ DE SIKINTILI 
     Letonya'ya elenen Türkiye, Portekiz'deki Avrupa Şampiyonası'na gidemeyince Milli Takımlar Teknik Direktörü Şenol Güneş'in de istifası istendi. 
     A Milli Futbol Takımı'nda göreve 2000 yazında başlayan Güneş, 17. Dünya Kupası'nda elde edilen üçüncülükle tarihe altın harflerle geçti. UEFA'nın resmi internet sitesinde düzenlenen ankette 2002'nin en iyi teknik adamı seçilen Şenol Güneş, milli takımın başında en fazla galibiyet elde eden teknik adam rekorunu da elinde bulunduruyor. 
     Şenol Güneş, haziran ayında Fransa'da yapılan 6. FIFA Konfederasyon Kupası'nda da ay-yıldızlı ekibi üçüncülüğe taşıdı. 
     Türkiye'nin Letonya ile yapılan baraj maçlarında rakibine elenmesi büyük şaşkınlık yaratırken, bazı taraftarlar ve spor yazarları Şenol Güneş'in istifa etmesi istedi. Güneş'in sözleşmesi 2004 Mayıs ayında sona eriyor. 
     
     DENİZLİ 2. LİG'DE DÜŞÜŞTE 
     İkinci Lig A Kategorisi'nde Mustafa Denizli'nin çalıştırdığı Vestel Manisaspor, iyi başladığı ligin ilk yarısını arka arkaya aldığı yenilgilerle 5. sırada tamamladı. 
     Mustafa Denizli de Galatasaray, milli takım ve Fenerbahçe'de başarılı sonuçlar aldı. 
     Denizli'nin ilk yılında Galatasaray, 1988-89 sezonunda Avrupa Şampiyon Kulüpler Kupası'nda Türk futbol tarihinde yarı finale çakın ilk Türk takımı oldu. Sarı-kırmızılılar, Denizli yönetiminde 1991-92 sezonunda ise Avrupa Kupa Galipleri Kupası'nda çeyrek finale yükseldi. 
     Mustafa Denizli, milli takımı 2000 Avrupa Şampiyonası'na taşırken, Denizli yönetimindeki Türkiye, bu şampiyonada ilk kez çeyrek final sevinci yaşadı. 
     2000-2001 sezonu için Fenerbahçe'nin teknik direktörlüğüne getirilen Denizli, 5 yıl sonra sarı-lacivertlilere şampiyonluk sevinci yaşatırken, lig tarihinde Fenerbahçe'yi şampiyon yapan ilk ve tek Türk teknik direktör oldu. Denizli yönetimindeki Fenerbahçe, ayrıca ligde kendi sahasında 24 maç üst üste kazandı. 
     2001-2002 sezonunda Avrupa Şampiyonlar Ligi'nde ve Türkiye Kupası'nda başarısız olan Fenerbahçe, ligde de üst üste kötü sonuçlar alınca 24 Aralık Pazartesi günü Fenerbahçe yönetimi ''oybirliği'' ile Mustafa Denizli'nin görevine son verdi. 
     Geçen sezon takım çalıştırmayan Denizli, bu sezon Vestel Manisaspor'u Birinci Süper Lig'e çıkarmak için Ege temsilcisinin başına geçti. Lige iyi başlayan Denizli'nin Vestel Manisaspor'u son haftalarda aldığı üst üste yenilgilerle ilk yarıyı 17 maçta 9 galibiyet, 2 beraberlik ve 6 yenilgiyle 5. sırada bitirdi. 
     
     POTANIN BAŞARILI ANTRENÖRLERİ İSTİFA ETTİ 
     Basketbolda milli takımı Avrupa 2. yapan başantrenör Aydın Örs ve antrenörler Çetin Yılmaz ve Tolga Öngören, şu anda takım çalıştırmıyor. 
     Örs, Yılmaz ve Öngören yönetiminde 2001 yılında Türkiye'de yapılan Avrupa Şampiyonası'nda tarihinde ilk kez Avrupa ikincisi olan milli takım, Dünya Şampiyonası finallerinde de ilk kez mücadele etme hakkını kazandı. 
     Öngören, Dünya Şampiyonası öncesinde milli takımı bırakıp, Ülkerspor ile anlaşırken, ABD'deki 14. Dünya Şampiyonası'na milli takımın başında giden Örs ve Çetin Yılmaz, ''12 Dev Adam'' 9. olunca, eleştirilmeye başlandı. Daha sonra 33. Avrupa Erkekler Basketbol Şampiyonası finallerinde A Milli Takım, ilk 8'e kalamayınca, Aydın Örs ve Çetin Yılmaz görevlerinden istifa etti. 
     Ülkerspor Antrenörü Tolga Öngören ise takımının Avrupa Ligi'nde PAU Orthez yenilgisinin ardından istifasını verdi. 
     
</TEXT>
</DOC>
