<DOC>
<DOCNO> 222237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/soneko23.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Tekel maddelere yapılan ufak zamlar caydırıcı oluyor 
</HEADLINE>
<TEXT>

     Maliye Bakanı Kemal Unakıtan, TEKEL maddelerinin sağlığa zararlı olduğunu, bu ürünlere gelen zamların caydırıcı etki yaptığını söyledi. 
     Özel bir uçakla Denizli'ye gelen Unakıtan, AK Parti Denizli Belediye Başkanı Adayı Nihat Zeybekçi ile Sevindik Mahallesi'ndeki seçim bürosunun açılışını yaptı. 
     Burada bir konuşma yapan Unakıtan, ülkenin çok kısa bir sürede hızlı bir gelişme süreci içine girdiğini söyledi. Unakıtan, ''Saatte 20 kilometre hızla giden araca binemeyen Başbakan'dan, aynı günde bir Ağrı'da bir de Tekirdağ'da olan bir Başbakan'a geçiş yaptık. Bizim Başbakanımız hızı, dinamizmi ve aktifliği ile Türkiye'yi en ileriye taşıyor. Seçimlerin sonucunu da bu aradaki fark gibi olacak'' diye konuştu. 
     Seçim bürosu açılışı sonrası kentin sokaklarında yürüyen ve esnafı ziyaret eden Unakıtan, bir esnafın TEKEL zamları ile ilgili sorusuna, ''Biz ne doğalgaza ne de benzine zam yapıyoruz. TEKEL maddeleri zaten sağlığa zararlı, biliyorsunuz üzerinde de yazıyor. 4. Murat gibi tamamen yasakladığımız da yok. Ufak ufak zamlar caydırıcı oluyor ve işi hallediyoruz'' diye cevap verdi. 
     Unakıtan, Denizli Platformu üyeleriyle düzenlenen toplantıya katıldı, Zeybekçi'nin firması Turkuaz Tekstil'i ziyaret etti ve özel uçakla Denizli'den ayrıldı. 
     
</TEXT>
</DOC>
