<DOC>
<DOCNO> 221939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/spor/yercan.html </URL>
<DATE> 2004/03/13/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Kaplan rotada 
</HEADLINE>
<TEXT>

   
   Çok değil, 3 - 5 hafta öncesine kadar bir türlü çözemediği derdi, en büyük problemiydi maç kazanamamak Trabzonspor'un... Her şey yolunda giderken nedeni belli olmayan bir "duraklama dönemine" girmiş, bir anda iddialı olduğu zirveden inmişti. Ziya Doğan'ın dümene oturmasıyla tekrar rotasına giren Bordo - Mavili ekip son haftalardaki çıkışıyla hem bu kötü gidişe "dur" dedi, hem de kazanmasını öğrendi. 
   Samsunspor, Beşiktaş derken peş peşe gelen farklı galibiyetlerle moral bulan ve şampiyonluk yarışına tekrar dahil olan Trabzonspor için Başkent'teki Ankaragücü maçı mutlaka üç puanla geçilmesi gereken bir engeldi. Böylesi zorlu bir deplasmanda Ziya Doğan, sol kanattaki iki etkili silahı Maxim ve Volkan'dan kart cezaları nedeniyle yoksun kalmış, elindeki alternatiflerden Emre Toraman ile bu açığını kapatmaya çalışmıştı. Toraman'dan boşalan sağ kanatta da uzun süre sonra ilk onbirde kendisine yer bulan "yetenekli yedek" Yattara'ya klasını göstermesi için şans doğdu. 
   Gökdeniz Tolga'nın, Fatih de Hakan Kutlu'nun markajından kurtulamayınca Bordo - Mavili ekip pozisyon açısından oldukça kısır bir ilk yarı yaşadı. Devre sona ererken Yattara'nın nefis pasıyla buluşan Emre Toraman, plase bir vuruşla takımını rahatlatan golü Ankaragücü filelerine gönderdi. 
   Karşılaşmanın ikinci yarısında oyunun kontrolünü elinden bırakmak istemeyen Trabzonspor, ev sahibi Ankaragücü'nü defansın da desteğiyle orta sahada karşılayarak gol yollarını tıkadı. Sarı - Lacivertli ekibin beraberlik golü için saldırdığı dakikalarda Fatih Tekke'nin ayağından kazandığı topla rahatlayan Trabzonspor elde ettiği bu avantajı koruyabilmek için defansa çekilince gereksiz bir strese girdi ve maçın son bölümlerinde ciddi sıkıntılar yaşadı. Zor da olsa Başkent deplasmanından da üç puan çıkarmayı başaran "Karadeniz Kaplanları" lig sonuna kadar zirve yarışının iddialı takipçilerinden biri olacağını kanıtladı. 
   Karşılaşmanın hakemi İsmet Arzuman kaçırdığı bir - iki pozisyonun dışında maçın kaderini etkileyecek önemli bir hata yapmadı ve başarılı bir yönetim gösterdi. 
   
      
   
</TEXT>
</DOC>
