<DOC>
<DOCNO> 234282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/guncel/gun04.html </URL>
<DATE> 2004/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bugünden itibaren 'bazı' bilgiler özgür 
</HEADLINE>
<TEXT>

   Bilgi Edinme Yasası bugün yürürlüğe girdi. Vatandaş kamu kurumlarından 'sır' nitelikli olanlar hariç bilgi isteyebilecek 
      GÖKÇER TAHİNCİOĞLU Ankara 
   
   Bilgi Edinme Yasası altı aylık hazırlık süresinin ardından bugün yürürlüğe girecek. Vatandaşlar, Yüksek Askeri Ş ra YAŞ ve H kimler ve Savcılar Yüksek Kurulu HSYK dahil istedikleri kamu kurumlarından harcama, ihale, personel politikasına kadar işlemlerini sorabilecek. Ancak Devlet Sırları Kanunu'nu yasalaşmadığı için kurumlar "sır" kavramının ardına sığınarak bazı bilgileri vermeyebilecek. 
   Kanuna göre, tüm Türk vatandaşları ve tüzel kişiler, kamu kurum ve kuruluşları ile kamu kurumu niteliğindeki meslek kuruluşlarından bilgi isteyebilecek. Bilgi istenen kuruma hitaben yazılacak dilekçede, başvuru sahibinin adı, soyadı, imzası, adresi ve kurumdan hangi bilginin istenileceği bulunacak. Dilekçeler, elden, faks ya da internet yoluyla gönderilebilecek. 
   İstenen bilginin, ilgili kurumun elinde bulunması halinde, kurum 15 gün içinde belgenin aslının incelenmesini, örneğinin alınmasını sağlayacak. Ancak bunun için başvurandan "erişim ücreti" alınacak. Birden fazla kurumu ilgilendiren bir bilgi istenmişse, kurumun yanıt süresi 30 gün olacak ve tüm kurumların "uygundur" görüşü vermesi gerekecek. 
   Ülkenin ekonomik çıkarlarını ilgilendiren, istihbari, soruşturma konusu, özel hayatı etkileyen, güvenliği tehlikeye sokacak, ticari sır nitelikli bilgiler verilmeyecek. 
   Gizlilik dereceli bilgilerle, özel uğraş harcaması gereken bilgiler de başvurana verilmeyebilecek. Devlet Sırları Kanunu henüz yasalaşmadığından, sır kavramının sınırları belli olmadığı için kurumlar birçok bilgi istemini bu gerekçeyle reddedebilecek. 
   
   İtiraz hakkı var 
   Bilgi istemine ret yanıtı verilenler, Bilgi Değerlendirme Kurulu'na itirazda bulunabilecek. İtiraz da reddedilirse, yargıya başvurulabilecek. 
   Kurumlar, bünyelerinde bilgi edindirme birimleri oluşturacak. 
   YAŞ, HSYK gibi kararları yargı denetimi dışında olan kurumların işlemlerinden zarar görenler de nedenini sorabilecek. 
   
   
   
</TEXT>
</DOC>
