<DOC>
<DOCNO> 200559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sondun19.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'da Putin'in desteklediği BRP oyların yüzde 37'sini aldı 
</HEADLINE>
<TEXT>

     Rus parlamentosunun alt kanadı Duma seçimlerinde oyların yüzde 90'dan fazlası sayılırken, Devlet Başkanı Vladimir Putin'in desteklediği Birleşik Rusya Partisi BRP oyların yaklaşık yüzde 37'sini aldı. 
     Seçimlerde ciddi kan kaybına uğrayan Komünist Parti ise oylarını bir önceki seçime göre artıran aşırı Milliyetçi Vladimir Jirinovski'nin Liberal Demokrat Partisi ile ikincilik için yarışıyor. 
     Uzmanlar, Putin'in bu sonuçlarla ikinci dönem devlet başkanlığını garantilediğini belirtirken, BRP ve müttefiklerinin parlamentoda üçte ikilik çoğunluğu sağlaması halinde anayasayı değiştirme gücüne de sahip olacağını, böylece anayasada aynı kişinin en fazla 2 dönem devlet başkanlığı yapabileceği maddesinin değiştirilerek, Putin'e 3. dönem devlet başkanlığı yolunun açılabileceğini belirtiyor. 
     Komünizmin çökmesinden bu yana 4. kez yapılan Duma seçimlerinde parti adayları 450 sandalyenin yarısı için yarışırken, kalan 225 sandalye için de bireysel adaylar yarıştı. 
     Rusya Merkezi Seçim Komisyonu'nun yaptığı açıklamaya göre, oyların yüzde 90.58'lik bölümü sayılırken, partilerin aldığı oy dağılımı şu şekilde sıralandı 
     -BRP yüzde 36.8, -Komünist Parti yüzde 12.7, -Liberal Demokratik Parti yüzde 11.8, -Anavatan Bloğu yüzde 9, -Yabloko yüzde 4.3, -Sağ Güçler Birliği yüzde 3.9, -Tarım Partisi yüzde 3.8. 
     
     KP'NİN HAYAL KIRIKLIĞI 
     Seçimde en büyük hayal kırıklığını geçmişte Duma'nın en büyük gücü olan ve Kremlin'e yönelik her zaman tehdit olarak görülen Komünist Parti yaşadı. 
     Komünist Parti, 1999 yılında yüzde 24.3 oranında oyla 113 milletvekiline sahipken, bu seçimde yüzde 12.7 oy oranıyla 41 milletvekili çıkarabileceği tahmin ediliyor. 
     Putin'e muhalif olan liberal partiler de, yüzde 5 barajının altında kalırken, Merkezi Seçim Komisyonu Başkanı Aleksandır Veznikov, düzenlediği basın toplantında son rakamlara göre BRP'nin 117 milletvekili çıkarabileceğini söyledi. 
     Veznikov, Komünist Parti'nin 41, Jirinovski'nin liderliğini yaptığı Liberal Demokratik Parti'nin 38 ve Anavatan Bloğu'nun da 29 milletvekili çıkarabileceğini belirterek, oyların tamamının sayılması halinde partilerin milletvekillerinde 2 kişilik değişiklikler olabileceğini söyledi. 
     Merkezi Seçim Komisyonu Başkanı Veznikov, bir gazetecinin sorusu üzerine de şu anda yüzde 4.3'lük oy oranına sahip Yabloko'nun barajı geçme şansının çok zor olduğunu kaydetti. 
     Putin'in muhaliflerinden Yabloko ve Sağ güçler Birliği parlamento dışında kalırken, parlamentoda önceki dönem Putin'i destekleyen Jirinovski'nin Liberal Demokratik Partisi ve BRP ile ittifak yapmaya hazır olduğunu açıklayan Anavatan Bloğu'nun yer alması bekleniyor. Putin ise Duma'da 209 milletvekilinin desteğini şu anda sağlama almış durumda bulunuyor. 
     Seçimde 250 kişilik bireysel adayların da açıklanmasından sonra bu rakamın çok daha yükseğe çıkması beklenirken, Jirinovski'nin bireysel adaylarda önemli oranda milletvekilini yanına çekebileceğine, BRP yanlısı bireysel adayların da sayısının çokluğuna dikkat çekildi. 
     Gözlemciler, Anavatan Bloğu'nun da Putin tarafından Komünist Parti'nin oylarını bölmesi için oluşturulduğunu belirtiyorlar. 
     Komünist Parti lideri Gennadi Züganov, sonuçların açıklanmasından sonra seçimleri ''utanç verici maskaralık'' şeklinde değerlendirirken, Yabloko lideri Grigori Yavlinski devlet başkanlığı yönetiminin BRP'ye zafer kazandırmak için tüm olanaklarını kullandığını belirterek, ''Otoriter bir rejim altında yaşıyoruz'' dedi. 
     Siyasi uzmanlar, gelecek yıl Mayıs ayında yapılacak devlet başkanlığı seçiminde Putin'in karşısında başka bir adayın tutunmasının çok zor olduğunu belirterek, Putin'in yolsuzluklara ve oligarklara yönelik katı tavrının halktan destek gördüğünün seçim sonuçlarıyla ispatlandığını kaydettiler. 
     Rusya'da ekonomik dengesizliğin artması, Komünist Parti'yi çekim merkezi haline getirirken, Züganov'un aday listelerinin dörtte birini aralarında Rusya'nın en büyük petrol şirketi Yukos'un hissedarının da bulunduğu işadamlarına ayırması partinin sadık tabanında büyük tepki toplamıştı. 
     Rusya'da halkın büyük çoğunluğu, yoksulluklarının en önemli nedeni olarak oligarkları görüyorlar. Halk, oligarkların kısa bir sürede ülkenin doğal kaynaklarını çalarak zengin olmakla suçluyor. 
     Putin'in seçimlerden önce oligarkların en ünlüsü Rusya'nın en büyük, dünyanın da 4. büyük petrol şirketi olan Yukos'un eski başkanı Mihail Hadarkovski'nin üstüne gitmesi halktan olumlu tepki toplarken, Züganov'un bu konuda net bir politika ortaya koymaması ve Hadarkovski'den maddi yardım aldığı iddialarına tatmin edici yanıt vermemesi Komünist Parti'deki düşüşü hızlandıran önemli etkenlerden biri olmuştu. 
     Züganov, partisinden aday olan işadamlarıyla ilgili yaptığı açıklamada, ''Onlar Rusya'nın kalkınmasında önemli rol oynayacaklar'' demekle yetinmişti. 
     
     DOKUNULMAZLIK 
     Çeşitli yolsuzluklarla suçlanan işadamları için Duma'ya kapağı atıp dokunulmazlık almak tek çare olarak görülüyor. 
     Hemen hemen her partinin listesinde milletvekilliğine aday olan işadamlarının, Duma'daki oylamalar sırasında partilerinin tercihinden ziyade kendi çıkarları doğrultusunda hareket etmelerine sıkça rastlanıyor. 
     Halk, Hadarkovski'nin arkasında başta ABD olmak üzere Batı ve ünlü spekülatör George Soros'u görünce seçimlerde tercihlerini milliyetçi partilerden yana koydu. Halkın milliyetçi partilere yönelmesindeki en büyük etkenlerden birini de sivillere yönelik intihar saldırıları oluşturuyor. 
     Siyasi gözlemciler, Çeçenistan sınırında bir yolcu trenine düzenlenen bombalı saldırıda 42 sivilin hayatını kaybetmesinin milliyetçi partilerin oylarının artmasına neden olduğunu savunurken, Jirinovski dün yaptığı açıklamada, ''Ne kadar fazla tren patlatılırsa Kremlin'e o kadar daha çabuk gideriz'' demişti. 
     
</TEXT>
</DOC>
