<DOC>
<DOCNO> 212728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/sonspo02.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor zorlu viraja giriyor... 
</HEADLINE>
<TEXT>

     Konyaspor, hafta sonunda Diyarbakırspor ile yapacağı maçın ardından sırasıyla Türkiye Kupası'nda Trabzonspor ile deplasmanda, ligde ise Gaziantepspor ile kendi evinde, Galatasaray ile de İstanbul'da karşılaşacak. 
     İkinci yarıya iyi biçimde hazırlanan ve yeni teknik direktörleri Tevfik Lav ile bu yarıya iyi bir başlangıç yapan Konyaspor, ligde Trabzonspor'u deplasmanda 3-0, Elazığspor'u kendi sahasında 2-0, Türkiye Kupası'nda da Bursaspor'u Bursa'da 1-0 yendi. 
     Ligde ilk 10 içinde yer almayı, Türkiye Kupası'nı da Konya'ya getirmeyi hedefleyen yeşil-beyazlı ekip, gelecek hafta deplasmanda yapacağı Diyarbakırspor maçıyla birlikte zorlu bir viraja girecek. 
     Tatil dönüşü olması nedeniyle uçakların tamamıyla dolu olması yüzünden zorunlu olarak karayoluyla Diyarbakır'a gidecek olan Konyaspor, yine uçak olmadığı için Türkiye Kupası maçı için de karayoluyla Trabzon'a geçecek. 
     Yol yorgunu sahaya çıkacak yeşil-beyazlı futbolcular, yorgunluğu üzerlerinden atamadan Konya'da Gaziantepspor'u konuk edecek. Tam dinlenecekleri sırada deplasmanda yapacakları Galatasaray maçının stresine girecek olan Konyaspor, yoğun bir tempoyla bu maça hazırlanacak. 
     Kulüp başkanı Mehmet Köseoğlu, bu zorlu virajı atlatabilecekleri güçte olduklarını ifade ederek, ''Birinci Süper Lig'de oynuyorsak bu tempoya ayak uydurmak zorundayız. Önümüzdeki zor günleri en az kayıpla atlatmayı hedefliyoruz'' dedi. 
     
     YÜZLER GÜLÜYOR 

     Konyaspor'da, kendi sahasında karşılaştığı Elazığspor'a karşı alınan galibiyetin sevinci yaşanıyor. 
     Kulüp futbol şubesi sorumlusu ve basın sözcüsü İbrahim Kaplan, ikinci yarıya istikrarı yakalama ve başarıya ulaşma hırsıyla çok iyi başladıklarını kaydetti. 
     İyi oynamalarına karşın ilk yarıda bir türlü alamadıkları galibiyetlere ikinci yarıda ulaşmanın mutluluğu yaşadıklarını vurgulayan Kaplan, şunları söyledi 
     ''Elazığspor'un, alt sıralardan kurtulmak amacıyla kazanmak için sahaya çıkacağını biliyorduk. Futbolcular ve teknik heyet de maç hazırlıklarını bu doğrultuda yaptı. Sahaya çıktığımızda ilk dakikalardan itibaren rakibi kendi sahasına hapsettik. Etkili oyunumuzla ilk yarıda bulduğumuz 2 golle galibiyete ulaşmayı bildik.'' Kaplan, umutlu girdikleri ikinci yarıda üstüste 2. galibiyeti almalarının yönetim, teknik heyet ve futbolcuların moralini yükselttiğini ifade ederek, bu çıkışın süreceğini ve hedefledikleri noktaya ulaşacaklarını bildirdi. 
     
</TEXT>
</DOC>
