<DOC>
<DOCNO> 201689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sontur11.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılbaşından itibaren trafik cezaları yüzde 28,5 artıyor... 
</HEADLINE>
<TEXT>

     Emniyet Genel Müdür Yardımcısı ve Emniyet Genel Müdür Sözcüsü Feyzullah Arslan, bu yıl yapılan trafik denetlemelerinde 263 trilyon 432 milyar liralık ceza kesildiğini belirterek, ''Yılbaşından itibaren trafik kurallarına uymayanlara yüzde 28.5 daha fazla ceza uygulanacak' dedi. 
     Arslan, kırmızı bültenle aranan Uzanlar ile ilgili kendilerine gelen bilgilerin resmi teyidinin alınamadığını açıkladı. 
     Gaziantep Emniyet Müdürlüğü görevine atandığı için bu hafta son olarak düzenlediği basını bilgilendirme toplantısında konuşan Arslan, toplum destekli polis çerçevesinde oluşturdukları ''basın sözcülüğü görevini'' yaklaşık 2 yıldır sürdürdüğünü hatırlattı. 
     Hizmetlerini bundan böyle Gaziantep ilinde sürdüreceğini belirten Arslan, 4 Aralık 2003 tarihinde yayınlanan tebliğ ile yılbaşından itibaren trafik cezalarının 28.5 oranında arttırıldığını kaydetti. 
     Yeni uygulamada, kırmızı ışık ihlalinde bulunan sürücülere uygulanan cezanın 64 milyon 700 bin liradan 83 milyon 100 bin liraya, hız sınırını yüzde 30 aşanlara uygulanan 131 milyon 900 bin liralık cezanın 169 milyon 400 bin liraya, emniyet kemeri kullanmayanlara uygulanan 32 milyon 100 bin liralık cezanın 41 milyon 200 bin liraya çıktığını vurgulayan Arslan, uyuşturucu veya keyif verici madde kullanan sürücülerin de yılbaşından itibaren 532 milyon 600 bin liralık ceza yerine 684 milyon 300 bin lira para cezası ödeyeceklerini söyledi. 
     Bu yılın ilk 10 ayında trafik denetlemeleri sırasında kurallara uymadığı tespit edilen araçlara toplam 263 trilyon 432 milyar liralık ceza uygulandığını ve 4 milyon 833 bin 615 adet ceza tutanağı düzenlendiğini ifade eden Arslan, cezaların 20 trilyonunun peşin, 178 trilyon lirasının ihbarlı, 64 trilyon lirasının ise araç plakasına yazıldığını kaydetti. Uygulanan cezanın yaklaşık 850 bininin hız sınırını aşmaktan verildiğini vurgulayan Arslan,'' biz ceza yazan polis olmak istemiyoruz. Biz yolda kalan vatandaşımıza kaza yapan sürücüye yardımcı ve destek olan polis olmak istiyoruz'' şeklinde konuştu. 
     Toplantının ardından, Uzanlar'ın Amerika'da olduğuna dair basında haberlerin yer aldığını hatırlatan bir gazetecinin sorusu üzerine, Arslan, konuyla ilgili Adalet Bakanı Cemil Çiçek ve Başbakan Yardımcısı ve Dışişleri Bakanı Abdullah Gül'ün konuyla ilgili açıklama yaptığını belirtti. Arslan, ''Türk polisi güvenlik-işbirliği çerçevesi kapsamında zaman zaman diğer ülkelerin emniyet teşkilatlarıyla bilgi alışverişinde bulunur. Bu çerçevede bahsedilen kişilerin bir ülkede olduğuna dair bilgiler bize geldi'' dedi. 
     Arslan, bir başka soru üzerine de bu bilginin resmi teyidinin alınamadığını sözlerine ekledi. 

     
</TEXT>
</DOC>
