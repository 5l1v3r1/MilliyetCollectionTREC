<DOC>
<DOCNO> 223207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sontur10.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Diyanet İşleri Başkanı Yılmaz, hakkındaki iddiaları reddetti 
</HEADLINE>
<TEXT>

     Eski Diyanet İşleri Başkanı Mehmet Nuri Yılmaz, Türkiye Diyanet Vakfı tarafından hakkında ''vakıf hizmetiyle ilgisi bulunmayan otel harcamalarını vakfa ödettiği'' iddiasıyla açılan davada Vakıflar Genel Müdürlüğü müfettişinin yeterli incelemeyi yapmadığını, iddiaların gerçekleri yansıtmadığını söyledi. 
     Eski Diyanet İşleri Başkanı Mehmet Nuri Yılmaz, AA muhabirine yaptığı açıklamada, Vakıflar Genel Müdürlüğü müfettişine istemesine rağmen otelden fatura ve adisyon verilmediğini, bu belgeleri temin ederek kendisinin ilettiğini bildirdi. 
     Teslim ettiği belgelerin 3 ay bekletildiğini, incelenme yapılmadan ve dikkate alınmadan dava açıldığını ileri süren Yılmaz, daha önce de Başbakanlık Teftiş Kurulu ve Türkiye Diyanet Vakfı müfettişleri tarafından denetlendiğini, dava açılacak bir durumun söz konusu olmadığını kaydetti. 
     Yılmaz, ''Belgelerimizi dikkate almadan mahkemeye verdiler. Biz keyfi olarak hiçbir yere gitmedik, ne amaçla gittiysek, bunlar alınan onaylarda belirtilmektedir. İddialar gerçekleri yansıtmamaktadır'' diye konuştu. 
     Türkiye Diyanet Vakfı, Yılmaz hakkında Vakıflar Genel Müdürlüğü müfettişlerinin yaptığı denetim sonunda hazırlanan inceleme raporuna göre, ''12 Mart 2002 tarihinde İstanbul'a yaptığı seyahatin vakıf hizmetiyle ilgisi olmamasına rağmen, otel harcamalarının vakfa ödettirildiği'' iddiasıyla dava açmış ve otel harcaması olan 5 milyar 219 milyon 780 bin 176 liranın yasal faiziyle birlikte tahsilini istemişti. 
     
</TEXT>
</DOC>
