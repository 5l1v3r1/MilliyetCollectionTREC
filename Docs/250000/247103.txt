<DOC>
<DOCNO> 247103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sondun40.html </URL>
<DATE> 2004/06/11/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
AB'nin Irak stratejisinin ayrıntıları belli oluyor... 
</HEADLINE>
<TEXT>

     AB Ortak Dış Politika ve Savunma Yüksek Temsilcisi Javier Solana ve AB Komisyonu'nun dış ilişkilerden sorumlu üyesi Chris Patten, Komisyon Başkanı Romano Prodi ile AB Dönem Başkanı İrlanda Dışişleri Bakanı Brian Cowen'e bir mektup göndererek, AB'nin Irak stratejisi konusunda görüş belirttiler. 
     BM Güvenlik Konseyi'nin Irak ile ilgili 1546 sayılı kararına atıfta bulunulan ve kararın memnuniyet verici olduğu kaydedilen mektupta, ''AB'nin Irak'a daha fazla müdahil olması için şimdi kuvvetli fırsat doğmuştur'' ifadesine yer veriliyor. 
     AB'nin, Irak'ın egemen, bağımsız ve demokratik bir ülke olmasına önem verdiği kaydedilen mektupta, egemen ve Irak'ı temsil yeteneğine sahip bir hükümetin AB için önemli bir ortak olabileceği belirtiliyor. 
     Irak'ta geleceğe yönelik üç hareket noktası öngörülen mektupta, bunlar, ''seçimler dahil olmak üzere siyasi sürecin desteklenmesi, Irak ve bölgesinde istikrar ve güvenliğin sağlanması, Irak ile uzun dönem ilişkilerin sağlanması için gerekli kurumların oluşturulması'' şeklinde sıralanıyor. 
     Solana ve Patten, Irak'ta ocak ayında yapılması planlanan seçimlerin bu ülkenin geleceği için önemli rol oynayacağına işaret ederek, bu seçimlerin adil, özgür ve uluslararası standartlara uygun olması gerektiğini, AB'nin bu konuda Irak'a yardım etmesine ihtiyaç olduğunu belirtiyorlar. Mektupta, AB'nin seçimlere gözlemci göndermesi de gündeme geliyor. Irak'ta siyasi geçiş sürecine de yer verilen mektupta, ''AB'nin, Irak halkının ve politikacıların kafasında şüpheye hiç yer bırakmayacak şekilde, BM'nin önderliğinde, Irak ve Iraklıların siyasi güçlerini kazanmalarını desteklediğini ortaya koymamız gerekir'' sözleri yer alıyor. Mektup, bu yaklaşımın, Irak'a komşu ülkeler, diğer ülkeler ve ilgili kurumlarla kurulan ilişkilerde de açıkça ifade edilmesi gereği üzerinde duruyor. 
     Seçimlerin güvenli bir ortamda yapılabilmesinin önemine değinilen mektupta, bu konuda önlem alınması gerektiğine işaret ediliyor ve AB'nin polis hizmetlerinde bazı yardımları olabileceği, kriz yönetimine ilişkin bazı sivil hizmetleri sunmayı düşünebileceği kaydediliyor. 
     ''Irak'ın güvensiz olması bizim de güvenliğimizi etkiliyor'' sözlerine yer verilen mektupta, Irak'tan ve bölgeden kaynaklanan terörist hareketlere dikkat edilmesi gerektiğine işaret ediliyor. 
     Bölgesel güvenliğin bir gecede sağlanamayacağına değinilen mektupta, AB'nin bölgesel istikrar konusunda deneyimini bölgedeki bütün ülkelerle paylaşabileceği ve bu konuda önemli rol oynayabileceği savunuluyor. 
     Irak hakkında uluslararası bir konferans düzenlenmesi konusunun gündeme geldiğine dikkat çekilen mektupta, AB'nin son dönemde Irak ile resmi bir ilişki kurmadığı kaydedilerek, son on yılda bu ülkeyle çok az ilişki kurulduğu belirtiliyor ve bu durumun artık değişmesi gerektiği ifade ediliyor. 
     
</TEXT>
</DOC>
