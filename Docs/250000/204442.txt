<DOC>
<DOCNO> 204442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/sontur26.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sicil affı TBMM'den geçti... 
</HEADLINE>
<TEXT>

     Ekonomik krizler nedeniyle istemediği halde çek, senet, kredi kartı ve kredi borcunu ödeyemeyecek duruma düşmüş olan yaklaşık 1 milyon kişiye sicil affı getiren tek maddelik yasa tasarısı TBMM'de kabul edildi. 
     Karşılıksız Çek ve Protestolu Senetler ile Kredi ve Kredi Kartları Borçlarına İlişkin Yasa Tasarısı TBMM Genel Kurulu'nda kabul edildi. AKP'lilerin verdiği önerge Genel Kurul'da kabul edildi. Böylece yasa metnine söz konusu sicillerin silineceği açık bir şekilde yerleştirilmiş oldu. 
     Yasa, ödeme tarihi 23 Aralık 2003 tarihinden önce olup kullandığı nakdi ve gayri nakdi kredinin ödemelerini aksatan gerçek ve tüzel kişileri, ticari faaliyette bulunan ve bulunmayan gerçek kişileri ve kredi müşterilerini ilgilendiriyor. Karşılıksız çıkan çek, protesto edilmiş senet, kredi kartı ve diğer kredi borçlarına ilişkin sicil kayıtları, söz konusu borçların bu yasanın yürürlüğe girdiği tarihten önce veya bu yasanın yürürlüğe girdiği tarihten itibaren üç ay içinde ödenmesi veya yeniden yapılandırılmış olması kaydıyla, Merkez Bankası kayıtlarından silinecek. 
     Bankalar ve özel finans kurumlarınca yapılacak kredilendirme, çek karnesi verilmesi ve diğer bankacılık işlemlerinde de bu silinmiş kayıtlar dikkate alınmayacak. 
     Merkez Bankası rakamlarına göre kredi borcunu ödemekte zorlanan yurttaşlar hakkındaki rakamlar ise şöyle 
     "Protesto edilen senet sayısı Kasım 2003 itibariyle 
     779.891.643 adet. 
     -2003'te karşılıksız çek sayısı 766.357 adet bunların 181.130'u ödenirken, 585.227'si halen ödenmedi . 
     -Negatif nitelikteki ferdi kredi 14.461. 
     -Negatif kredi kartları 76.768. 
     -Toplam negatif kayıtlar 91.229". 
     
</TEXT>
</DOC>
