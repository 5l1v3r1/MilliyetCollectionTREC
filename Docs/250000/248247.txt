<DOC>
<DOCNO> 248247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonyas14.html </URL>
<DATE> 2004/06/15/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
"Büyük Adam Küçük Aşk" filmi gösterimde... 
</HEADLINE>
<TEXT>

     Handan İpekçi'nin yönetmenliğini yaptığı, başrollerini Şükran Güngör, Dilan Erçetin, Füsun Demirel, Yıldız Kenter ve İ. Hakkı Şen'in paylaştıkları ''Büyük Adam Küçük Aşk'' filmi Tokyo'da gösterime girdi. 
     Tokyo'nun önde gelen eğlence ve alışveriş merkezlerinden Ebisu Garden içindeki Tokyo Fotoğraf Müzesi'nde 12 Haziran'da gösterime giren filmi, Japon sinema severler 16 Temmuz'a kadar izleyebilecek. 
     Öte yandan, Japon basınında film hakkında olumlu eleştiriler yer aldı. Japonya'nın en yüksek tirajlı gazetesi Yomiuri Şimbun'da ''Küçük Kız ve Yaşlı Adamın Dostluğu'' başlıklı yazıda, ''Filmde, küçük bir Kürt kız ile yaşlı bir Türk adam arasındaki dostluğun işlendiği'' bildirildi. 
     Yazıda, filmin konusuna geniş yer verilerek, ''Benzer özellikleri olan bu ikilinin ilişkisi izleyicileri duygulandırıyor'' denildi. 
     Filmin esasen politik içerikli olmadığı belirtilerek, ''Birbirimizle iletişim kurabilmenin ne kadar önemli olduğunu gösteren bir film'' görüşü savunuldu. 
     Tokyo Şimbun gazetesinde de film hakkında olumlu görüşlere yer verilen bir yazı yayınlandı. 
     ''Büyük Adam Küçük Aşk'' filmi geçen yıl Kasım ayında Tokyo Uluslararası Film Festivali kapsamında 16. Tokyo Uluslararası Kadın Filmleri Festivali'nde gösterilmiş ve büyük ilgi görmüştü. 
     
</TEXT>
</DOC>
