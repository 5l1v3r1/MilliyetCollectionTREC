<DOC>
<DOCNO> 203172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sondun18.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Irak'ta kendimizi çekersek teröristlerin istediği olur 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Irak'ta eski devlet başkanı Saddam Hüseyin'in yakalanmasından sonra da terörün devam ettiğini belirterek, ''Ancak bu aşamada kendimizi çekersek teröristlerin isteğini yerine getirmiş oluruz. Iraklıların, acı çektikleri bir dönemde, insani ve yeniden yapılanma konusunda desteğe ihtiyaçları var'' dedi. 
     Resmi ziyaret için Japonya'da bulunan Gül'ün dün Japonya Başbakanı Juniçiro Koizumi ile yaptığı görüşme ve ardından Ulusal Basın Kulübü'nde düzenlediği basın toplantısı, bugünkü Japon gazetelerinde geniş yer buldu. 
     Nihon Keizai Şimbun'daki haberde, Gül'ün dünkü basın toplantısındaki, ''AB ile resmi üyelik müzakerelerinin 2004 yılı sonuna kadar başlayacağını ümit ediyorum'' sözlerine yer verildi. 
     Türkiye'nin, AB'nin istediği insan hakları, demokratikleşme gibi alanlarda standartları yerine getirmek için reformlara devam ettiğini belirten Gül, ''İslam ülkesi Türkiye'nin AB'ye üye olması, dünya barışı ve medeniyetler arası uzlaşmaya katkıda bulunur'' diye konuştu. 
     
     ''IRAKLILARIN DESTEĞE İHTİYACI VAR'' 
     Aynı gazetede, Gül-Koizumi görüşmesine ilişkin bir başka haber de yer aldı. Gazetenin haberine göre, Gül, Koizumi'ye Irak'ın yeniden yapılanmasına destek konusunda şunları söyledi 
     ''Eski devlet başkanı Saddam Hüseyin'in yakalanmasından sonra da terör devam ediyor. Ancak bu aşamada kendimizi çekersek teröristlerin isteğini yerine getirmiş oluruz. Iraklıların, acı çektikleri bir dönemde, insani ve yeniden yapılanma konusunda desteğe ihtiyaçları var.'' Japon Özsavunma Kuvvetleri'nin Irak'a gönderilmesini memnuniyetle karşıladığını ifade eden Gül, ''Özsavunma Kuvvetleri'ne destek vermeye ve işbirliği yapmaya hazırız'' diye konuştu. 
     Mainiçi Şimbun gazetesi de Gül'ün dünkü basın toplantısında Irak'ın yeniden yapılandırılması konusunda dile getirdiği ''Türk ve Japon girişimciler işbirliği yapabilirler'' sözlerini ön plana çıkardı. 
     Türkiye'nin AB üyeliği konusuna da değinen Gül, ''Halkın yüzde 75'i üyeliği destekliyor ve 2004 yılı sonuna kadar AB ile üyelik müzakerelerinin başlayacağını ümit ediyorum'' dedi. 
     
     ''TÜRKİYE, JAPONYA'NIN BİLMEDİĞİ BİRÇOK ŞEYİ BİLİYOR'' 
     Sankei Şimbun da haberinde, Gül-Koizumi görüşmesine yer verdi. 
     Japon Özsavunma Kuvvetleri'nin Irak'a gönderilmesi konusunda, ''İnsani ve yeniden yapılanma amaçlı olarak gönderilmesini memnuniyetle karşılıyorum'' diyen Gül, ellerinden geldiğince destek verme ve işbirliği yapma düşüncesinde olduklarını ortaya koydu. 
     Görüşmede Başbakan Koizumi de ''Irak halkının arzusu doğrultusunda ülkenin yeniden imarını gerçekleştirmek için işbirliğine ihtiyaç var. Bu konuda Japon halkının anlayışını elde etmeye çalışıyorum'' dedi. 
     Gül de buna karşılık, Irak'ın yeniden yapılanması faaliyetleri çerçevesinde Türk ve Japon girişimcilerin işbirliğini güçlendirmeleri çağrısında bulundu. Başbakan Koizumi de ''Irak'ın komşu ülkesi Türkiye, Japonya'nın bilmediği birçok şeyi biliyor. Yeniden yapılanmaya destek konusunda işbirliği yapmak istiyoruz'' dedi. 
     
</TEXT>
</DOC>
