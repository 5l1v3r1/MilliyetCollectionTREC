<DOC>
<DOCNO> 216025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sonspo09.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
A. Sebat meydan okudu Elazığ'ı her yerde yeneriz 
</HEADLINE>
<TEXT>

     Birinci Süper Futbol Ligi'nde hafta sonunda deplasmanda Elazığspor ile karşılaşacak olan Akçaabat Sebatspor, rakibinin aldığı 1 maç seyircisiz oynama cezasına aldırmıyor. 
     Teknik direktör Mehmet Birinci, karşılaşmanın seyircisiz yapılacak olmasının kendileri için bir avantaj olduğunu belirterek, ''Ancak biz nerede, hangi şartlarda oynarsak oynayalım Elazığspor'u yenecek güçteyiz'' dedi. 
     Elazığspor karşısında galibiyetle ayrılmaları durumunda ligde kalma yolunda çok önemli bir mesafe alacaklarını da dile getiren Birinci, ''Rakibimiz daha gergin olacak. Çünkü onların puan kaybetmeye hiç tahammülü yok. Biz de 3 puan için sahaya çıkacağız. Son haftalarda oynadığımız futbolu bu kez de gösterip sahadan istediğimiz sonuçla ayrılacağımıza inanıyoruz'' diye konuştu. 
     İlk yarının ortalarından itibaren istikrarlı bir grafik sürdürdüklerini ve aldıkları sonuçların tesadüfi olmadığını gösterdiklerini de ifade eden Birinci, şöyle konuştu 
     ''Özellikle sahamızda yapacağımız karşılaşmalar bizim için önem taşıyor. Çünkü ligden düşme yolunda mücadele eden diğer takımlarla sahamızda karşılaşacağız. Bu maçları galibiyetlerle kapamamız halinde ligde kalırız.'' 
     
     MAREK'E ÖVGÜ 

     Birinci, Polonyalı oyuncu Marek'in gösterdiği performanstan memnun olduğunu söyledi. 
     Birinci, kart cezası nedeniyle Sedat'tan formayı olan Marek'in iyi bir profesyonel olduğunu da kaydederek, ''Böyle oynarsa, forma şansını sürdürür'' diye konuştu. 
     
</TEXT>
</DOC>
