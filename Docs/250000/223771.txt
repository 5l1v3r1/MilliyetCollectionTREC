<DOC>
<DOCNO> 223771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/soneko45.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Coşkun, reklam tartışmasında medyayı suçladı... 
</HEADLINE>
<TEXT>

     Sanayi ve Ticaret Bakanı Ali Coşkun, bir krem reklamında çıplak kadın fotoğrafı kullanılmasını eleştirmesi ve reklamla ilgili soruşturma başlatılması konusunda, ''Cumhuriyet tarihinde ilk defa benim bakanlığım sırasında gazeteler promosyonu kaldırdı. Oradan bana ne kadar kinlendiklerini biliyorum. Hakkımda yazacak birşey bulamadılar, şimdi bunu buldular'' dedi. 
     Bakan Coşkun, basına kapalı olarak gerçekleştirilen ''KOBİ'lere Yönelik Borsa Dışı Teşkilatlanmış Piyasa Oluşturulması'' toplantısı öncesinde, gazetecilerin sorularını yanıtladı. 
     Ali Coşkun, bir basın mensubunun bir krem reklamında çıplak kadın fotoğrafı kullanılmasını eleştirmesi ve reklamla ilgili soruştuma başlatılmasına ilişkin sorusunu yanıtlarken, ''Bizim basınımızda yazanlar var. Özellikle köşe yazarları. Çoğu yazıyorlar fakat okuma özürlü bunlar, okumuyorlar. Mesela, benim için söylenen şu Sana mı düştü Ali Bey Bana düştü. Çünkü, yasa beni görevlendirmiş'' diye konuştu. 
     
     ''KADIN HAKLARINA KADIN DERNEKLERİ SAHİP ÇIKMALI'' 
     Tüketici Hakları Koruma Yasası uygulamalarının Sanayi ve Ticaret Bakanlığı'na bağlı bir genel müdürlük tarafından izlendiğini ve aynı genel müdürlük bünyesinde haksız rekabeti koruma konusu, tüketici haklarını koruma ve Reklam Kurulu bulunduğunu belirten Coşkun, şunları kaydetti 
     ''Reklam Kurulu, benim bakanlığım sırasında bağımsız hale getirilmiş bir kurumdur. Gazeteciler Cemiyeti'nden tutun, veterinerinden, işçisinden, doktorundan, tüketici derneklerine kadar temsil edilen bir kurumdur. 23 Şubat'ta zaten bu haksız rekabet açısından ve kadının cinselliğini ortaya çıkararak tüketicinin aldatılması yönünden soruşturma açılmış bu konuda. Kadın haklarına, kadın derneklerinin, vakıflarının sahip çıkması lazım. Diğer konulara tüketici derneklerinin sahip çıkması gerekir. Onun için ben buradan uyarıyorum sahip çıkmaları için.'' 
     
     ''SALDIRININ ALTINDA 2 SEBEP YATIYOR'' 
     Bu saldırının altında iki sebep yattığını, hayatı boyunca hiç kimseden korkmadığını ve güçlüden yana da olmadığını belirten Sanayi ve Ticaret Bakanı Coşkun, ''Haktan, doğrudan yana oldum. Onun için Cumhuriyet tarihinde ilk defa Ali Coşkun'un bakanlığı sırasında gazeteler promosyonu kaldırdı'' dedi. 
     Tencere, tava, elektronik cihaz satmaktan çıkarak gazetecilik yapılmaya yönelindiğini, sadece eğitim ve kültür faaliyetleri promosyonu bulunduğunu aktaran Ali Coşkun, şöyle dedi 
     ''Bir defa oradan ne kadar bana kinlendiklerini biliyorum. Hakkımda yazacak birşey bulamadılar. Şimdi bunu buldular. Burada ikinci sebep de şudur, gazeteler en çok reklam parasını kadının öne çıkarıldığı reklamlardan alıyor. Yani, bu reklamlar giderse maddi menfaatimiz zarar görür diye, esas tepki burada. Ama, ticaret bu değil.'' 
     
</TEXT>
</DOC>
