<DOC>
<DOCNO> 209111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sonspo16.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor Da Silva'nın sözleşmesini feshetti 
</HEADLINE>
<TEXT>

     Elazığspor Kulübü Başkanı Baki Aydın, takımın Antalya kampının 18 Ocak'ta sona ereceğini belirterek, kampa katılmayan Brezilyalı oyuncu Da Silva'nın sözleşmesini feshettiklerini söyledi. 
     Aydın, Da Silva'nın ilk yarının bitiminde ülkesi Brezilya'ya gittiğini belirterek, bu oyuncunun bir daha dönmediğini kaydetti. Aydın, şöyle dedi 
     ''Takımın kampı pazar günü sona eriyor ve takım pazartesi Elazığ'da toplanacak. Kampa katılmayan Brezilyalı oyuncu Da Silva'nın sözleşmesini tek taraflı feshettik. Bu futbolcunun kampa katılmadığını iki kez noter kanalıyla tespit ettik ve yönetim kurulumuz Da Silva'ya 5 milyar lira para cezası verdi. Şu ana kadar Da Silva gelmedi. Geldiğinde bu futbolcunun kendisine kulüp bulmasını isteyeceğiz.'' Kampın çok iyi geçtiğini kaydeden Aydın, ikinci yarıda taraftarın çok farklı bir Elazığspor ile karşılaşacağını sözlerine ekledi. 
     
</TEXT>
</DOC>
