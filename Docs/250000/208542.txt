<DOC>
<DOCNO> 208542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/sondun10.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
New Yorklu kadınlar "Striptiz dansı" ile zayıflıyor 
</HEADLINE>
<TEXT>

     New York'ta jimnastik salonlarında yayılmaya başlayan ''striptiz dansı'' ile zayıflama yöntemi kadınların gözdesi oldu. 
     ''Dancing with Blue Iguana'' filminin oyuncusu Sheila Kelley'nin yazdığı ''The S Factor, Strip Workouts for Every Woman'' adlı kitaptan sonra moda olmaya başlayan zayıflama yöntemine, New York'taki birçok jimnastik ve aerobik salonu kurslarında yer vermeye başladı. 
     Filmde bir striptiz yıldızını canlandıran Kelly, striptiz dansı konusunda öğrendiklerini ikinci çocuğunu dünyaya getirdikten sonra uygulamaya başlayınca derhal forma girdiğini görüp, kitap yazmaya karar verdiğini belirtiyor. 
     Bu konudaki deneyimlerini diğer kadınlarla paylaşmak istediğini, kıvrak danslarla zayıflama yöntemini başkalarına da öğretmek istediğini anlatan aktris Kelly, ancak bu egzersizi evlerinde yapmak isteyenlerin, striptizcilerin etrafında dans ettikleri gibi metal direğe ihtiyaçları olduğunu kaydediyor. 
     Kelly, bu yöntemle birlikte egzersiz yapmanın sıkıcı ve monoton yanının da ortadan kalktığını savunuyor. 
     Kitabın piyasaya çıkmasıyla birlikte New York'ta moda olan striptiz dansıyla zayıflama yönteminden erkekler de hoşnut görünüyor. 
     Kız arkadaşı bu yöntemle zayıflayan bir New Yorklu erkek, bu dansın tüm erkeklerin hoşuna gideceğinden emin olduğunu ifade ediyor. 
     Striptiz dansı ve bu yöntemle zayıflama egzersizinin bazı figür ve hareketlerinin ''göbek dansı''na benzediğini kaydeden yöntemin yaratıcısı Kelly, bu keyifli forma girme yönteminin yakında tüm ABD'ye yayılmasını beklediğini söylüyor. 
     
</TEXT>
</DOC>
