<DOC>
<DOCNO> 212671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/yasam/yas03.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de karaya 6 meçhul varil çıktı 
</HEADLINE>
<TEXT>

   Karadeniz'de sürekli kıyıya vuran esrarengiz varillerin benzerleri, bu kez İzmir'de bulundu. Varillerin içinde bulunan toz incelemeye alındı 
      TURAN GÜLTEKİN İzmir DHA 
   
   
   İzmir Körfezi'nde bulunan nereden geldikleri belirsiz altı esrarengiz varil, Sahil Güvenlik ve Büyükşehir Belediyesi ekiplerini alarma geçirdi. 
   Bir vatandaşı, kıyıya vuran varillerdeki toz maddeyi boşaltırken gören Karşıyaka Bayraklı Vapur İskelesi çalışanları, durumu hemen Sahil Güvenlik Komutanlığı'na bildirdi. Komutanlıktan gelen ekipler ilk incelemeleri sonrası durumu Büyükşehir Belediyesi Çevre Sağlığı Dairesi'ne iletti. Yüzer deniz süpürgesiyle bölgeye gelen Çevre Sağlığı Daire Başkanlığı yetkilileri, denizdeki 4 varille kıyıdaki 2 varili topladı. 
   
   AKS 110 müdahale etti 
   Varillerdeki maddelerin zararlı olup olmadığının kontrolü için de Büyükşehir Belediyesi tarafından kurulan AKS 110 Arama Kurtarma Sağlık Kimyasallarla Mücadele Timi'ne haber verildi. 
   Tim, olası zararlı etkiyi ortadan kaldırmak amacıyla varilleri tek tek poşet içine koydu. Çevrenin dezenfekte edilmesinin ardından variller incelenmek üzere Harmandalı'daki kimyasal madde depolama alanına götürüldü. 
   Çevre Sağlığı Daire Başkanı Yıldız Sezgin, varillerin kontrol altına alındığını belirterek, "Varillerden çeşitli numuneler aldık. Bayramdan sonra analiz ettikten sonra çıkan sonuca göre variller imha edilecek" diye konuştu. 
   
   
</TEXT>
</DOC>
