<DOC>
<DOCNO> 230040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sonyas16.html </URL>
<DATE> 2004/04/09/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Dişleri en kötü durumda olanlar ev kadınları ve emekliler... 
</HEADLINE>
<TEXT>

     İstanbul'da erişkinler üzerinde yapılan bir araştırmada, diş sağlığı en olumlu kesim öğrenci ve memurlar, en olumsuzu da ev kadınları ve emekliler çıktı. 
     İstanbul Üniversitesi İÜ Cerrahpaşa Tıp Fakültesi Halk Sağlığı Anabilim Dalı tarafından gerçekleştirilen ''Erişkinlerin Diş Sağlığı Düzeyi'' başlıklı araştırmada, diş sağlığını etkileyen faktörler belirlendi. 
     18-65 yaşları arasındaki 2 bin 183 kişiyle görüşülen araştırma sonucu, kadınların diş sağlığının erkeklere göre bozuk olduğu saptandı. Çürük, eksik ve dolgulu diş sayısı kadınlarda ortalama 12, erkeklerde 10 olarak bulundu. 
     Kırsal bölgede doğanların diş sağlığının, kent doğumlulara göre daha olumsuz olduğunun belirlendiği araştırmada, çürük, eksik ve dolgulu ortalama diş sayısı kırsal doğumlularda 13.41, kent doğumlularda ise 7.86 olarak tespit edildi. 
     Araştırmacılar, ailelerdeki çocuk sayısının diş sağlık düzeyi ile ilişkisini de ortaya koydular. Tek çocuklularda 9 olan çürük, eksik ve dolgulu diş sayısının, 3 çocuklularda 14'e, daha fazla çocuklularda da 17.92'ye yükseldiği belirlendi. 
     Tatlı tüketim sıklığının artması da diş sağlığını olumsuz etkileyen diğer bir etken olarak bulundu. Günde bir öğünden az tatlı yiyenlerde çürük, eksik ve dolgulu diş ortalaması 10 iken, bir öğünden fazla yiyenlerde 12 olarak belirlendi. 
     Araştırmada, eğitim düzeyi ile diş sağlığı arasındaki ilişki de gözler önüne serildi. Çürük, eksik ve dolgulu diş sayısı ortalamasının okur-yazar olmayanlarda 17, ilkokul mezunlarında 11, lise mezunlarında 8, üniversite mezunlarında da 7 çıkması dikkati çekti. 
     Diş sağlık düzeyi en olumlu kesim öğrenciler ve memurlar olarak bulunurken, ev kadınları ve emeklilerin en olumsuz kesim olduğu saptandı. 
     Öğrencilerde 5.68 olan çürük, eksik ve dolgulu diş sayısı, memurlarda 7.51 olarak belirlendi. Bu sayı ev kadınlarında 13.63, emeklilerde ise 20.85 çıktı. 
     Bu arada araştırmacılar, eğitimin diş sağlığına etkisine işaret ederek ev kadınlarının en düşük eğitim düzeyindeki kesim olduğunu vurguladılar. Araştırmacılar, emeklilerin durumunu ise yaşa bağladılar. 

     
</TEXT>
</DOC>
