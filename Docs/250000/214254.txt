<DOC>
<DOCNO> 214254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sondun31.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa Meclisi, Laiklik Yasa Tasarısı'nı kabul etti 
</HEADLINE>
<TEXT>

     Fransa meclisi, ''devlet okullarında açık dini simge ve giysilerin yasaklanmasını'' öngören yasa tasarısını büyük oyçoğunluğuyla kabul etti. 
     Hükümetin sunduğu tasarıya, iktidardaki Halkçı Hareket Birliği Partisi UMP dışında, anamuhalefet konumundaki Sosyalist Partisi'ne üye milletvekillerinin de destek verdiği gözlendi. Tasarıya, 494 milletvekili ''evet'' derken, ''hayır'' oylarının sayısı 36'da kaldı. 
     Liberal eğilimli Fransa Demokrasi Birliği'ne üye milletvekilleri oylamaya katılmazken, Komünist Parti milletvekilleri tasarıya ''ret'' oyu verdi. 
     Genel kurulda geçen hafta 3 günde 21 saat süren görüşme maratonu sırasında 120 milletvekili söz almıştı. 
     
     TASARI SENATOYA GİDECEK 

     Kamuoyunda geniş yankı uyandıran tasarı, 3-4 Mart'ta senatoda tartışılarak bir kez daha oylanacak. Tasarı, yasalaşması halinde gelecek öğrenim yılında yürürlüğe girecek. 
     Bugün mecliste kabul edilen tasarı, türban, büyük haç kolye ve kippa beresinin devlet okullarında yasaklanmasını öngörüyor. 
     
     GENELGEDE ÇIKAN SORUN 

     Fransa'da dini simgelerin devlet okullarında yasaklanmasına yönelik 1993 yılında dönemin eğitim bakanı François Bayrou tarafından yayınlanan genelgenin uygulanması, mahkemelerde ve okul idarelerinde önemli sorun yaratmıştı. 
     Ülkede genelgenin uygulanmasına yönelik davalarda, idari ve temyiz mahkemelerinde farklı yorumların ortaya çıkması, yargı dünyasında son yıllarda çeşitli sıkıntılara neden olmuştu. 
     Hükümet, sunduğu tasarının, okul müdürleri ve yargıda yaşanan bu sıkıntının aşılmasına imkan sağlayacağını düşünüyor. 
     
     DİNİ CEMAATLERE DANIŞILACAK 

     Milli Eğitim Bakanı Luc Ferry, tasarının onaylanmasından sonra okullardaki uygulamasına yönelik hazırlanacak genelgeden önce, dini ve kültürel cemaatlerle görüşeceğini söyledi. 
     Europe-1 radyo kanalına konuşan bakan, ''Genelgeyi yazmadan önce bütün dini ve kültürel cemaatleri kabul edeceğim. Tasarı açık, ancak okullardaki uygulama için bir genelge gerekli'' dedi. 
     Fransa'daki bazı Müslüman gruplar, tasarıyı protesto etmek için, başta başkent Paris olmak üzere çeşitli kentlerde, son iki ayda üç gösteri düzenlemişti. 
     
</TEXT>
</DOC>
