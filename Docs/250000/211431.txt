<DOC>
<DOCNO> 211431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sondun22.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük'te Araplar'ın gösterisi... 
</HEADLINE>
<TEXT>

     Irak'ın kuzeyindeki Kerkük kentinde 250 kadar Arap aşiret lideri ve temsilcisi, Kürtlerin federasyon taleplerini ve Kerkük'ü kendi kontrollerindeki bölgeye katma girişimlerini protesto etmek amacıyla gösteri düzenledi. 
     Yerel saatle 13.00 sularında bir araya gelen El Cubbur, El Şammar, El Ubeyd, El Beyati, El Sadun gibi aşiretlerin ileri gelenleri arasında yer alan Aggar Cabbar El Sumeyday, ''Burada federalizme karşı çıkmak ve Kerkük'ün bir Arap şehri olduğunu söylemek için bulunuyoruz. Federalizmin Kerkük'te iç savaşın kıvılcımını çakacağını düşünüyoruz'' dedi. 
     El Şammar aşiretinden Sami Muhsin de, ''Kerkük'ten hiçbir Arap atılamaz, çünkü bu kent herkesin kentidir, Irak'ı bölmek isteyen Iraklı Kürt partilerinin liderlerinin açıklamalarını kınıyoruz'' diye konuştu. 
     Irak Kürdistan Demokrat Partisi IKDP lideri Mesud Barzani ile Irak Kürdistan Yurtseverler Birliği IKYB lideri Celal Talabani, Irak'ın federal bir devlet haline gelmesini istiyor. Federalizm ilkesini kabul eden Geçici Yönetim Konseyi GYK ise Iraklı Kürt liderlere sabırlı olmalarını tavsiye ediyor. 
     
</TEXT>
</DOC>
