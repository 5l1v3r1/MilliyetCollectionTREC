<DOC>
<DOCNO> 236913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonsiy08.html </URL>
<DATE> 2004/05/03/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Gül İşkence resimlerinin yayınlanması demokrasinin nimeti... 
</HEADLINE>
<TEXT>

     Dışişleri Bakanı Abdullah Gül, ABD ve İngiliz askerlerinin Iraklı esirlere yaptıkları işkencenin fotoğraflarının batı medyasında yer almasını demokrasinin nimeti olarak değerlendirdi. 
     Gül, Iraklı diplomatların eğitim programının açılış töreni sonrası gazetecilerin sorularını yanıtladı. Abdullah Gül, ABD ve İngiliz askerlerinin Iraklı esirlere yönelik işkence görüntülerinin anımsatılması üzerine değerlendirmelerde bulundu. Gül, "Gerçekten çok utanç verici. Şüphesiz bunlar hafızalardan zor silinir. Tek sevindirici şey her iki ülkede de bununla ilgili soruşturmaların açılması, bunu yapanların cezalandırılacak olamsı ve bunların saklanmaması. Bu çok daha önemli. Kendi ülkelerinde bunları deşifre etmeleri demokrasinin ve özgürlüğün bir nimeti" dedi. Gül, görüntülerin hiçbir zaman hafızalardan çıkmayacağını belirterek kendilerinin bu konularla ilgili kaygılarının ve tedirginliklerini her seviyede ilettiklerini bildirdi. 
     
     "KAVAKÇI İÇİN BAŞVURU GELMEDİ" 

     Gül, eski milletvekili Merve Kavakçı'ya ilişkin bir soru üzerine Avrupa İnsan Hakları Mahkemesi'nden AİHM 
     kendilerine herhangi bir savunma talebi gelmediğini söyledi. 
     Gül, "Biz Türkiye'de özgürlüklerden yanayız. Türkiye iki üç sene önceki Türkiye değil" dedi. 
     
     "YÖK BAKANLAR KURULU'NDA GÖRÜŞÜLEBİLİR" 

     Gül, YÖK tasarısına ilişkin bir başka soru üzerine konunun gayet ciddi bir biçimde ele alındığını söyledi. 
     Bunların hükümetin insiyatifinde olduğunu belirten Gül, bu konunun da Bakanlar Kurulu'nda görüşülebileceğini kaydetti. 
     
     "RUM KESİMİ İÇİN ACELE ETMEYİN" 

     Kıbrıs Rum Kesimi'nin AB'ye girişine ilişkin sorulara da yanıt veren Gül, Rum Kesimi'ni tanımadan Türkiye'nin AB'ye girip giremeyeceğine ilişkin bir soruya ise, "Durun bakalım, daha çok erken. Bu işlerde herşey dakika dakika olmaz. Bazı şeylerde tabiki dakikaların, saniyelerin önemi var. Bazen de zamana ihtiyaç var. Bakalım ne olacak önümüzdeki günlerde" karşılığını verdi. 
     
</TEXT>
</DOC>
