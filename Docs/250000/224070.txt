<DOC>
<DOCNO> 224070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sonspo23.html </URL>
<DATE> 2004/03/20/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Canaydın 1353 oyla yeniden başkan... 
</HEADLINE>
<TEXT>

     Galatasaray Kulübü Olağan Genel Kurul'unda Özhan Canaydın, 1353 oy alarak, yeniden başkanlığa seçildi. 
     Galatasaray Lisesi Tevfik Fikret Salonu'nda yapılan Genel Kurul'da Divan Başkanı Oğuz İmregün, başkan adaylarından Özhan Canaydın'ın 1353 oyla yeniden başkanlığa seçildiğini açıkladı. 
     Adaylardan Mehmet Cansun 1175, Yılmaz Toköz ise 38 oy aldı. 
     Kongrede 11 oyun boş, 12 oyun da geçersiz çıktığı bildirildi. Ayrıca beyaz listeden de 53 oy çıkarken, bunların 30'unun Özhan Canaydın, 23'ünün ise Cansun'un lehine yazıldığı kaydedildi. 
     Canaydın, rakibi Mehmet Cansun ile arasındaki oy farkının az olmasını bir ihtar olarak algıladıklarını söyledi. 
     Canaydın, sonuçların açıklanmasının ardından kürsüye gelerek yaptığı açıklamada, 23 Mart 2002 tarihindeki seçimde yine Mehmet Cansun ile çekiştiğini ve o zaman 2089'a, 1338 oyla kazandığını ifade ederek, ''700 oy farkı vardı. Bu kez daha düşük oldu. Bu bizim için bir ihtardır. Bunu dikkate alacağız. 100. yılın Galatasarayını yaratmak için müşterek çalışacağız. Galatasaray'a hayırlı olsun'' dedi. 
     Mehmet Cansun ile bir görüşme yaptığını da anlatan Canaydın, 22 Mart Pazartesi gününden itibaren 100. yıl organizasyonları için ortak çalışma kararı aldıklarını ifade etti. 
     Özhan Canaydın, seçim sonuçlarının açıklanmasının ardından Galatasaray Lisesi müdür odasında dinlenmeye çekilerek, tebrikleri kabul etti. 
     
     OYLAR TOPLU HALDE SAYILDI 

     Galatasaray kongresinde, geçtiğimiz kongrelerin aksine oy sayımı sandık sandık değil, toplu halde yapıldı. 
     Sandıklardaki oy ve kimlik kartlarının sayımının ardından bütün oy zarfları biraraya toplanarak, karışık olarak açıldı. Bu işlemin ardından oy sayımına geçilmesi nedeniyle de sonuçların alınması uzun sürdü. Oy sayımının ardından sonuçlar toplu olarak açıklandı. 
     
</TEXT>
</DOC>
