<DOC>
<DOCNO> 221715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/yazar/zbirand.html </URL>
<DATE> 2004/03/12/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
TSK'nın görevi bizi fişlemek midir 
</HEADLINE>
<TEXT>

      
   TSK'nın görevi insan haklarını ihlal değildir. 
   Kara Kuvvetleri Komutanlığına sormak istiyorum ve yanıt istiyorum. 
   Ben, Avrupa Birliğine Türkiye'nin katılmasını arzulayan ve bu konuda yazılar yazan bir insanım. Sizin için ben fişlenecek bir insan mıyım Eğer bundan dolayı fişleneceksem, sadece gurur duyarım. Zira ben Türkiye'nin uzun vadede çıkarlarını daha iyi savunduğumu düşünüyorum. 
   Sizin göreviniz toplumu fişlemek midir 
   Yoksa gerçek göreviniz bu ülkeyi dış tehditlere karşı savunmak mıdır 
   Kopenhag kriterlerini savunduğumdan dolayı, Hürriyet'teki haberden sonra daha da memnun oldum ve bundan sonra daha da fazla savunacağım. 
   Avrupa Birliği Türkiye'ye tarih vermiş veya vermemiş umurumda değil. Vermese dahi, Kopenhag kriterlerine daha da fazla bağlanacağım. Zira bizler kışlada yaşamak istemiyoruz. 
   Türk Silahlı Kuvvetlerine büyük saygım ve inancım vardır. Ancak TSK bu toplumu yönetmekle veya denetlemekle sorumlu değildir ve olmamalıdır. 
   Demek ki bugüne kadar hepimiz aldatılmışız. Güvenlik adı altında hepimiz fişlenmiş, izlenmişiz. 
   Ne yazık... 
   Böylesine güvenmek istediğimiz bir kurumun böylesine garip bir mekanizma kurmuş olmasını kabul edemiyoruz. 
   İyi ki, yepyeni bir döneme giriyoruz. 
   En iyisi herkesin kendi işini yaptığı bir sürece girelim. Siz kendi işinizi yapın, bizler de kendi işimizle uğraşalım. Vatanı kurtarma görevini de hiçbirimiz abartmayalım 
   AB'nin TSK'nın çağdaş ülkelerde bulunmayan ağırlığı olduğu iddialarını doğrulamak TSK'ya düşmemeli idi. 
   
   
   
   KUZEY IRAK POLİTİKAMIZI GÖZDEN GEÇİRME ZAMANI    Irak'ta geçici anayasa imzalandı. 
   Ancak sorunlar çözülebilmiş değil. Aksine, önümüzdeki dönemde özellikle Kuzey Irak'ta işlerin daha da karışacağı şimdiden görülüyor. 
   Ankara, geçici anayasada istediğini elde edemedi. 
   Türkmenler için beklenen statü gerçekleşmedi. Bundan sonra durumun değişebileceğini de beklememek gerekir. Daha da önemlisi, geçici anayasa Kürtleri tatmin etmemekle birlikte, kurulacak yeni düzen içinde, yine de kendi kendilerini yönetme imkanını elde ettiler. 
   Washington, kalıcı anayasa çalışmaları sırasında hem Türkmenler, hem de Kürtler ile ilgili yeni ayarlamalar yapılabileceğini söyleyerek Ankara'yı yatıştırmaya çalışıyor. 
   Ben sanmıyorum. 
   Bu yazıda üstünde durmak istediğim nokta başka... 
   Türkiye şimdiye kadar sürekli şekilde, Kürtleri otonomiye veya bağımsızlığa doğru götürecek, kendi kendilerini yönetebilecekleri bir düzene karşı çıktı. Irak'ın toprak bütünlüğünü ve merkezi hükümetin güçlü olması gerektiğini savundu. Kerkük'ün Kürtlere bırakılmaması gerektiğinin üstünde durdu. 
   Gelişmeler, bu beklentilerimizi boş çıkarıyor. Şiiler dahi, geçici anayasaya itirazlarını geri geçmek zorunda kaldılar. Anlayacağınız, Irak'taki iç pazarlık veya hesaplaşma ileri bir tarihe bırakılmış oldu. 
   Kendi kendimizi şimdiden bazı olasılıklara hazırlamakta yarar olduğunu sanıyorum. 
   Aklıma da birçok sorun geliyor. 
   Kürtler, kalıcı anayasada da bugünkü konumlarını güvenceye aldıkları taktirde ne olacak 
   Türkiye otonom Kürt bölgesini ambargoya mı alacak 
   Yoksa bir iç çekişme durumunda Şii'lerle birlikte Kürtler üzerinde askeri baskı mı uygulayacak 
   Böyle bir durumla karşı karşıya kalındığı taktirde, Kuzey Irak'lı Kürtlerin Türkiye içindeki yakınlarının tepkileriyle baş edilebilinecek mi 
   Irak'taki bir Şii-Kürt çatışması, Türkiye'deki sorunu çok daha güç bir zemine kaydırmayacak mı 
   Bunlar gibi daha nice sorular var. 
   Bizim alışkanlığımız, son dakikaya kadar beklemek ve bıçak kemiğe dayandığında da harekete geçmektir. Acaba bu defa daha farklı davranamaz mıyız . Olaylar çığrından çıkmadan, uzun vadeli bir yaklaşım hazırlayamaz mıyız 
   
   KÜRTLERLE DÜŞMAN YERİNE... 
   Kürtlert istediklerini elde ettikleri taktirde, Türkiye yeni bir durumla karşı karşıya kalacak. Ya Şii'ler ile ortaklık kurup Kuzey Irak Kürtlerini sıkıştıracak veya Kürtleri koruması altına alacak . 
   Acaba hangisi daha gerçekçi 
   Türkiye önümüzdeki dönemde acaba Kuzey Irak Kürtlerini düşman gibi mi karşısına alacak, yoksa şemsiyesi altında korumaya mı alacak 
   Ne dersiniz 
   Bence en akılcı yaklaşım, Türkiye'nin Kürtler ile çatışması veya düşmanca ilişki kurması değil, tam aksine onları koruması altına almasıdır. 
   Çok güzel bir söz vardır 
   "Eğer yenemiyosanız, o zaman birlikte olun " 
   
   Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır. 
   
      
   
</TEXT>
</DOC>
