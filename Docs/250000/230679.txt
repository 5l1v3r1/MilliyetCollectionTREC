<DOC>
<DOCNO> 230679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sonspo10.html </URL>
<DATE> 2004/04/12/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
G.Antep'in UEFA hayalleri suya düştü... 
</HEADLINE>
<TEXT>

     Deplasmanda karşılaştığı zorlu rakibi Denizlispor'a 2-0 yenilen Gaziantepspor'da umduğunu bulamamanın sıkıntısı ve şaşkınlığı yaşanıyor. 
     UEFA Kupası'na yeniden katılıp, Türk futbolunu Avrupa'da başarı ile temsil edebilmenin ince hesaplarını yapan kırmızı-siyahlı ekibin, Denizlispor'a yenilmesi, yönetim, teknik heyet ve taraftarı hayal kırıklığına uğrattı. 
     Teknik direktörü Nurullah Sağlam, mutlak galibiyet için hazırlandıkları Denizlispor maçında ilk yarıda iyi mücadele etmelerine karşın gol atamadıklarını, ikinci yarıda ise Denizlispor'un daha iyi oynadığını söyledi. 
     UEFA Kupası'na katılabilmek için Denizlispor maçına mutlak galibiyet için hazırlandıklarını ve iyi mücadele etmelerine karşın sonuca gidemediklerini ifade eden Sağlam, şöyle konuştu 
     ''Denizlispor maçı bizim için bir dönüm maçıydı, rakiple final maçına çıktık. Matematiksel olarak bu maçı kazanmamız durumunda UEFA Kupası'na katılabilmek için bir umut yakalamış olacaktık. Bu nedenle tüm hesaplarımızı galibiyete yönelik olarak yaptık. 
     Rakibimiz Denizlispor'un da bu maça mutlak galibiyet için çıkacağını biliyorduk. Sonuçta, her iki takım da sahaya galibiyet için çıktı ve çok zorlu ve keyifli bir mücadele sergilendi. Biz, ilk yarıda rakibimize göre çok üstün oynadık ve çok sayıda gol pozisyonu yakaladık. Ancak, bu pozisyonları gole çevirmeyi başaramadık ve basit bir defans hatasından gol yedik. 
     İkinci yarıda ise rakibimiz Denizlispor daha üstün oynadı. Sonuçta, zorlu ve çekişmeli geçen bir maçta rakibimiz uzatma dakikalarında da bir gol atarak sahadan 2-0 galip ayrıldı. Bu önemli karşılaşmada yenildiğimiz için çok üzgünüz.'' 
     
</TEXT>
</DOC>
