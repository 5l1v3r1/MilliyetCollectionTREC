<DOC>
<DOCNO> 222101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/ekonomi/aeko.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Market yasasını geri çekin, grevlere dikkat' 
</HEADLINE>
<TEXT>

   Yatırım Danışma Konseyi için gelen CEO'lar birçok talepte bulunacak. Perakendeciler 'Market Yasası'nın geri çekilmesini, otomotivciler vergilerin düşürülmesini, cam grevinin önlenmesini, temizlik malzemesi üreticileri merdiven altı üretimi gündeme getirecek 
      BARIŞ ERGİN - ŞULE YÜCEBIYIK 
   
   İstanbul'da 15 Mart Pazartesi günü yapılacak olan Yatırım Danışma Konseyi toplantısına katılacak olan çok uluslu 20 şirketin CEO'ları ve yöneticileri, Başbakan Erdoğan'dan kendi sektörleri ile ilgili bir dizi talepte bulunacak. Edinilen bilgilere göre perakendeciler kamuoyunda 'Market Yasası' olarak bilinen yasanın geri çekilmesini isteyecek. Otomotiv sektöründen katılımcılar, sektördeki vergi yükü üzerinde duracaklar. Bu arada Şişe Cam'da grevin, otomotiv üretiminde ve ihracatında yaratabileceği sıkıntıyı dile getirecekler. Gıda devlerinin gündeminde ise 'haksız rekabet' yaratan 'merdivenaltı' üretim var. 
   Hükümetin uzun zamandır hazırlıklarını sürdürdüğü 'Yatırım Danışma Konseyi' toplantısı yarın, İstanbul'da yapılacak. Çırağan Sarayı'nda gerçekleşecek toplantı öncesinde, bugün, Başbakan Tayyip Erdoğan, katılımcı 20 yabancı şirketin CEO ve yöneticileri, IMF Avrupa Başkanı Deppler ve Dünya Bankası Başkanı James Wolfensohn ile akşam yemeğinde bir araya gelecek. 
   Pazartesi günü başlayacak asıl toplantıda, 'Globalleşen Dünya Ekonomisi'nde Türkiye' başlığı altında bir dizi konu ele alınacak. 
   Toplantı sonrasında kararların uygulamaya geçirilmesini takip amacıyla eylem planı ve takip komiteleri oluşturulacak. Toplam ciroları 830 milyar doları bulan CEO'lar, Konsey'in yılda bir veya iki kez gerçekleştirilecek toplantılarına da katılacaklar. 
   
   Hükümetten ne isteyecekler    'Her zaman sizinleyiz' 
   Fiat SPA Başkanı Giuseppe Morchio, hükümete, 'Türkiye, Avrupa Birliği'ne girse de girmese de Fiat olarak ilişkimiz devam edecek' mesajı verecek. Giuseppe Morchio'nun, otomobilden alınan yüksek vergi oranlarının dünya standartlarına çekilmesini isteyeceği de ifade ediliyor. Morchio ayrıca, Türkiye'de yeni bir model üretimi projesi ile ilgili bilgi de verecek. 
   
   'Vergi indirimi yapın' 
   Ford Europe Başkanı Dr. Lewis Booth, Türkiye'de ekonomik ve siyasi ortamın istikrara kavuştuğunu ama bunun sürdüdülebilir olması gerektiğine dikkat çekecek. Booth, bürokrasiden rahatsızlıklarını, gümrük komisyonları ve liman vergilerindeki yüksekliği dile getirerek, "İç pazar krizden sonra kendine gelemedi. Vergi düzenlemeleriyle bunun desteklenmesi lazım" diyecek. 
   
   'Yasa geri çekilmeli' 
   Perakendeci Metro Group'un CEO'su Joachim Körber, 'Market Yasası' üzerinde duracak. Körber'in bu yasanının geri çekilmesini isteyeceği belirtiliyor. Blindiği gibi çalışmaları süren yasa, 400 metrekareden büyük marketlerin kent içinde kurulmasını yasaklıyor. Marketlerin indirim dönemleri ve oranlarını izne bağılıyor ve market markalarına yüzde 20 sınırı getiriyor. 
   
   'Cam grevi önlensin' 
   Toyota Motor Co. Başkanı Dr. Shuei Toyoda, cam sektöründeki grev kararının yarattığı sıkıntıyı dile getirecek. Otomotive cam sağlayan Şişecam işyerlerinde grev uygulamasının üretim ve ihracatı sıkıntıya sokacağını anlatması beklenen Toyoda'nın, ayrıca ihracata yönelik liman, yol ve telekom hizmetleri gibi altyapı hizmetlerinin iyileştirilmesini isteyeceği belirtiliyor. 
   
   'Reformlar devam ettirilsin' 
   Citigroup Türkiye Genel Müdürü Mark T. Robinson, grubun şeffaflık ve vergi sistemi ile ilgili reformların devamı üzerinde duracağını söyledi. Robinson, yapısal reformlardaki başarı ve hükümetin ekonomik programa verdiği önemin piyasalar tarafından olumlu algılandığını dile getirecek. Ancak, grubun gündeminde Türkiye'de bankacılık dışında yeni bir yatırım planı bulunmuyor. 
   
   'Merdivenaltı zorluyor' 
   Unilever Kuzey Afrika, Ortadoğu ve Türkiye Başkanı Rachid Rachid, yabancı gıda yatırımında yaşanan sorunları anlatacak. Rachid, özellikle haksız rekabet yaratan 'merdivenaltı üretim', kayıtdışılık üzerinde duracak. P G ve Nestle gibi firmalarla bir çalışma grubu oluşturan Unilever, fikri mülkiyet haklarına saygı ve uzun süreli istihdam yaratan firmaların sorunları konularına değinecek. 
   
   
</TEXT>
</DOC>
