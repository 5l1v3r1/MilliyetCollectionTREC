<DOC>
<DOCNO> 209937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sonspo12.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalımbay Tek eksiğimiz forvette 
</HEADLINE>
<TEXT>

     Ankaragücü Teknik Direktörü Rıza Çalımbay, ''Transferlerin hepsi benim istediğim oyunculardı'' dedi. 
     Cemal Aydın Tesisleri'nde bir basın toplantısı düzenleyen Çalımbay, devre arasında yapılan tüm transferlerin kendi istediği oyuncular olduğunu belirterek, şöyle konuştu 
     ''Takımda eksik gördüğümüz yerlere transferler yaparak takımı güçlendirmek istedik. Bir tek forvette sıkıntımız var. Bu sıkıntı Hüseyin ve Umut'un sakat olması, Ramadan'ın da kampa geç katılmasından kaynaklanıyor. Ramadan'ın forma girmesi biraz zaman alabilir. Yeni bir forvet oyuncusu için girişimlerimiz sürüyor. Ama alacağımız oyuncu mutlaka çok iyi ve takımı taşıyabilecek yetenekte olmalı. Daha önce Bencik ve Tothe ile anlaşmak üzereydik. Ama menajerlerinin yüksek rakamlar istemeleri bu transferlerin gerçekleşmemesine neden oldu. Samsunspor'dan Sinan ile de bir görüşme yaptık. Ama bu oyuncu için çok para istemeleri, bu transferi de sonuçsuz bıraktı.'' 
     
     YENİ TRANSFERLER 
     Takıma yeni katılan oyuncuların hepsinin kalitelerini ispat etmiş futbolcular olduğunu ifade eden Çalımbay, ''İsmet'i Konyaspor'a gitmeden almak istemiştik. Ama Konyaspor kendisine çok iyi para teklif etti. Onun menfaati de çok önemliydi. Mısırlı bir orta saha oyuncusuyla anlaşmıştık. Ama çok iyi tanımadığım bir oyuncunun yerine İsmet'i tercih ettim'' diye konuştu. 
     Bu seneden büyük beklentileri olmadığının altını çizen Çalımbay, önemli olanın ligi sağlam bir yerde bitirmek ve kupada da final oynamak olduğunu, gelecek sezon ise hedef büyüteceklerini söyledi. Öte yandan Ankaragücü'nün Fransa'nın Lens takımında forma giyen forvet oyuncusu Kurupi ile görüştükleri öğrenildi. 
     
     OYUNCULARIN ANALİZİ 
     Yapılan transferlerin hem geçiş dönemi hem de gelecek sezon düşünülerek yapıldığını, orta sahasının da çok zengin olduğunu vurgulayan Çalımbay, konuşmasını şöyle sürdürdü 
     ''Aldığımız oyunculardan Tolga ve Ergin çok iyi durumdalar. PAF takımından kadromuza kattığımız libero Rıza, çok formda ve takımın en iyilerinden birisi. Seneye yeni takviyeler yaparak daha iyi olacağız.'' En büyük dezavantajlarının kampı tam kadro olarak yapamamak olduğunu vurgulayan Çalımbay, çalışmalara katılan oyuncularla çok iyi bir hazırlık geçirdiklerini söyledi. 
     İkinci yarının ilk maçı olan Çaykur Rizespor maçının kendileri için çok önemli olduğunu kaydeden Çalımbay, bu maçta büyük olasılıkla yeni transferlerin çoğuna yer vereceğini, sakat olan Ender'in ise bu maçta forma giyemeyeceğini belirtti. 
     Bu sezon yabancı kaleci düşünmediklerini kaydeden Çalımbay, ''Biz bu transferi Zafer'in gidişi üstüne düşünmüştük'' dedi. 
     Çalımbay, büyük takımlardan gelen oyuncuların, Ankaragücü'ne uyum sağlamaları gerektiğini belirterek, ''Ceyhun, eskiye oranla çok değişti. Artık kendini antrenmanlara vermeye başladı. Bu başarısını sürdürürse bize büyük güç katar. Biz ondan daha büyük işler bekliyoruz. Ceyhun, bu kapasiteye sahip bir futbolcu. Eğer yeni arkadaşlar bu uyumu sağlarsa bize çok büyük katkıları olur. Biz aldığımız tüm futbolcularla transferleri öncesinde konuştuk ve onlara beklentilerimizi ilettik'' diye konuştu. 
     
</TEXT>
</DOC>
