<DOC>
<DOCNO> 223629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/spor/spo06.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Alkış istiyoruz 
</HEADLINE>
<TEXT>

   Ersun Yanal, tüm Ankaralılar'ı Valencia rövanşı öncesi Akçaabat Sebat maçına beklediklerini söyledi, "Alkışa ihtiyacımız var. Çünkü bunu hak ediyoruz" dedi 
      CEMAL ERSEN 

   
   Tek hedef kupa 
   GENÇLERBİRLİĞİ Teknik Direktörü Ersun Yanal, tek hedefinin Türkiye Kupası'nı kazanmak olduğunu söyledi. Yanal, "Sezon başında koyduğumuz üç hedeften ikisinde yolumuza devam ediyoruz. Ligde zirve mücadelesinden kopan takımım uzun zamandır Çarşamba - Pazar haftada iki karşılaşma oynuyor. 13 kişi ile mücadele etmemize rağmen coşkulu bir performans gösteriyoruz. Kupa finalinin nerede oynanacağı önemli değil" ifadelerini kullandı. 
   
   'Vizyon kazandı' 
   GELECEK hafta oynanacak Valencia maçında Türkiye'nin kalbinin kendileri ile birlikte olmasını istediklerini vurgulayan Ersun Yanal, "Alacağımız pozitif enerji ile Türkiye'yi en iyi şekilde temsil edeceğiz. Türk futboluna kazandırdığımız vizyonla gücümüzü göstereceğiz" diye konuştu. Yanal, Sebatspor maçına tüm Ankaralı sporseverleri beklediklerini de sözlerine ekledi, "Alkışa ihtiyacımız var, bunu da hak ediyoruz" dedi. 
   
   Deniz yok    FENERBAHÇE maçında sakatlanan Deniz'in sağ baldırına üç dikiş atıldı. Bu oyuncunun A.Sebatspor karşılaşmasında oynamasının zor olduğu ifade edildi. Doktorlar milli oyuncunun Valencia sınavına yetişebilmesi için seferber oldu. Bu arada Gençlerbirliği, Avrupa ve UEFA'da yenilgisiz rekora koşuyor. Başkent ekibi UEFA'da yaptığı 7 maçın 5'ini kazanıp, ikisini berabere tamamlarken, Türkiye Kupası'nda da finale kadar oynadığı dört karşılaşmayı galibiyetle kapadı. 
   
   'Herkes keyif aldı'    M.ALİ SABUNCU 

   'Kritik dakikalar' 
   FENERBAHÇE galibiyetinin baş mimarlarından Ali Tandoğan, attığı gollerden çok takımın başarısının önemli olduğunu belirtti, "Biz de bunu başardık" dedi. Tecrübeli oyuncu, "Çok keyifli bir maçtı. İzleyen de, oynayan da keyif aldı. Biz fazla pas ve pres yaparak Fenerbahçe'yi dağıtacağımızı biliyorduk. Sahada bunu uyguladık. İki takım da adeta canını dişine taktı. Biz kritik dakikalarda attığımız gollerle sonuca gittik" diye konuştu. 
   
   Recep'e destek 
   MUSTAFA Özkan ise "İki tarafta son gücüne kadar mücadele etti. Ancak galip gelmesini bilen taraf bizdik. Ümit Özat'ın direkten dönen topu maçın dönüm noktasıydı. Biz UEFA Kupası'na tekrar katılmanın hırsıyla mücadele ettik" dedi. Golcü oyuncu, kaleci Recep'e kimsenin yüklenmemesi gerektiğini de kaydetti, "Evet hataları vardı ve biz bunları değerlendirdik. Ancak futbol takım oyunudur" ifadelerini kullandı. 
   
   
</TEXT>
</DOC>
