<DOC>
<DOCNO> 217313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/siyaset/siy03.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Karayalçın Anketten ikinci çıkan çekilsin... 
</HEADLINE>
<TEXT>

   EZELHAN ÜSTÜNKAYA Ankara 

   
   SHP Genel Başkanı Murat Karayalçın'ın Ankara Büyükşehir Belediye Başkanlığı'na aday olmasının ardından CHP'nin de TBMM Başkan Vekili Yılmaz Ateş'i aday göstermesi, solda yeniden bölünme tartışması başlattı. Karayalçın, Ateş'e "Ankara'da anket yapalım. İkinci çıkan, birinci lehine adaylıktan çekilsin. Oyları bölmeyelim" önerisinde bulundu. 
   SHP ve CHP'nin adaylıktan çekilme konusunu mutlaka düşünmesi gerektiğini belirten Karayalçın, "'Aday olarak ya da olmaksızın 1994 ve 1999'u Ankaralılara yaşatmayacağım' demiştim. Aday olmadan önceki girişimlerim sonuçsuz kaldı. Şimdi aday olarak 94 ve 99'u yaşatılmamasına çalışıyorum" dedi. 
   1994 ve 1999 yerel seçimlerinde sol partilerin ayrı ayrı aday çıkarması nedeniyle oylarda bölünme yaşanmış, Melih Gökçek iki kez Ankara Büyükşehir Belediye Başkanlığı koltuğuna oturmuştu. 
   
   CHP, Çankaya için sancılı 
   CHP Merkez Yönetim Kurulu MYK ve Parti Meclisi'nde PM Çankaya adayı için sert tartışmalar yaşandı. Genel Başkan Yardımcısı Eşref Erdem, Levent Gök'ün aday olmasını isterken, Genel Sekreter Önder Sav da, Tekin Bingöl'ün adaylığını istedi. Erdem ve Sav kavga etti. Baykal sinirlenerek, oylamadan vazgeçti. 
   
</TEXT>
</DOC>
