<DOC>
<DOCNO> 202020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/soneko05.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Şener İmar Bankası Yasası'nda takdir yüce meclisindir 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ''İmar Bankası kanun tasarısının meclisin gündeminde olduğunu belirterek, ''Takdir yüce meclisindir'' dedi. 
     Şener, SPK tarafından Abant'ta düzenlenen ''SPK Geleneksel Değerlendirme Toplantısı'' sonrasında, basın mensuplarıyla bir sohbet toplantısı düzenleyerek, gündeme ilişkin soruları yanıtladı. 
     Bir gazetecinin, ''İmar Bankası mudilerine yapılacak ödemelere ilişkin yasa tasarısının önümüzdeki haftaya ertlenmesine ve bazı AK Parti milletvekillerinin ödemelerin 50 milyar lira ile sınırlı olması yönündeki önergelerine ilişkin'' sorusu üzerine, ''Perşembe günü mesai uzadı. Hem bankacılık, hemde İmar Bankası görüşülüyordu. Bankacılık yasası geçti. İmar Bankası kanun tasarısı birkaç maddeden ibaret, görüşülmeye devam edecek'' diye konuştu. 
     ''Sorun olduğu için mi tasarı geri çekildi '' sorusuna karşılık, Şener şu yanıtı verdi 
     ''Maddeler görüşülmedi ki sorun olduğu ortaya çıksın. Verilen önergelere baktım öyle bir önerge yok. O gün meclisteydim...Tasarı TBMM'ye gönderildi. Yasama yetkisi TBMM'dedir. Şöyle mi olur, böyle mi olur demek benim görevim değildir. Konu meclisin gündeminde takdir yüce meclisindir. 
     ''Tasarının mecliste farklı bir biçimde çıkması piyasaları nasıl etkiler '' şeklindeki soru üzerine Şener, kamu dengelerinin zayıf olduğu dönemlerde ekonomik dengelerin bu tür olaylardan etkilenebileceğine işaret ederek, ekonominin sağlıklı olduğu dönemlerde ise dengelerin etkilenmediğini kaydetti. 
     
     ''İMAR BANKASI SEKTÖRLE İLGİLİ BİR SORUN TAŞIMIYOR'' 
     Şener, İmar Bankası olayının sektörle ilgili bir sorun taşımadığını, sadece kanunlara aykırı bir kayıtdışı düzeninin kullanımının ortaya çıktığını, ekonomik dengelerle ilgisi olmadığını o nedenle ödemelerin şöyle ya da böyle olmasının önemli olmadığını, söyledi. 
     İmar Bankası ile ilgili tasarının mecliste görüşüldüğü gün mecliste olduğunu hatırlatan Şener, ''Söylendiği gibi bir sorunun bulunmadığını, olayın doğal seyrinde gittiğini, önümüzdeki hafta TBMM gündeminde konunun netleşeceğini'' kaydetti. 
     Başbakan'ın konuya müdahil olması sorusuna ise Şener, ''Böyle bir müdahil olma ortamının olacağını zannetmiyorum'' karşılığını verdi. 
     
     ''OFF-SHORE'DAKİ 1 AYLIK SÜRE SINIRLAMASI'' 
     Off-Shore hesaplarının son bir ayda yurtiçine aktarılması konusuna ilişkin bir soru üzerine Şener, şunları söyledi 
     ''O hesaplar fiktiftir. Neden, belli bir tarihten itibaren belirgin bir şekilde Off-Shore'dan İmar Bankası'na hesap kaydırılmıştır. Bu para değil. O tarihten önce bir hesap hareketliliği yok. 680 trilyon liralık bir meblağ, dolayısıyla bunu ödeme diye bir şey olamaz.'' 
     
     ''ÖZELLEŞTİRME TAKVİMİYLE İLGİLİ SAPMA TELAFİ EDİLİR'' 
     Özelleştirmeyi sadece satmak olarak değerlendirmenin, hata olacağını vurgulayan Şener, özelleştirmenin başarısının ''kuruluşların satılması ve Hazine'ye ne kadar gelir geldi'' şeklinde değerlendirilmesi gerektiğini kaydetti. 
     Şener, 2003 yıl sonu itibariyle özelleştirme uygulaması açısından sapmaların meydana geldiğine dikkat çekererek, ''Bazı önemli ve büyük kuruluşların özelleştirilmesinde aksamalar olmuştur. Bunu kabul etmek lazım. Ama özelleştirme sadece hükümetin tek taraflı iradesi ile başarılır gibi bir kanaat yanlış. Dış faktörlerde, planı değiştirebilir. Dış faktörlerin devreye girdiğini düşünüyorum. Dış faktörleri dışarıdaki mutlak güç olarak görmeyin'' diye konuştu. 
     Başbakan Yardımcısı Şener, 2004 yılının ilk aylarında özelleştirme takvimi ile ilgili sapmanın telafi edileceğini de bildirdi. 
     Asgari ücret, SSK ve BAĞ-KUR emeklilerine yapılacak zamma ilişkin yaklaşımların bazı çevreler tarafından popülizm şeklinde dğerlendirildiğinin hatırlatılması üzerine ise Şener, şöyle dedi 
     ''Ben bu eleştirilerin hiçbirini sağlıklı bulmuyorum. Bahsettiğimiz konular kararı verilmiş kimsenin değiştiremeyiz dediği konular değilki, kamuoyu ile paylaşılmak adına ifade edilmiş. Asgari ücret, SSK ve Bağ-KUR emeklilerine yapılacak zamla ilgili çalışmalar teknik düzeyde sürdürülüyor. Yarın bu konuda çalışmalar yapacağız. Basını bu konudaki düşüncesini de almak zorundayız. Basının düşüncesini almazsanız hiçbir şey yapamazsınız.'' Maliye Bakanı'nın bu konudaki düşüncelerinin hatırlatılması üzerine Şener, ''Bazen üslup farklı olsa da sonuç... Bakın paylaşıyoruz, tartışıyoruz benim dediğim gibi oluyor'' diye konuştu. 
     
</TEXT>
</DOC>
