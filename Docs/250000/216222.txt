<DOC>
<DOCNO> 216222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sondun38.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'den bazı örgütler Annan'a mektup... 
</HEADLINE>
<TEXT>

     KKTC'de ''Bu Memleket Bizim Platformu'' BMBP , Ortak Vizyon Yeni Eylem Komitesi, Barış ve Demokrasi Hareketi BDH ile Çözüm ve Avrupa Birliği ÇABP , BM Genel Sekreteri Kofi Annan'a, Kıbrıs sorununun çözümüne ilişkin çabalarında destek beliten bir mektup gönderdi. 
     Örgütler, Annan'a gönderdikleri mektupta, 1 Mayıs 2004 tarihinden önce sorunun çözülmesini beklediklerini ifade ettiler. 
     Mektup, Annan'a iletilmek üzere, Kıbrıs Türk Ticaret Odası Yönetim Kurulu üyesi Mustafa Damdelen tarafından Ledra Palas Sınır Kapısı'nda, BM Barış Gücü görevlisine verildi. 
     Mustafa Damdelen, mektubu verirken yaptığı konuşmada, bugün başlayan tarihi Kıbrıs görüşmelerinin başarıyla sonuçlanması dileğinde bulundu. 
     Başbakan Mehmet Ali Talat'ın evine yönelik bombalı saldırıyı da kınayan Damdelen, bunun Kıbrıs Türk halkına yönelik anti demokratik bir saldırı olduğuna dikkati çekti. Damdelen, bu tür saldırıların Kıbrıs Türk halkının çözüm inancını değiştirmeyeceğini kaydetti. 
     -MEKTUBUN İÇERİĞİ- Örgütlerin BM Genel Sekreteri Annan'a gönderdiği mektubun bir bölümünde şu ifadelere yer verildi 
     ''Sayın Kofi Annan. 
     Siz bu toplumun var olan heyecanını, isminizle anılan bu planın hazırlanmasına öncülük ederek hareketlendirdiniz. Şimdi hepimiz Kıbrıs'ta barışın son periyodunda, son randevusundayız. 
     Tarihte ilk defa Kıbrıslı Türkler referandum ile kendi kaderlerini tayin hakkını elde etmişlerdir. Kıbrıslı Türkler için bu durum devrim gibi bir olaydır. Belirtmek isteriz ki, referandumun kriterleri ve koşulları, bizzat planın içerisinde yer almalı, planın etkileyeceği unsurlar göz önünde tutularak karara bağlanmalıdır.'' 
     
</TEXT>
</DOC>
