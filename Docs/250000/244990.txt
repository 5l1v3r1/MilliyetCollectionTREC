<DOC>
<DOCNO> 244990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/soneko15.html </URL>
<DATE> 2004/06/03/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
MÜSİAD Borçların yeniden yapılandırılması için IMF ikna edilmeli 
</HEADLINE>
<TEXT>

     Müstakil Sanayici ve İşadamları Derneği MÜSİAD Başkanı Ömer Bolat, Türkiye'nin artık IMF'nin stand by kontrolü ve denetiminde değil, kendi özgün ekonomik gelişme programlarıyla yoluna devam etmesi gerektiğini bildirdi. 
     Çeşitli ziyaretlerde bulunmak için Ankara'da bulunan MÜSİAD Başkanı Bolat, A.A muhabirine temasları ve ekonomik gelişmeleri değerlendirdi. 
     Bolat, 17 Nisan 2004 tarihinde göreve gelen MÜSİAD'ın yeni yönetim kurulunu, Ankara'da siyaset, bürokrasi ve iş dünyası ile tanıştırmak amacıyla, bir Başkent çıkarması yaptıklarını kaydetti. 
     MÜSİAD Başkanı, ziyaretler sırasında öncelikle '3 Kasım seçimlerinden sonra oluşan siyasi istikrar, dış politikada gösterilen dik duruş, demokratikleşme ve sivilleşmeye yönelik reformlarda hükümet ve muhalefet partilerinin uyumlu bir irade göstermelerinden' duydukları memnuniyeti ilettiklerini söyledi. 
     Ziyaretleri sırasında ekonomik alanda yeniden yapılanma programını da sunduklarını belirten Bolat, Türkiye'deki makro göstergelerdeki birçok iyileşmeden memnun olduklarını, ancak halen izlenen mevcut stand by programının kendi içinde bazı sıkıntılar bulunduğunu ifade etti. 
     Bu sıkıntıların başında 'borçlanma düzeyinin artarak devam etmesi, iç borçlanmanın artmaya devam etmesi ve kur politikasının' geldiğini belirten Bolat, ithalat artışı, dış ticaret açığı gibi konuların da diğer sıkıntılı hususlar olduğunu kaydetti. 
     
     REEL SEKTÖRÜN SIKINTILARI 
     Ziyaretleri sırasında ve raporda, reel sektörü temsil eden bir kuruluş olarak özellikle üretici kesimin girdi maliyetlerinin yüksekliğini vurguladıklarını anlatan Bolat, şöyle konuştu 
     ''Ayrıca vergi yüklerinin azaltılması gerektiğini vurguladık, enerji maliyetlerinin, SSK ve vergi yüklerinin indirilmesi gerektiğini ortaya koyduk. Türk sanayinin son 10 yıl içinde kötü yönetim, yolsuzluklar ve girdi maliyetlerinin yüksekliğinden dolayı yurtdışına göçmesinin tersine çevrilmesi gerektiğini düşünüyoruz. Bu noktada olumlu mesajlar da aldık. Mesela Çalışma Bakanı sayın Murat Başesgioğlu, SSK prim taban matrahının asgari ücreti aşmayacağı konusunda bize bir müjdeli haber verdi, Temmuz'a bu yetiştirilecek dedi. Sanayi Bakanımız sayın Ali Coşkun ise yatırım mallarının ithalatında CE belgesi aranmasının kaldırılacağını söyledi.'' 
     
     ''İSTİKRAR VAR, ANCAK KIRILGAN YAPI DEVAM EDİYOR'' 
     Ekonomide istikrar olduğunu, kırılgan yapının ise hale devam ettiğini ifade eden Bolat, ekonomideki iyileşmenin devam etmesi için iç piyasanın da canlanması gerektiğini vurguladı. 
     Bunun için tekstilde KDV oranının yüzde 8'e indirilmesini teklif ettiklerini belirten Bolat, ayrıca inşaat sektörünün canlanması için ipotek bankacılığı ve gayrimenkul yatırım ortaklığının geliştirilmesi, vergi yükünün düşürülmesi ve KDV'nin ilk aşamada yüzde 18'den AB'nin ortalama standart oranı olan yüzde 15'e çekilmesini önerdiklerini bildirdi. 
     KDV oranlarında yapılacak indirimin kayıtdışılığı azaltacağı görüşünü savunan MÜSİAD Başkanı, ''Türkiye'de gerek kayıtdışı istihdam gerekse kayıtdışı ekonominin engellenmesi, polisiye tedbirlerle değil ekonomik tedbirlerle olabilir'' diye konuştu. 
     Bolat, vergi yükü ve SSK yükleri azaltılıp kayıt altında olan kesimin genişletilmesi durumunda, prim ve vergi gelirlerinde bir azalma olmayacağını da vurguladı. 
     
     IMF PROGRAMI YERİNE, YENİ PROGRAM ÖNERİSİ 
     Bolat, 2005 Şubat'ında sona erecek stand by programı yerine, MÜSİAD olarak hükümete ''Program Sonrası İzleme Anlaşması'' imzalamayı önerdiklerini belirtirken, şunları söyledi 
     ''Bu vesileyle IMF ile ilişkiler, rutin istişareler şeklinde teknik düzeyde sürdürülecek. Türkiye artık, hasta adam veya yoğun bakımdaki hasta psikolojisinden çıkmayı gerektirecek ekonomik şartlara haizdir. Bu nedenle Türkiye'nin artık, IMF'nin stand by kontrolü ile denetiminde değil, kendi ekonomik özgün gelişme programlarıyla yoluna devam etmesi gerekiyor. Bu noktada IMF'ye olan borçlarımızda, IMF ikna edilerek bir yeniden yapılanma olması gerektiğini düşünüyoruz. 2005, 2006, 2007 için yaklaşık 20 milyar dolar bir borç takdimimiz var. Geçen Ağustos'ta olduğu gibi IMF, bu borçları yine bir 4-5 yıla yayabilir.'' Bolat ayrıca, ekonomik ve sosyal alanda toplumsal kalkınma seferberliğinin başlatılmasına dönük ''Ekonomide Yeniden Yapılanma ve Ekonomik Rapor'' başlıklı çalışmayı, hükümet, muhalefet ve iş dünyası temsilcilerine takdim ettiklerini kaydetti. 
     
</TEXT>
</DOC>
