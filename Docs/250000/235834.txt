<DOC>
<DOCNO> 235834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sondun33.html </URL>
<DATE> 2004/04/29/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Chirac Ermeni soykırımının tanınması Türkiye için önkoşul değil 
</HEADLINE>
<TEXT>

     Fransa Cumhurbaşkanı Jacques Chirac, sözde Ermeni soykırımının tanınmasının Türkiye'nin AB üyeliği için önkoşul olamayacağını belirtti. 
     Chirac, Cumhurbaşkanlığı Sarayı'nda AB'nin genişlemesiyle ilgili düzenlediği basın toplantısında, bir gazetecinin, sözde Ermeni soykırımının tanınmasının Türkiye'nin AB üyeliği için önkoşul olup olamayacağı sorusuna, ''Bu sorunun Türkiye ile Ermenistan arasındaki ilişkileri ilgilendiren bir konu olduğu'' yanıtını verdi. 
     Bu alanda olumlu gelişmeler kaydedildiğini gözlediğini ve bundan memnuniyet duyduğunu belirten Chirac, ''İkili ilişkilerde geleceği, sadece geçmişe bakarak değerlendiremeyiz'' dedi. 
     Fransa parlamentosunun, 2001'de sözde Ermeni soykırımını tanıyan bir yasayı kabul etmesi, Paris ile Ankara arasında ciddi diplomatik soruna yol açmıştı. 
     
     YÖNETİM TAMAMEN IRAKLILARA BIRAKILSIN 

     Fransa Cumhurbaşkanı Jacques Chirac, ''Irak'ta yönetimin, BM çerçevesinde koalisyon güçlerinden tamamen Iraklılara devredilmesi'' çağrısında bulundu. 
     Chirac, Cumhurbaşkanlığı Sarayı'nda düzenlediği basın toplantısında, ''Egemenliğin Iraklılara devredilmesi bugün çok acil bir konu ''dedi. 
     Irak'ta 30 Haziran'da yetki devrinden sonra da ABD'nin bu ülkenin yönetiminde etkili olmasından duyduğu endişeyi dile getiren Chirac, BM Güvenlik Konseyi'ne Washington yönetimi tarafından sunulan karar tasarısının kabul edilmesi konusunda şüpheleri olduğunu bildirdi. 
     ''Siyasi güç transferinin çerçevesinin kafa karıştırmaması ve karışık olmaması gerektiğini'' ifade eden Chirac, ''ABD'nin bu ülkede kontrolü elinde bulundurmaya devam etmemesi'' gerektiğini belirtti. 
     Chirac, Irak'ta BM varlığına rağmen ABD'nin bu ülke yönetiminde hala etkili olma girişiminin olumsuz sonuçlar yaratabileceğini belirtti. 
     
</TEXT>
</DOC>
