<DOC>
<DOCNO> 248426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonsiy15.html </URL>
<DATE> 2004/06/16/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
İzmir ağlıyor... Piriştina, şanına yaraşır bir törenle uğurlanacak... 
</HEADLINE>
<TEXT>

     İzmir Valisi Yusuf Ziya Göksu, dün geçirdiği kalp krizi sonucu vefat eden İzmir Büyükşehir Belediye Başkanı Ahmet Piriştina'nın cenazesinin yarın devlet töreniyle toprağa verileceğini söyledi. 
     Vali Göksu başkanlığında, İzmir Valiliği'nden yapılan toplantıda Piriştina'nın cenaze töreniyle ilgili program belirlendi. 3 Vali Yardımcısı, Emniyet Müdürü Halil Tataş, İZFAŞ Yönetim Kurulu Başkanı Erdal İzgi, Büyükşehir Belediyesi Genel Sekreteri Cumhur Utkan, Genel Sekreter Yardımcısı Serpil Güngör, İZBETON Genel Müdürü Hüsamettin Ender ile bazı emniyet müdür yardımcılarının da katıldığı toplantıdan sonra gazetecilere açıklamada bulunan Vali Göksu, Piriştina'nın görevi başında vefat eden ilk Büyükşehir Belediye Başkanı olduğunu, devlet töreniyle cenazesinin yarın toprağa verileceğini kaydetti. 
     Piriştina'nın ölümünün, sadece İzmir'de değil, bütün Türkiye'de üzüntü yarattığını dile getiren Vali Göksu, şöyle dedi 
     ''Sayın Piriştina, herkesin sevdiği bir adamdı, büyük başkandı. Onu kaybetmenin acısı içindeyiz. Başta eşi Mine ve çocukları Levent ile Zeynep olmak üzere, bütün yakınlarına baş sağlığı diliyorum. Başkan'ın vefatı İzmir için çok büyük bir kayıp. Büyük bir yönetici, değişik özellikleri olan bir liderdi. Reklamı, tantanayı sevmezdi, daima güler yüzlüydü. 15 aylık birlikte çalıştığımız sürede kırılmadım, kırmadım. Bizden giden her öneriye sıcak baktı, o önerilerin yerine getirilmesi için büyük uğraş verdi. Son olarak gerçekleştirdiğimiz 19 Mayıs ve 23 Nisan törenlerinde çocuklarımızın giysilerini kendisi karşıladı, kimseye tek bir kelam söylemedi.'' Piriştina'nın son yolculuğuna en iyi şekilde uğurlanacağını belirten Vali Göksu, cenazenin saat 15.00'de Adli Tıp Morgu'ndan alınacağını, Plevne Bulvarı istikametiyle önce 15.30'da evinin, ardından da 9 Eylül Meydanı'nda CHP İl Merkezi önüne getirileceğini kaydetti. Cenazenin saat 16.00'da Konak Meydanı'na ulaştırılacağını ve burada bir katafalka yerleştirileceğini kaydeden Vali Göksu, saat 17.15'te de Konak Meydanı'ndaki İsabey Camii'nde ikindi namazının ardından kılınacak cenaze namazından sonra Narlıdere Aşağı Mezarlık'ta toprağa verileceğini söyledi. 
     İzmirlilerin cenaze törenine özel araçlarla gelmemesini ve tören boyunca kullanılacak güzergahta özel araçların bulunmamasını isteyen Vali Göksu, Konak Meydanı'ndan mezarlığa gidecekler için 40 belediye otobüsünün boş tutulacağını bildirdi. Vali Göksu, tören esnasında Plevne Bulvarı'nın ve Çaykur Belediye önünün trafiğe kapatılacağını, Refik Saydam Bulvarı'nın da geçiş esnasında trafiğe kapatılacağını kaydetti. 
     
     BAŞKAN'I MECLİS SEÇECEK 

     Vali Göksu, gazetecilerin sorusu üzerine, Büyükşehir Belediye Başkanı'nın Belediye Meclisi tarafından seçileceğini ve seçilecek kişinin bir dahaki seçimlere kadar 4 yıl 9 ay İzmir'i yöneteceğini söyledi. 
     Büyükşehir Belediyesi'nden dün resmi bir yazı geldiğini ve meclis üyelerinin 10 gün içinde olağanüstü toplantıya çağrılacağını belirten Vali Göksu, şunları söyledi 
     ''1580 sayılı Belediyeler Kanunu'nun 1997 yılında değişen 93. maddesi çok açık. Başkanlığın boşalması halinde Meclisin bir başkan seçmesini öngörüyor. Başkanlığa meclis üyelerinin hepsi aday olabilir. 60 belediye meclis üyesi, kendi aralarında kapalı oy esasına göre seçim yapacaklar ve seçilecek kişi İzmir'i 4 yıl 9 ay idare edecektir. Dün ortaya atılan 6 ay sonra seçim var iddiaları gerçek değil.'' Vali Göksu, cenaze törenine CHP Genel Başkanı Deniz Baykal'ın yanı sıra DYP Genel Başkanı Mehmet Ağar'ın da katılacağını, hükümeti temsilen kimin geleceğinin henüz kesinleşmediğini sözlerine ekledi. 
     
     İZMİR'DEKİ TİYATRO VE KONSERLER İPTAL EDİLİYOR 

     İzmir Büyükşehir Belediye Başkanı Ahmet Piriştina'nın dün kalp krizinden vefatı sonrasında kentteki bazı tiyatro gösterileri ve konserler iptal edildi. 
     Aysa Organizasyon'dan yapılan açıklamada, Bornova Açıkhava Tiyatrosu'nda Seray Sever'in bugün sergileyeceği ''Sevgili Karım'' adlı oyunun iptal edildiği bildirildi. 
     Fuar Açıkhava Tiyatrosu'nda Erkin Koray'ın yarın, Grup Yorum'un ise 18 Haziran Cuma akşamı vereceği konserlerin de aynı nedenle iptal edildiği kaydedilen açıklamada, söz konusu etkinlikler için satılan biletlerin, açıkhava tiyatrolarında iadesine başlandığı belirtildi. 
     İzmir Resim Heykel Müzesi'nin yarın açılması planlanan geleneksel yıl sonu kursiyer sergisi de 21 Haziran gününe ertelendi. 
     Öte yandan yarın yapılacağı bildirilen Altay Spor Kulübü Divan Kurulu toplantısı da Piriştina'nın cenaze töreni nedeniyle ertelendi. Altay Divan Kurulu Başkanı Erdoğan Tözge, toplantının, 18 Haziran Cuma gününe alındığını bildirdi. 
     Bu arada Piriştina'nın vefatı nedeniyle İzmir'deki kuruluşlar, başsağlığı mesajları yayınlamaya devam ediyor. 
     TMMOB Kimya Mühendisleri Odası Ege Bölge Şubesi Yönetim Kurulu adına Prof. Dr. Gürel Nişli imzasıyla yapılan açıklamada, ''Onu ne denli çok sevdiğimizi ve bağlı olduğumuzu bir kez daha fark ettik. Eğitime, bilime, sanata, halkına inanılmaz büyük çabalarla verdiği hizmetler, İzmir'e kazandırdığı ilerici, aydın, barışçıl karakter hiç unutulmayacak. Bunu devam ettirmek, İzmirlilerin, hepimizin görevidir'' denildi. 
     Sağlık ve Sosyal Hizmet Emekçileri Sendikası İzmir Şubesi de Piriştina'nın ailesi ve İzmir halkına başsağlığı diledi. 

     
</TEXT>
</DOC>
