<DOC>
<DOCNO> 219510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/soneko30.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyonda tek haneyi yakaladık... 
</HEADLINE>
<TEXT>

     Enflasyon'da yıllık bazda 1970'ten bu yana ilk defa tek haneli rakamlara ulaşıldı. 
     Devlet İstatistik Enstitüsü DİE , Şubat ayında yıllık enflasyonun toptan eşya fiyatlarında TEFE yüzde 9.14, tüketici fiyatlarında TÜFE yüzde 14.28 olduğunu açıkladı. 
     Bu yılın Şubat ayında TEFE yüzde 1.64, TÜFE ise yüzde 0.55 oranında arttı. 
     Yılın iki ayında enflasyon oranı, toptan eşyada yüzde 4.31, tüketici fiyatlarında ise yüzde 1.29 oldu. 
     Bu arada Şubat ayı itibarıyla 12 aylık ortalamalara göre yıllık enflasyon ise toptan eşyada yüzde 21.49, tüketici fiyatlarında yüzde 23.21 olarak hesaplandı. 
     Çekirdek enflasyon olarak adlandırılan özel sektör imalat sanayinde fiyat artışı ise Şubat ayında yüzde 0.1 düzeyinde gerçekleşti. 
     
     GEÇEN YIL 

     Geçen yıl Şubat ayı itibarıyla, yıllık enflasyon, toptan eşyada yüzde 33.39, tüketici fiyatlarında ise yüzde 27.01 düzeyindeydi. 
     2004 yılı Şubat ayı itibarıyla yıllık enflasyon, 2003 yılı Şubat ayı itibarıyla yıllık enflasyon rakamlarının, toptan eşyada 24.25 puan, tüketici fiyatlarında ise 12.73 puan altında gerçekleşti. 
     Şubat ayındaki enflasyon oranları, bir önceki aya göre, toptan eşya fiyatları yüzde 1.64, tüketici fiyatları yüzde 0.55 arttı. Geçen yıl Şubat ayında, toptan eşya fiyatları yüzde 3.14, tüketici fiyatları yüzde 2.26 artmıştı. Şubat ayı itibariyle 12 aylık ortalamalara göre yıllık enflasyon, toptan eşyada yüzde 21.49, tüketici fiyatlarında ise yüzde 23.21 olarak hesaplandı. 
     2003 yılı Şubat ayında, 12 aylık ortalamalara göre yıllık enflasyon, toptan eşyada yüzde 42.14, tüketici fiyatlarında da yüzde 37.94 olmuştu. 
     
     GEÇEN AY "HIYAR" ENGEL OLDU 

     Ocak ayında tarım fiyatlarının etkisiyle TEFE'deki artışın 10.8 çıkması "tek haneli enflasyon" umutlarını Şubat ayına erteletmişti. Ocak ayında Antalya'da meydana gelen sel, bazı ürünlerin fiyatlarında rekor artışlara neden olmuştu. Öyle ki, salatalığın fiyatının Ocak'ta yüzde 65.8 artması, Maliye Bakanı Kemal Unakıtan'a "Hıyar hıyarlığını yapmasaydı, enflasyon tek haneye inecekti" yorumunu yaptırdı. 
     
     OCAK AYI VERİLERİ 

     Bu yılın Ocak ayında, bir önceki aya göre toptan eşya fiyatları yüzde 2.6, tüketici fiyatları ise yüzde 0.7 oranında arttı. Yıllık enflasyon toptan eşya fiyatlarında yüzde 10.8, tüketici fiyatlarında yüzde 16.2'ye indi. 
     12 aylık ortalamalara göre yıllık enflasyon ise toptan eşyada yüzde 23.6, tüketici fiyatlarında yüzde 24.4 olarak hesaplandı. 
     Çekirdek enflasyon olarak adlandırılan özel sektör imalat sanayinde fiyat artışı da yüzde 0.6 düzeyinde gerçekleşti. 

     
</TEXT>
</DOC>
