<DOC>
<DOCNO> 244738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonsiy04.html </URL>
<DATE> 2004/06/02/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Irak'ta Türkmen cephesi yeni hükümetten memnun değil... 
</HEADLINE>
<TEXT>

     Irak Türkmen Cephesi ITC , Irak'ta dün atanan geçici hükümette Türkmenlere yeteri kadar yer verilmemesinden memnun değil. 
     A.A muhabirine açıklama yapan ITC üst düzey yetkilisi, sonucun ''iç açıcı olmadığını'', eskisine oranla temsil oranlarının daha da azaldığını kaydederek, ''Daha önce 26'da birdik, şimdi 36'da biriz'' dedi. Türkmenlerin geçici hükümet içinde düz bakanlık değil, devlet başkanı yardımcılığı ya da başbakan yardımcılığını talep ettiklerini ifade eden yetkili, sonuca rağmen Türkmenlerin Bağdat'ta yer alacak olmasının önemli olduğunu kaydetti. 
     Öte yandan yetkili, Mısır, Suriye ve İran'da yakın gelecekte ITC temsilcilikleri açacaklarını belirterek, ITC'nin Ankara'da yapılan ABD ve Ürdün resepsiyonlarına ilk kez resmi olarak davet edilmesinin önemli bir gelişme olduğunu söyledi. 
     Yetkili, bir soru üzerine, Türkmeneli televizyonunun 24 Nisan'dan beri akşamları birer saat test yayını yaptığını, yakında normal yayına geçileceğini söyledi. 
     Yetkili, televizyonun, kuruluş aşamasında TRT'nin desteğini aldıklarını ve TRT'nin personel eğitimi ve programlar çerçevesinde yardımcı olduğunu kaydetti. 
     Türkmeneli TV, 11839 V SR 4444 3 4 FEC ayarlarıyla, EURASIASAT 1 üzerinden yayın yapıyor. 
     
</TEXT>
</DOC>
