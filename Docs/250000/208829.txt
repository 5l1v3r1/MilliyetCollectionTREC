<DOC>
<DOCNO> 208829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/soneko45.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Defterdarlık, kiralanacak yalı ve köşklere ''görücü'' götürecek... 
</HEADLINE>
<TEXT>

     İstanbul Defterdarlığı, Milli Emlak'a ait kiralık yalı ve köşkleri yakından görmek isteyenler için 20 Ocak Salı günü bir tur düzenleyecek. 
     28 Ocak 2004'de yapılacak ihaleler öncesinde tahmini bedeli 200 milyar lira olan Sarıyer Tarabya'daki Yorgo Zarifi Köşkü ile tahmini bedeli 110 milyar lira olan Sarıyer Yeniköy'deki Sait Halim Paşa Yalısı potansiyel müşterilerin beğenisine sunulacak. 
     Defterdarlığın düzenleyeceği araç turuyla yalı ve köşkler yerinde görülebilecek. 
     İstanbul Defterdarlığı Beyoğlu Yakası Emlak Müdür Vekili Mehmet Emin Elmas, AA muhabirine yaptığı açıklamada, sağlıklı teklifler alabilmek ve gelen talepler üzerine potansiyel müşterileri taşınmazlara götürmek istediklerini söyledi. 
     Elmas, İstanbul Defterdarlığı'nın ilk defa böyle bir uygulamaya gittiğini belirterek, söz konusu kiralık taşınmazların 49 yıla kadar kiraya verilebileceğini duyurdu. 
     
</TEXT>
</DOC>
