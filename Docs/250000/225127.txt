<DOC>
<DOCNO> 225127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sondun50.html </URL>
<DATE> 2004/03/24/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Bürgenstock ile Rumlar arasında kırmızı telefon hattı 
</HEADLINE>
<TEXT>

     İsviçre'nin Lüzhern kenti yakınlarındaki Bürgenstock tatil kasabasında bugün öğleden sonra Türkiye ve Yunanistan'ın da katılmıyla başlayacak genişletilmiş Kıbrıs müzakerelerine daha önce görülmemiş biçimde karartma uygulanacağı belirtilirken, Rum yönetiminin, görüşmelerin yapılacağı merkezle Rum Başkanlık Sarayı arasında anında bilgi akışını sağlayacak kırmızı telefon hattı kurduğu açıklandı. 
     Güney Kıbrıs'ta yayımlanan Haravgi gazetesi, kalabalık Rum heyetinin Bürgenstock'ta izole edilmiş olmasının, Güney Kıbrıs'la arasındaki bağları koparmayacağını bildirdi. 
     Gazeteye göre Rum yönetimi lideri Tasos Papadopulos, Güney Kıbrıs'tan ayrılmadan önce, Rum Başkanlık Sarayı'na Bürgenstock'la doğrudan ve güvenli telefon hattı kurulması talimatı verdi. 
     Gazete, İsviçre'de bulunan ana muhalefet partisi Demokratik Seferberlik Partisi'nin DİSİ Başkanı Anastasiades'in de Papadopulos'tan gelişmeler hakkında sürekli bilgi alacağını ve adada olup bitenleri de Güney Kıbrıs'taki parti yetkililerinden öğreneceğini ve gelişmeler hakkında bilgi vereceğini yazdı. 
     
</TEXT>
</DOC>
