<DOC>
<DOCNO> 246710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/siyaset/axsiy01.html </URL>
<DATE> 2004/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahaneleri kalmadı, Türkiye'nin yolu açık 
</HEADLINE>
<TEXT>


DEP'lilerin tahliyesi Türkiye'yi, AB ile müzakere sürecine giden yolda en önemli engellerden olan Avrupa Konseyi'nin denetim sürecinden çıkaracak 

GÜVEN ÖZALP Brüksel 


Leyla Zana ve arkadaşlarının tahliyesi, müzakere sürecine giden yolda Türkiye'nin önünde duran en önemli engellerden biri olan Avrupa Konseyi denetim süreci açısından da "olumlu bir katkı" anlamına geliyor. Bu süreçten çıkamaması halinde müzakerelere başlaması tehlikeye girebilecek olan Türkiye, böylece denetim sürecinden çıkmayı neredeyse garanti altına aldı. 

AKPM'de verilecek karar 
Haziranın son haftasında Strasbourg'da yapılacak Avrupa Konseyi Parlamenterler Meclisi AKPM oturumunda, Türkiye'nin bu süreçten çıkıp çıkmayacağına karar verilecek. AKPM üyeleri, nisanda yapılan oturumun hemen öncesinde, Zana ve arkadaşları hakkında olumsuz karar verilmesi üzerine, bu sorunun halledilmemesi halinde, denetim sürecinden çıkmanın söz konusu olmayacağını net bir şekilde vurgulamıştı. Bunun üzerine erteleme isteyen Türkiye'ye, haziran oturumuna kadar süre verilmişti. Tahliye kararıyla birlikte, AKPM üyelerinin ön plana çıkardıkları en önemli unsur da ortadan kalkmış oldu. Ay sonuna kadar, denetim sürecine son verilmesini öneren raporun kabul edilmesine kesin gözüyle bakılıyor. 

Verheugen Reformlar giderek yerleşiyor 

BRÜKSEL Milliyet 

Yargıtay'ın tahliye kararıyla, AB'de Türkiye karşıtlarının Kıbrıs'tan sonra kullandıkları en önemli bahane ortadan kalktı. Uygulama konusundaki şüpheler iyice azalırken, kararı memnuniyetle karşılayan AB Komisyonu'nun genişlemeden sorumlu üyesi Günter Verheugen, "Uygulama giderek yerleşiyor" mesajı verdi. Verheugen, yazılı açıklamasında "Bu karar Türkiye'nin 2 yıldan bu yana yürürlüğe soktuğu siyasi reformların uygulamasının giderek yerleşmekte olduğunun göstergesidir" ifadelerini kullandı. Verheugen, Komisyon'un Zana'nın bundan sonraki yargılama sürecinin adil olacağına ve alınacak bir kararın da bu ilkeleri yansıtacağına güvendiğini söyledi. 

'Demokrasi için önemli bir gün' 

Pat Cox Avrupa Parlamentosu Başkanı Bu, Türkiye'deki reform süreci açısından olumlu bir gelişme. Zana'nın, 1995'te verilen Sakharov Ödülü'nü bizzat almak üzere AP'ye gelebileceğini umuyorum. 
Joost Lagendijk KPK Eş Başkanı Kararı memnuniyetle karşılıyorum. Bu, Leyla Zana, üç arkadaşı ve aileleri için büyük gün. Türkiye'de şimdi tanıklık edebildiğimiz reform ruhunun güzel bir örneği.Daniel Cohn-Bendit AP Yeşiller Grubu Eşbaşkanı Açık şekilde Türkiye'nin değişmekte olduğunu gösteriyor. Türkiye'ye, AB içinde bir gelecek umudu verilmesi, ülkenin devam etmekte olan demokratikleşme sürecine gözle görülür katkı yapıyor.Javier Solana AB Yüksek Temsilcisi Bu, takdir edilmeyi hak eden önemli bir adımdır. Hükümet taahhütlerini yerine getiriyor.Claudia Roth Almanya Federal Meclis Milletvekili Bugün Türkiye'deki ve Avrupa'daki demokrasi için önemli bir gündür. Türkiye'de artık ifade hürriyetinin var olduğunun, Kürt gerçeğinin kabul edildiğinin altı çizildi. Hoş geldiniz Leyla Zana.Uluslararası Af Örgütü Tahliyenin koşulsuz olması ve bırakılanların yeniden yargılanmamaları gerekmektedir.Walter Schwimmer Avrupa Konseyi Genel Sekreteri Reformların ruhuna uygun düşüyor. İnsan hakları ve demokrasi alanında, Türkiye'nin imajına olumlu katkı yapacak. 

ABD Memnuniyet verici bir karar 

YASEMİN ÇONGAR 

ESKİ DEP milletvekillerinin tahliyesini memnuniyetle karşılayan ABD, davanın bir an önce kesin sonuca ulaştırılmasını istedi. 
Milliyet'in sorusunu yanıtlayan bir ABD Dışişleri Bakanlığı yetkilisi, "Yargıtay'ın kararını memnuniyetle karşılıyoruz ve Türkiye'de bir süredir devam eden reformların derinleştiğinin göstergesi sayıyoruz" dedi. Aynı yetkili, gelişmeyi "DEP'lilerin itirazı konusundaki nihai mahkeme görüşü oluşana dek alınmış geçici bir karar" olarak algıladıklarını vurgularken, "Davanın nihai sonuca bir an önce ulaştırılmasını bekliyoruz" ifadesini kullandı. 


</TEXT>
</DOC>
