<DOC>
<DOCNO> 247178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonspo09.html </URL>
<DATE> 2004/06/11/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Efes Pilsen Genel Menajeri Özerhun Şampiyonluk bize daha çok yakıştı 
</HEADLINE>
<TEXT>

     Türkiye Basketbol Ligi Play-off final serisinde Ülkerspor'u 4-2 geçerek şampiyonluğa adını yazdıran Efes Pilsenliler, bu başarıyı hakettiklerini düşünüyor. 
     Lacivert-beyazlı kulübün genel menajeri Engin Özerhun, AA muhabirine yaptığı açıklamada, sonuna kadar hakettikleri bir şampiyonluğu kazandıklarını ifade ederek, ''Seride 3. maç hariç hep iyi oynayan taraf bizdik. Ülkerspor'un son maçta çok sert savunması nedeniyle hemen farkı açamadık. Ancak bizde kazanmayı bilecek silahlar var. Kerem'in son 5 sayısı ve Granger'in sayılarıyla hakettiğimiz şampiyonluğa ulaştık. Şampiyonluk bize daha çok yakıştı'' dedi. 
     Son 3 sezondur Ülkerspor'u yenerek şampiyonluk elde ettiklerini kaydeden Özerhun, ''Hiçbir zaman kazanılan bu şampiyonları kanıksamayız. Başarıya asla doymayız. Hedeflerimiz bitmez'' diye konuştu. 
     Menajer Özerhun, gelecek sezon da katılacakları tüm kupalarda şampiyon olmayı arzuladıklarını ifade ederek, bunun için çalışmalara kısa sürede başlayacaklarını vurguladı. 
     
     ''SİSTEM TAKIMIYIZ'' 
     Özerhun, Efes Pilsen'in bir sistem ve gelenek takımı olduğunu, başarının da bu nedenle geldiğine değindi. 
     Takımın antrenörü Oktay Mahmuti'nin, yardımcı antrenörlüğü döneminde Aydın Örs gibi değerli bir hocanın yanında çok şey öğrendiğini dile getiren Mahmuti, ''Efes Pilsen disiplinli ve sistemli bir kulüp. Oktay Mahmuti de bu geleneği çok iyi uygulayarak 3 sene üst üste şampiyonluğa ulaştı ve başarılı oldu'' dedi. 
     
</TEXT>
</DOC>
