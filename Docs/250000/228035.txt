<DOC>
<DOCNO> 228035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sontur14.html </URL>
<DATE> 2004/04/02/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
İzmir'de işhanı soyguncuları .. 
</HEADLINE>
<TEXT>

     İzmir'de, Deniz Ticaret Odası DTO İzmir Şubesi'nin de bulunduğu 2 işhanına giren soyguncular, işyerlerinin kasalarını parçalayarak para ve dövizleri aldı. 
     Alınan bilgiye göre, Cumhuriyet Bulvarı'ndaki Muzaffer Bey ile Ataman Erman işhanlarına sabah erken saatlerde gelen kapıcılar, işyerlerinin kapılarının zorlanmış olduğunu gördü. 
     Hanlara çağırılan polis ekipleri, 7 işyerinin soyulduğunu belirledi. Soyguncuların, işyerlerindeki 3 çelik kasayı parçalayarak içindeki para ve dövizleri aldıkları, masaları ve çekmeceleri karıştırdıkları tespit edildi. İşyerlerinden çalınan para miktarının belirlenmeye çalışıldığı bildirildi. 
     Muzaffer Bey İşhanı'nın 1. katında bulunan DTO İzmir Şubesi'ne pencere demirlerini zorlayarak giren ve çelik kasayı parçalayan hırsızların, içindeki 1 milyar lira ve 700 dolar ile Genel Sekreter Erol Çağlar'ın çekmecesindeki 350 milyon lirayı aldıkları ortaya çıktı. 
     Soyulan işhanlarında araştırma yapan Kimlik Tespit ve Olay Yeri İnceleme Şube Müdürlüğü uzmanları, parmak izi tespit etmeye çalıştı. 
     Emniyet Müdür Yardımcısı Ömer Faruk Aydar, hana gelip DTO İzmir Şubesi Yönetim Kurulu Başkanı Geza Dologh ile görüştü, bilgi aldı. 
     İzmir'de bir süre önce de Hilton Oteli karşısındaki MAB ve Kasman iş hanlarına giren hırsızlar, 57 işyerini soymuştu. 
     
</TEXT>
</DOC>
