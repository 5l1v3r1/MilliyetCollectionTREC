<DOC>
<DOCNO> 219941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/yasam/yas02.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhabire dayak 
</HEADLINE>
<TEXT>

   NTV muhabiri Hilmi Hacaloğlu, Taksim'de basın açıklaması izlerken gözaltına alıındı. Hacaloğlu'nun Emniyet'te dövüldüğü iddia edildi 
      İSTANBUL Milliyet 
   
   NTV muhabiri Hilmi Hacaloğlu, Taksim'de dün basın açıklaması izlerken sivil polislerce gözaltına alındı. Hacaloğlu'nun gözaltında dövüldüğü iddia edildi. Emniyet, 2 saat sonra serbest bıraktıkları Hacaloğlu'nu "zorunlu olarak misafir" ettiklerini açıkladı. 
   DİSK üyesi bir grup, 6 Mart'ta Ankara'da düzenlenecek olan Kamu Yönetimi Yasa Tasarısı'nı protesto mitingi öncesi Taksim Meydanı'nda dün basın açıklaması yaptı. Açıklama öncesi, sivil polislerin gruptan bir kişiyi tartaklamasını izleyen Hacaloğlu da gözaltına alınarak Beyoğlu İlçe Emniyet Müdürlüğü'ne götürüldü. Hacaloğlu'nun burada aralarında bir Emniyet Müdür Yardımcısı'nın da bulunduğu bir grup polis tarafından dövüldüğü öne sürüldü. Hacaloğlu sağlık kontrolünden geçirilmesinin ardından serbest bırakıldı. 
   
   Anayasa ihlali 
   Hacaloğlu gözaltına alındığı sırada NTV yayınına telefonla katılan Başbakanlık İnsan Hakları Danışma Kurulu Başkanı Prof. Dr. İbrahim Kaboğlu olayın Anayasa ihlali olduğunu söyledi. 
   Türkiye Gazeteciler Cemiyeti de yaptığı açıklamayla olayı kınadı. Açıklamada "Yetkililerin daha sonra özür dilemeleri uygulamanın vahametini ortadan kaldırmaz" denildi. 
   
   
</TEXT>
</DOC>
