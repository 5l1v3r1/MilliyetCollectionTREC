<DOC>
<DOCNO> 210302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/yasam/yas05.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk erkeği hızla metroseksüelleşiyor 
</HEADLINE>
<TEXT>

   Bir araştırmaya göre, Türk erkeği giderek daha bakımlı olmaya çabalıyor ve bu çaba toplumda kabul görüyor 
      İSTANBUL Milliyet 
   
   İstanbul Üniversitesi İletişim Fakültesi Akademik Medya ve Kamuoyu Araştırmaları Grubu Akademedya , İstanbul'un 25 ilçesinde 663 erkek üzerinde "Erkeklerde Kişisel Bakım Araştırması" yaptı. 
   15 - 22 Aralık 2003'te yüz yüze gerçekleştirilen araştırmada erkeklerin yüzde 60.2'si 'Bakımlı erkek daha karizmatiktir' düşüncesine katıldığını belirtti. Katılımcıların yüzde 70'i 'bakımlı erkek lighttır' yorumuna katılmadığını söyledi. 
   Erkeklerin yüzde 40.3'ü 'Bakım - kozmetik kadın işidir' düşüncesine katılmazken, yüzde 22.5'i 'kararsız' kaldı. Erkeklerin sadece yüzde 16.3'ü ise bu yoruma katıldığını belirtti. 
   Yüzde 48.5'i "zamanı ve imk nı olsa da bakım yaptırmayacağını" ifade ederken, yüzde 28'i "hayır, yaptırmam" dedi. Katılımcıların 'bakım derecelerini' saptayabilmek için temizlik ve bakım uygulamalarını ne sıklıkta yaptıklarının da incelendiği araştırmada, saç tıraşına yüzde 43, sakal tıraşına yüzde 46.3'lük oranlarda 'sık sık' yanıtı verildi. Ayrıca, erkeklerin yüzde 14.6'sı cilt bakımı yaptırdığını, yüzde 4.8'i solaryuma girdiğini, yüzde 2.4'ü kaş aldırdığını kaydetti. 
   
   Yüzde 20 metroseksüel 
   Çalışmayı değerlendiren Araştırma Görevlisi Fatma Kamiloğlu, standartların kadınla birlikte erkekte de birçok değişime neden olduğunu bildirdi. Özellikle kent yaşamında "başarılı erkek"in yanı sıra "bakımlı erkek" olgusunun oluştuğunu vurgulayan Kamiloğlu, bunun da beraberinde "metroseksüel erkek" kavramını getirdiğini kaydetti. Kamiloğlu, "Erkekler 'kişisel bakım' konusuna önem vermekte ve özellikle yüzde 10 - 15, bazı durumlarda da yüzde 20'lik bir kesim 'metroseksüel' erkek kavramına uymaktadır" dedi. 
   
   
</TEXT>
</DOC>
