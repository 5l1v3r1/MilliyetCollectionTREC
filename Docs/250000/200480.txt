<DOC>
<DOCNO> 200480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/guncel/gun20.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   İran Türkiye kanıt sunsun inceleriz    İran Dışişleri Bakanlığı, İstanbul'daki bombalı saldırıların faillerinin İran üzerinden kaçtığı iddiasına ilişkin belge sunulması halinde, gereğini yapacaklarını açıkladı. İran Dışişleri Bakanlığı Sözcüsü Hamid Rıza Asefi, dün düzenlediği basın toplantısında, saldırıların faillerinin İran üzerinden kaçtığına ilişkin iddiaların hatırlatılması üzerine, İran ile Türkiye arasında güvenlik işbirliği komitelerinin bulunduğuna dikkat çekti ve "Ortada bir konu varsa Türk tarafı bunu bizimle konuşacaktır" dedi. İran güvenlik güçlerinin, sınırları sıkı bir biçimde kontrol ettiklerini söyleyen Asefi, "Türk tarafı bu konuda bir belge ve kanıt sunarsa, kesinlikle inceleyeceğiz" dedi. 
   
   İtalya'da zehirli su panik yarattı    İtalya'da marketlerde satılan şişe sularına şırıngayla amonyak, bulaşık deterjanı, çamaşır suyu gibi maddelerin zerk edilmesi sonucu çok sayıda vatandaşın zehirlenme şikayetiyle hastanelere başvurması, ülkede panik yarattı. Ülkenin özellikle kuzeyindeki kentlerde, kasım ayından beri şişe sularından zehirlenme vakaları görülürken, son olarak dün Milano kentinde bir turist, süpermarketten aldığı şişe suyunu içtikten sonra, dilinde şişkinlik, bulantı ve kusma şik yetiyle hastaneye koştu. Süpermarketten su alan bir vatandaş da, pet şişede küçük bir deliğin olduğunu fark edip Jandarma'ya başvurdu. Verona Cumhuriyet Savcısı Guido Papalia, olayı araştırdıklarını belirtti. Yabancı madde zerk edilen su şişelerinin, çokuluslu şirketlere ait iki markaya ait olması dikkati çekiyor. Eylemlerin ardında, çokuluslu şirketlere karşı çıkan bir grubun bulunabileceği ileri sürülüyor. 
   
   İyileşmedi, iyileşti derken tutuklandı    Ankara'da bombalı eylem hazırlığında olduğu iddiasıyla gözaltına alınan "Wernicke Korsakof" hastası Kemal Bolat, Adli Tıp Kurumu'nun "hastalığı iyileşmiştir" şeklinde verdiği raporla yeniden tutuklandı. Yedi aylık hamile eşi Sibel Bolat ise, eşinin bombacı olarak gösterilmesini kabul edemediğini söyledi. Adli Tıp, 21 Mart 2003'te verdiği ikinci bir raporla Bolat'ın sağlığında ciddi bozukluk olduğunu belirtmişti. Bolat, Adli Tıp'ın 11 Kasım'da verdiği "iyileşti" raporu üzerine, savcılığın arama emri doğrultusunda 2 Aralık'ta yeniden tutuklandı. Bolat'ın tutuklanması İstanbul'daki saldırıların ardından gerçekleşince bazı gazetelerde "Ankara'da bombalı saldırı önlendi" şeklinde duyuruldu. Eşiyle cezaevinden çıktıktan sonra tanıştıklarını anlatan Sibel Bolat, yedi aylık hamile olduğunu, bir kız çocuğu beklediğini belirterek, "Yemeğini ben yediriyordum. Kemal'in hiçbir örgütle ilişkisi olmamıştır" diye konuştu. 
   
   
   
   
</TEXT>
</DOC>
