<DOC>
<DOCNO> 214263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/soneko07.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdemir'in net karı 360.85 trilyon lira... 
</HEADLINE>
<TEXT>

     Türkiye'nin tek yassı demir üreticisi Ereğli Demir ve Çelik Fabrikaları T.A.Ş.'nin ERDEMİR net dönem karı, geçen yıl şirket tarihinin en yüksek seviyesine ulaşarak 236 milyon dolar 360.8 trilyon lira olarak gerçekleşti. 
     ERDEMİR'in 2003 yılı mali sonuçları, İstanbul'da düzenlenen basın toplantısıyla açıklandı. Toplantıda verilen bilgiye göre, şirketin geçen yılki üretim miktarı önceki yıla göre yüzde 12 artarak, 3 milyon 144 bin tondan 3 milyon 535 bin tona ulaştı. 
     Şirket, artan satış hacmi ve bu hacim içinde katma değeri yüksek mamul payının artmasına bağlı olarak satış gelirlerini yüzde 49 artırarak 1.3 milyar dolara 1 katrilyon 947 trilyon lira çıkardı. 
     Yurtiçi talebe rağmen kazanılmış ihracat pazarlarında kalıcı olmayı hedefleyen ERDEMİR, 2003 yılında başta Çin, İtalya ve ABD olmak üzere 27 ülkeye 712 bin ton ihracat gerçekleştirdi ve bundan 243 milyon dolar gelir elde etti. 
     ERDEMİR'in 2003 yılında ürettiği faiz, amortisman ve vergi öncesi karı, 2002 seviyesinin 2.8 kat üzerinde 336 milyon dolar 509.1 trilyon lira olarak gerçekleşti. 
     Şirket, geçtiğimiz yıl önceki yılın 4.8 kat üzerinde 243 milyon dolar 369.9 trilyon lira faaliyet karı elde etti. Faaliyet kar marjı yüzde 19 olarak belirlendi. 
     Tüm bu faaliyetler sonucunda ERDEMİR'in 2003 yılı net dönem karı, şirket tarihinin en yüksek seviyesine ulaşarak 236 milyon dolar 360.8 trilyon lira oldu. 
     Şirketin öz sermayesi ise, 2002 yılı sonundaki seviyenin 2 kat üzerinde 1.4 milyar dolar 2 katrilyon 22 trilyon lira seviyesine çıktı. 
     
     İSDEMİR 14 YIL SONRA KARA GEÇTİ 

     ERDEMİR'deki başarılı sonuçlar, bağlı şirketlerde de gözlendi. Buna göre 1989 yılından beri zararda olan İSDEMİR, geçen yıl 465 milyon dolar satış geliri ve 33 milyon dolar net kar elde etti. 
     Avrupa'ya açılan kapı olarak görülen Romanya'daki yatırımlarından ERDEMİR, 25 milyon dolar satış geliri ve 0.1 milyon dolar net kar sağladı. 
     Müşterilerin özel ebatlandırılmış siparişlerini karşılamaya yönelik hizmet veren Çelik Servis Merkezi'nde 116 milyon dolar satış geliri ve 4 milyon dolar net kar elde edildi. Mühendislik ve yatırım şirketi ERENCO'da 6 milyon dolar satış geliri ve 0.6 milyon dolar net kara ulaşıldı. 
     Türkiye'nin tek dikişsiz boru üreticisi olan Çelbor'da ise 2003 yılı faaliyetleri, 3.1 milyon dolar satış geliri ve 300 bin dolar zararla sonuçlandı. 
     ERDEMİR Şirketler Topluluğu'nun geçen yıl konsolide satış geliri 1.8 milyar dolar ve net dönem karı 283 milyon dolar olarak gerçekleşti. 
     ERDEMİR'in dünya piyasalarında edindiği yeri korumak ve daha ileriye taşımak amacıyla yatırımlarına devam ettiği bildirildi. 
     
</TEXT>
</DOC>
