<DOC>
<DOCNO> 211225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sondun31.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos, Erdoğan-Annan görüşmesi için bilgilendirme istedi 
</HEADLINE>
<TEXT>

     Kıbrıs Rum Yönetimi lideri Tasos Papadopulos, Başbakan Recep Tayyip Erdoğan'ın Davos'ta BM Genel Sekreteri Kofi Annan ile görüşmesinde ortaya koyduğu görüşler konusunda BM'den resmi bilgilendirme istedi. 
     Rum radyosunun haberine göre Papadopulos, Güney Kıbrıs'ı ziyaret eden Lüksemburg Başbakanı Jean-Claude Juncker ile görüşmesinden sonra yaptığı açıklamada, ''bilgilendirmenin gerekli olduğunu, çünkü Başbakanın Erdoğan görüşleri hakkında değişik yorumlar yapıldığını, hatta bazı açıklamaların Başbakan Erdoğan'ın kendisi tarafından geri alındığını'' iddia etti. 
     ''Çelişkili demeçler nedeniyle, Rum tarafının görüş ortaya koyma hakkının saklı olduğunu'' söyleyen Papadopulos, ''alacağı resmi bilgilendirmeden sonra Ulusal Konsey'i toplayacağını ve gelişmelerin ele alınacağını'' bildirdi. 
     Papadopulos, ABD Dışişleri Bakanı Colin Powell ile telefon konuşması hakkında Yunanistan Dışişleri Bakanı Yorgo Papandreu tarafından bilgilendirildiğini de söyledi. 
     Tasos Papadopulos, Yunanistan Başbakanı Kostas Simitis ile de bir telefon görüşmesi yaparak, Kıbrıs konusundaki gelişmeler hakkında görüş alışverişinde bulundu. 
     Lüksemburg Başbakanı Juncker de, açıklamasında, tüm AB üyesi ülkelerin 1 Mayıs 2004'ten önce Kıbrıs sorununa çözüm bulunması gerektiği görüşünde olduğunu söyledi. 
     Juncker, Rum Haber Ajansı'na verdiği demeçte, ''adadaki bölücü hattın ortadan kaldırılması gerektiğini'' ifade etti. ''Her iki tarafta da çözüm yönünde isteklilik bulunduğunu'' dile getiren Juncker, çözüm müzakerelerine derhal başlanmasını istedi. 
     
</TEXT>
</DOC>
