<DOC>
<DOCNO> 223792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonsiy17.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mersin'de CHP'den istifalar... 997 kişi SHP'ye geçti 
</HEADLINE>
<TEXT>

     CHP Kurultay Delege Üyesi Vedat Özpaksoy, partisinden istifa ederek beraberindeki 997 kişi ile SHP'ye katıldı. 
     Katılım dolayısıyla düzenlenen törende konuşan SHP Mersin Büyükşehir Belediye Başkan Adayı Fikri Sağlar, demokratik ve çağdaş bir Türkiye için ''SHP çatısı altında birleşilmesi gerektiğini'' söyledi. Sağlar, SHP'nin her geçen gün gücüne güç kattığını belirterek, şunları söyledi 
     ''CHP kökenli üye, delege, kurultay üyesi, belediye meclis üyesi ve üst kademe yöneticileri SHP'ye geçiyorlar. Güçbirliği'nin Mersin'de geldiği nokta belli. Ancak görülüyor ki CHP, adaylarının arkasında değil. CHP'den istifa edenler, Türkiye'nin önünü açacak gücün arkasında olacaklarını söyleyip bize katılıyorlar. CHP'nin, Mersin'de artık gücünün kalmadığı görülüyor. SHP'nin önü açık. SHP, diğer adaylara fark atarak, seçimlerden galip çıkacak.'' CHP'den istifa ederek SHP'ye geçen Akdeniz Belediye Başkan adayı Vedat Özpaksoy da yerel yönetimlerin büyük önem taşıdığını ifade ederek, ''CHP, il, ilçe ve belde adaylarını belirlerken, Mersin mozaiğini göz önüne almayarak hareket etmiştir. Bu nedenle 997 arkadaşlarımızla CHP'den istifa ederek, SHP'ye katıldık'' dedi. 
     
</TEXT>
</DOC>
