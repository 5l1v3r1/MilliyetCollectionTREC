<DOC>
<DOCNO> 235422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/guncel/axgun02.html </URL>
<DATE> 2004/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Müteahhit komisyonu' 
</HEADLINE>
<TEXT>


İstanbul Büyükşehir Belediyesi İmar Komisyonu'nun AKP'li 7 üyesi de inşaat işiyle uğraşıyor. Üyeler, "Komisyon üyeliği karşılıksız bir iş" diyor... 

MEHMET DEMİRKAYA İstanbul 

İstanbul Büyükşehir Belediye Meclisi'nin oluşturduğu İmar Komisyonu'na seçilen 7 üye de "inşaatçı" çıktı. Aynı zamanda mimar ve inşaat mühendisi olan üyelerden dördünün inşaat şirketi var. İki üye inşaat kontrolörlüğü, bir üye de yurtdışında inşaat işleri yapıyor. İmar Komisyonu, ilk toplantısını geçen hafta salı günü yaptı. CHP'nin, meclisteki üye sayısı oranında komisyonlarda temsil isteğinin kabul edilmemesi üzerine tamamını AKP'lilerin oluşturduğu komisyon, geçen yıl da üye olan Mehmet Ergün Turan'ı başkan seçti. 

'Teorisyenler zor çözer' 
Komisyon üyesi Hamza Cebeci, üyelerin müteahhit olmaları konusunda, "Sadece proje yapan, sadece işi teoride bilen insanlar bu sorunları zor çözer" dedi. Cebeci, komisyonda neden bir şehir plancısının yer almadığı sorusuna ise inşaat mühendisleri ve mimarların şehir planmasıyla ilgili genel bilgiye sahip olduğunu söyledi. 
Beykoz'da inşaat işi yapan Cebeci, "Komisyon üyelerinden İbrahim Öztürk uluslararası proje yapan, piyasayı bilen bir arkadaşımızdır. Ben de Avrupa'da tahsil yaptım, yüksek mimarım. Yaptığımız iş müteahhitlik. İmar Komisyonu üyeliği insana gelir getiren bir iş değil. Karşılıksız yapılan bir iş" dedi. 
Komisyonun diğer bir üyesi Muzaffer Sürmen, Devlet Güzel Sanatlar Akademisi Mimarlık Bölümü mezunu. Trabzon'da bir süre mimarlık yapan Sürmen, "ufak tefek inşaat" işleri dışında 380 dairelik bir kooperatifin kontrolörlüğünü yürüttü. İşler açıldığında yap-sat işleri yapmayı planlıyor. Sürmen, en büyük idealinin toplu konutlar üretmek olduğunu söyledi. 
Mehmet Ulvi Günpınar da Devlet Güzel Sanatlar Akademisi mezunu. Bağcılar ve Güngören'de çarşı kompleksleri, okul ve otel inşaatları yaptı. Günpınar, "50 bin ve 5 bin ölçekli planlar artık tamamlanmalı" dedi. 
Komisyon Başkanı Turan, İTÜ İnşaat Fakültesi'ni bitirdi. Turan geçen dönem Güngören Belediyesi'nde başkan vekilliği ve meclis üyeliği yaptı. 1999'da siyasete girdi. Tekstil ve inşaat işleri yaptığını belirten Turan, hedeflerinin İstanbul'daki yapılaşma yoğunluğunu artırmayacak önlemler almak olduğunu kaydetti. 
Mimar Sefer Kocabaş ise eskiden inşaat işleri yaptığını, müteahhitlik hizmetinin ise fazla olmadığını söyledi. Kocabaş, "İmar bizim mesleğimiz. Şehrin konumu belli, en iyisini yapmaya çalışacağız" diye konuştu. 
Komisyonun en genç üyesi Mustafa Demirkan, Kocaeli Üniversitesi İnşaat Mühendisliği'ni 2000'de bitirdi. Mesleğini altyapı ve şantiye şefliği olarak sürdürüyor. Demirkan, "Öncelikli olarak bu suiistimallerin giderilmesi gerekiyor" dedi. 

Komisyonun görevi itirazlara bakmak 

İMAR ve planlamayla ilgili konularda belediye meclisine gelen raporlar, İmar Komisyonu'na havale edilir. Komisyon görüş belirterek meclise gönderir. Komisyon, mecliste çoğunluk olan siyasi partinin üyelerinden oluştuğu için, raporlar çoğunlukla komisyon görüşü doğrultusunda meclis oylamasında kabul edilir. Gelen raporlar belediyenin Şehir Planlama Müdürlüğü'nce hazırlanan imar planlarına itirazlardan oluşur. Planlarda yeşil alan, okul alanı, hastane alanı, yol, sosyal donatı alanı olarak ayrılan yerlere yapılan itirazlar İmar Komisyonu'nunda karara bağlanır. 

'İmar, asıl şehir plancılarının işi' 

ŞEHİR Plancıları Odası İstanbul Şube Sekreteri Ali Rıza Nurhan, imar komisyonu üyeliğinin şehir plancılarının işi olduğunu söyledi. Komisyonda en azından bir iki şehir plancısının olması gerektiğini kaydeden Nurhan, "Ancak bu bir siyasi olay. Siyasi partilerin meclis üye adaylarını belirlerken bunu dikkate almaları gerekir. İmar bir planlama işidir. Önemli olan erki elinde bulunduranın, imarla ilgili konulardaki gücünü plancıyla paylaşmak isteyip istemediğidir. İnşaat mühendisi, mimar, şehir plancısından geride kalır " dedi. 

ÜYELER VE İŞLERİ 
Mimar Sefer Kocabaş Kocabaş Do-Ka-Sa İnşaat , Y. Mimar Mehmet Ulvi Gürpıhar Günpınar Hat Mimari ve Teknik Planlama İnş. San. A.Ş , İbrahim Öztürk yurtdışında inşaat işleri yapıyor , İnş. Müh. Mehmet Ergün Turan Turan Erve İnş. San. ve Taahhüt Ltd. Şti. , Muzaffer Sürmen inşaat kontrolörü , Mustafa Demirkan şantiye şefi ve fotoğrafta bulunmayan Y. Mimar Hamza Cebeci Cebeci İnş. Taahhüt Turizm iç ve Dış Ticaret Ltd. Şirketi'nde ortak. 


</TEXT>
</DOC>
