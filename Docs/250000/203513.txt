<DOC>
<DOCNO> 203513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/son/sondun13.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Schröder, türbanlı öğretmenlere karşı... 
</HEADLINE>
<TEXT>

     Almanya Başbakanı Gerhard Schröder, okullarda öğretmenlerin türban takmasına karşı olduğunu söyledi. 
     Schröder, Bild am Sonntag gazetesinin, Fransa Cumhurbaşkanı Jacques Chirac'ın okullar dahil kamu kuruluşlarında tüm dini sembollerin kaldırılmasını istediği ve bunun Almanya için de doğru olup olmadığı sorusuna, ''Almanya laik bir ülkedir'' cevabını verdi. 
     Almanya'nın üç büyük gelenekten etkilendiğini belirten Schröder, Federal Anayasa Mahkemesi'nin türban konusunda kararı eyaletlere bıraktığını hatırlattı ve ''Kamu kuruluşlarında türban kullanılmasına karşıyım. Türbanlı öğretmenlere okullarda yer yok. Ama türbanlı bir genç kız okula gitmek isterse, ona bir şey diyemem'' dedi. 
     
</TEXT>
</DOC>
