<DOC>
<DOCNO> 213377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sontur08.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir iddia... Konya'da bina su kuyuları yüzünden mi çöktü 
</HEADLINE>
<TEXT>

     Konya Mimarlar Odası Başkanı Abdullah Naltekin, çöken binanın fenni mesulü olarak Vedat Kaya, yapı müteahhidinin ise sınırlı sorumlu Sermet Yapı Kooperatifi'nin göründüğünü belirterek, ''Yani bu binanın müteahhidi Sermet Yapı Kooperatifi'dir. Kendi oturacağı yerin malzemesini kimse çalmaz'' dedi. 
     Naltekin, olay yerinde yaptığı açıklamada, binanın çöktüğü andan itibaren bölgede yardım için hazır beklediklerini ancak kimsenin kendilerinden destek talebinde bulunmadığını söyledi. 
     Kalabalık bir ekiple binanın teknik projelerini incelediklerini ve teknik açıdan bir hataya rastlamadıklarını vurgulayan Naltekin, ''Bazı imalat hataları var. Bir betondaki kalitenin bozukluğu, malzemelerin yanlış kullanılması gibi şeylere rastladık. Ancak bu nedenle çöktüğünü düşünmüyoruz'' dedi. 
     
     ''BİNADA EKSİK MALZEME KULLANILSAYDI 5 YIL AYAKTA DURMAZDI'' 

     Eksik malzeme kullanılarak yapılan binanın çökmeden önce haber vereceğini ifade eden Naltekin, şunları kaydetti 
     ''Önceden çatlaklar oluşur. Bina, ben çöküyorum ya beni kurtarın ya da yıkın diye kendini belli eder. Çökmenin nedeni olarak ani bir müdahale, yani statik bir müdahale yapılmış, taşıyıcı kolonlar zarar görmüş olabilir. İkinci bir konu ise sondaj kuyularıdır. Bazıları ucuz su kullanmak için binalara su kuyuları açıyorlar. Bu kuyuların oluşturduğu boşluklar da çökmeye neden olabilir. Eğer binada eksik malzeme kullanılsaydı 5 yıl ayakta durmazdı, bir belirti verirdi.'' Olayla ilgili yapı müteahhidinin suçlandığını ancak Türkiye'de yapı müteahhitlerinin tarifinin yapılmadığını söyleyen Naltekin, ''Ticaret ya da sanayi odasına üye, cebinde parası olan herkesin'' Türkiye'de yapı müteahhidi olabileceğini söyledi. 
     
     ''BİNANIN MÜTEAHHİDİ GÖÇÜK ALTINDA KALANLARDIR'' 

     Naltekin, çöken binanın ruhsatına bakıldığında fenni mesulü olarak Vedat Kaya'nın, yapı müteahhidi olarak ise Sınırlı Sorumlu Sermet Yapı Kooperatifi'nin göründüğünü vurgulayarak, şöyle devam etti 
     ''Yani bu binanın müteahhidi Sermet Yapı Kooperatifi'dir. Binanın müteahhidi burada oturanlar, göçük altında kalıp hayatını kaybedenlerdir. Herkes müteahhidin çaldığını ileri sürüyor. Bunun mantığı yok. Sermet Yapı Kooperatifi mi çalmış Kendi oturdukları binanın malzemesini nasıl çalarlar. Kendi oturacağı yerin malzemesini kimse çalmaz. Kimdir o zaman bunun sorumluları Kanun yapıcılardır.'' Türkiye'de bir an önce yapı müteahhidinin tarifinin yapılması gerektiğini vurgulayan Naltekin, ''Herkes kendinde suç aramalıdır. Özellikle kanun koyucular kendinde suç aramalıdır. Bizim meslektaşlarımız bile mezun olduktan sonra böyle bina yapamasınlar. Önce staj görüp uzmanlık belgesi aldıktan sonra yapı işine girebilsinler'' diye konuştu. 
     
</TEXT>
</DOC>
