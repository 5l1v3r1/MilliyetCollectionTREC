<DOC>
<DOCNO> 216476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sondun35.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'ye katılacak ülkelerin vatandaşları umut ve korku içinde... 
</HEADLINE>
<TEXT>

     AB'ye 1 Mayıs'ta katılmaları öngörülen 10 yeni ülkenin vatandaşlarının, bu gelişme karşısında genelde iyimser oldukları, ancak bazı endişelerini de gizlemedikleri belirtildi. 
     AB'ye girecek 10 ülkenin 10 bin vatandaşının katılımıyla gerçekleştirilen ve sonuçları Brüksel'de açıklanan bir kamuoyu yoklamasına göre, ''yeni AB'liler'' istihdam ve eğitim alanında kendilerine yeni kapılar açılacağına, ufuklarının genişleyeceğine inanıyor. Söz konusu ülkelerin vatandaşlarının yüzde 75'i, AB'ye katılımla birlikte hareket alanlarının genişleyeceğini, daha kolay iş bulabileceklerini düşünüyor. 
     Üyelikle beraber kendi ülkelerinde istihdam sorunlarının artacağını düşünenler arasında ise Çekler, Polonyalılar, Kıbrıslı Rumlar ve Maltalılar bulunuyor. 
     Yeni AB'lilerin en büyük korkularını, ülkelerinde aşırı fiyat artışları ve yolsuzluğun artması olasılığı oluşturuyor. Bu kişilerin yüzde 40'ı, fiyatların yüzde 25 ila yüzde 40 artacağını, hayat düzeyinin düşeceğini düşünürken, hayat düzeyinin yükseleceği görüşünde olanların oranı yüzde 30'da kalıyor. Bu konuda en kötümserlerin Slovaklar yüzde 60 , Çekler yüzde 55 ve Polonyalılar yüzde 51 olduğu görülüyor. 
     Vatandaşların önemli bir bölümü yolsuzlukların artacağına inanırken, yolsuzlukların azalacağını düşünenlerin oranı yüzde 18'i geçmiyor. Bu konuda en fazla endişe yansıtanların Kıbrıs Rumlar yüzde 75 olduğu gözlemleniyor. 
     AB'ye girecek ülkelerin vatandaşlarının büyük bir çoğunluğu, bu gelişmenin kendi kültür ve geleneklerini olumsuz etkilemeyeceği görüşünde birleşiyor. 
     
</TEXT>
</DOC>
