<DOC>
<DOCNO> 247699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sondun09.html </URL>
<DATE> 2004/06/14/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Bush yönetiminin dış politikasının kınayan deklarasyon... 
</HEADLINE>
<TEXT>

     ABD'de çok sayıda eski diplomat ve ordu komutanının, Bush yönetiminin izlediği dış politikayı, ulusal güvenliğe zarar verdiği gerekçesiyle bir deklarasyonla kınadıkları bildirildi. 
     Amerikan haber kanalı CNN'e göre, Bush yönetimine sert eleştiriler yöneltilen deklarasyonu imzalayanların çoğunun, Cumhuriyetçi yönetimler tarafından atanmış askeri ve diplomatik görevliler oldukları kaydedildi. 
     Eski ABD Başkanı Ronald Reagan'ın ikinci döneminde Dışişleri Bakanlığı sözcü yardımcılığı ve eski başkanlardan Bill Clinton döneminde Dışişleri Bakan Yardımcılığı görevlerinde bulunan Phyllis Oakley, deklarasyonun, ülkenin ulusal güvenliğinin geleceğine dair duyulan derin endişeden dolayı hazırlandığını kaydetti. 
     Bush yönetiminin sona ermesi çağrısında bulunulan deklarasyonda, yerine bir adayın ismine yer verilmezken, Oakley ''Yanlış yoldayız ve önemli bir değişikliğe ihtiyacımız var'' diyor. 
     Oakley, deklarasyonu yayınlama kararını kolay almadıklarını kaydetti. 
     Deklarasyonu imzalayanlar arasında, Başkan George Bush tarafından 1991 yılında İsrail'e büyükelçi atanan William Harrop da dahil olmak üzere 20 eski büyükelçinin de bulunduğu kaydedildi. 
     Çarşamba günü kamuoyuna açıklanacağı kaydedilen deklarasyonun, 1991 yılında Ortadoğu bölgesinden sorumlu ABD Merkez Komutanı General Joseph P. Hoar ve 1985-1989 yılları arasında Genelkurmay Başkanlığı yapan emekli Amiral William Crowe Jr'ın da dahil olduğu pek çok ordu komutanı tarafından da imzalandığı ifade edildi. 
     Deklarasyona imza koyanların, kendilerini ''Değişim İçin Diplomatlar ve Ordu Komutanları'' şeklinde adlandırdıkları belirtiliyor. 
     
</TEXT>
</DOC>
