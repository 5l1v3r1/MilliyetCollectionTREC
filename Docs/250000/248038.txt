<DOC>
<DOCNO> 248038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sondun35.html </URL>
<DATE> 2004/06/15/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Şaron'un rüşvet davasında kanıt bulunamadı... 
</HEADLINE>
<TEXT>

     İsrail Başsavcısı Meni Mazuz, Başbakan Ariel Şaron hakkındaki rüşvet davasının düştüğünü bildirdi. 
     Mazuz, düzenlediği basın toplantısında, Şaron hakkındaki rüşvet davasında kanıt olmadığını söyledi. 
     Başsavcının, davanın düşmesi kararını basın toplantısından önce Şaron'a telefonla bildirdiği kaydedildi. 
     İsrail Kanal 10 televizyonu, dün, Başsavcı Mazuz'un Şaron'u rüşvetle itham etmeme kararı aldığını duyurmuştu. 
     Savcılık iddianamesinde, bir Yunan adasında tatil köyü inşası projesi için 90'lı yılların sonunda danışman olarak tutulan Şaron'un oğlu Gilad, İsrailli emlakçı David Appel'den yüzbinlerce dolar rüşvet almakla suçlanıyordu. Appel, rüşvet vermekle suçlanmış, Başbakan Ariel Şaron hakkında da soruşturma açılmıştı. 
     Davanın düşmesiyle ilgili karar, Şaron'un, ''Başbakan hakkındaki rüşvet iddialarından aklandığı takdirde hükümete katılmayı düşünebileceğini'' söyleyen muhalefetteki İşçi Partisi'ne teklifte bulunmasının yolunu açtı. 
     Şaron, Gazze'den çekilme planına karşı çıkan kabinedeki sertlik yanlılarının muhalefet saflarına geçmesiyle parlamentoda kaybettiği çoğunluğu yeniden kazanması için İşçi Partisi'nin desteğine ihtiyaç duyuyor. 
     
</TEXT>
</DOC>
