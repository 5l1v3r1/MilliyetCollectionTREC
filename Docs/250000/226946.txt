<DOC>
<DOCNO> 226946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonspo18.html </URL>
<DATE> 2004/03/30/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Hagi, futbolcularını derbi maça hazırlıyor... 
</HEADLINE>
<TEXT>

     Galatasaray, Beşiktaş ile yapacağı derbi maçın hazırlıklarını yaptığı antrenmanla sürdürdü. 
     Florya Metin Oktay Tesisleri'nde teknik direktör Georghe Hagi yönetiminde yapılan ve yaklaşık 1.5 saat süren idmanda futbolcular istasyon, şut ve 5'e 2 top kapma çalışmalarının ardından kısa deparlar atarak antrenmanı tamamladı. 
     Hagi, antrenmanda futbolcularına Aykut ve Faruk Gürsoy'un sırayla geçtiği kaleye bol şut attırdı. Rumen çalıştırıcı, güzel vuruşlardan sonra ''Bravo'' diyerek oyuncularını motive etmeye çalıştı. 
     Şut çalışmasının ardından yapılan 5'e 2 top kapma çalışmasında ise Hagi de futbolcularla birlikte oynadı. 
     Milli takımlarda bulunan futbolcuların yanı sıra dünkü idmanda sağ arka adalesinde gerilme olan Prates de antrenmana katılmadı. Tedavisi devam eden Ergün ise üst sahada tek başına çalıştı. 
     Kulüp doktoru Serhan Kurtulmuş, Prates'in ağrılarının azaldığını, bu futbolcuyu akşam bir kez daha kontrol edeceğini ve uygun olması durumunda antrenmana katılabileceğini söyledi. 
     Galatasaray, akşam basına kapalı yapacağı antrenmanla derbi maçın hazırlıklarına devam edecek. 
     Bu arada, futbol şube sorumlusu Ergun Gürsoy, 1 Nisan Perşembe günü sarı-kırmızılı takımı takip eden muhabirlere yemek verecek. 

     
</TEXT>
</DOC>
