<DOC>
<DOCNO> 227450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/spor/spo01.html </URL>
<DATE> 2004/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Prso, Beşiktaş'ta 
</HEADLINE>
<TEXT>

   Siyah-Beyazlılar, Hırvat yıldızın transferini bitirdi. İki yıllığına üç milyon dolara anlaşma yapılan Monacolu golcünün sezon sonunda imza atacağı öğrenildi 
      BİLAL MEŞE 

   
   Luce onayı verdi 
   BEŞİKTAŞ, Hırvatistan Milli Takımı ve Monaco'nun yıldız ismi Prso'yu ikna etti. Siyah - Beyazlılar, milli maç öncesi Zagreb'e kamp kurarak, golcü futbolcuyu yakın takibe aldı. Teknik Direktör Lucescu da özel uçakla Hırvatistan'a gelerek, Prso'yu izledi. Rumen hocanın, "Çok beğendim. Alın" talimatı doğrultusunda harekete geçen yöneticiler, golcü futbolcu ile el sıkıştılar. 
   
   Serbest kalacak 
   BONSERVİSİ elinde bulunan Prso ile iki yıl için üç milyon dolara anlaşma sağlandığı öğrenildi. Futbol Şube Sorumlusu Haşmet Bedii Kürüm'ün menajeriyle ön anlaşma yaptığı vurgulandı. Sezon sonunda Siyah-Beyazlılar ile mukavele imzalayacak olan tecrübeli oyuncu, "Beşiktaş'ın benimle ilgilendiğini biliyordum. Monaco ile sözleşmem bitiyor. Gelmemem için herhangi bir neden yok. Bu nedenle teklifi kabul ettim" dedi. 
   
   Kartal'da Sergen şoku    Beşiktaş'ın yıldız futbolcusu, sağ arka adalesindeki ödem ve aşırı gerilme nedeniyle Galatasaray maçında oynamayacak 
   İki hafta forma yok 
   BEŞİKTAŞ, Galatasaray ile oynayacağı kritik derbi öncesinde Sergen'in sakatlığıyla sarsıldı. Yıldız futbolcunun dün MR'ı çekildi. Sergen'in, sağ arka adalesinde ödem ve aşırı gerilme olduğu tespit edildi. Kulüp doktoru Ayhan Optur, Sergen'in, Galatasaray ve G.Birliği maçlarında forma giyemeyeceğini açıkladı. 
   
   Hazırlıklar başladı 
   KARTAL, Galatasaray derbisinin hazırlıklarını dün yaptığı tek çalışmayla sürdürdü. Zagreb yolculuğu öncesinde Lucescu'nun da katıldığı antrenmanda, kondisyon ve pas çalışmasının ardından taktik ağırlıklı çift kale maç yapıldı. Bu arada Pancu, Romanya'nın İskoçya'yı 2-1 yendiği maçta takımının ikinci golünü attı. 
   
   Sürpriz isim Kovaçeviç    BEŞİKTAŞ'IN, Prso'nun yanı sıra Real Sociedad'ın golcüsü Kovaçeviç'i de yakın takibe aldığı öğrenildi. Başkan Serdar Bilgili'nin, Nihat Kahveci'nin transferi sırasında yakın dost olduğu İspanyol Kulübü'nün Başkanı Asti ile ilk görüşmeyi yaptığı bildirildi. Asti'nin sezon sonundaki durumlarına göre bu transfer için yeşil ışık yakabileceği iddia edildi. 
   
   'Ahmed Hassan'ı tanımak lazım'    Yanal yorumladı 
   GENÇLERBİRLİĞİ Teknik Direktörü Ersun Yanal, Beşiktaş forması giyen iki eski oyuncusu Ahmed Hassan ve Okan Koç'u değerlendirdi. 11 Altın Adam Jüri toplantısında konuşan Yanal, birbirinden çarpıcı açıklamalar yaptı. Tecrübeli teknik adam, "Ahmed Hassan'ı tanımak lazım. O sürekli oynamak isteyen biri. Az sakatlanır ve devamlılığı yüksektir. Ahmed'i ben beğeniyordum" dedi. 
   
   'Okan acele etti' 
   ERSUN Yanal, Beşiktaş'ta bir türlü beklenen performansı yakalamayan ve futboluyla hayal kırıklığı yaratan Okan Koç'un da aceleci davrandığını açıkladı. Yanal, "Okan yetenekli ama çok genç bir oyuncu. Biraz daha takımında kalması ve pişmesi gerekiyordu. Ancak İstanbul'un çekim gücüne kapıldı. Bu yüzden ben biraz erken ayrıldığını düşünüyorum" diye konuştu. 
   
   Giunti bilmecesi    BEŞİKTAŞ'IN Giunti'yi AB üyesi ülke vatandaşı olarak Türk statüsünde oynatma talebi üzerine gözler Futbol Federasyonu'na çevrildi. Haluk Ulusoy ve yönetiminin konuyu FIFA ve UEFA'ya danışacağı açıklandı. Bu arada Giunti'nin talebinin kabul edilmesinin Türkiye'de yabancı oyuncu sınırlamasının kalkması anlamına geleceği, böyle bir gelişmeye federasyonun izin vermeyeceği bildirildi. 
   
   Siyah-Beyaz köy    Beşiktaş dergisi son sayısında, Şırnak'ta yer alan "Beşiktaş Köyü"nü gezdi, birbirinden ilginç konular yakaladı 
      
   Ziyaret ettiler 
   BEŞİKTAŞ'IN aylık olarak yayınlanan resmi dergisi son sayısında Şırnak'ta bir köyü ziyaret etti. 1994 yılında güvenlik nedeniyle köylerini boşaltıp, sınıra göç etmek zorunda kalan halkın kurduğu Beşiktaş Köyü'nü... "Orda bir köy var uzakta, o köy bizim köyümüzdür. Gitmesek de gelmesek de o köy bizim köyümüzdür" başlığıyla verilen haberde ilginç noktalar anlatıldı. 
   
   Minik Kartal doğdu 
   BİR komutanın isteği üzerine "Beşiktaş" adını alan köyde, kulüp çalışanlarının bulunduğu sırada ilginç bir olay da yaşandı. Henüz iki aylık olan minik bir bebeğe "Kartal" ismi verildi. Köyde yaşayan nüfusun tamamının Beşiktaş taraftarı olduğu, en çok konuştukları konunun başında ise Sergen Yalçın ile sevgilisi Aslı'nın evlenip evlenmeyecekleri olduğu vurgulandı. 
   
   
</TEXT>
</DOC>
