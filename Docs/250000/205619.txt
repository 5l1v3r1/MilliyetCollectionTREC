<DOC>
<DOCNO> 205619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/dunya/axdun01.html </URL>
<DATE> 2004/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bağımsızlığa çabalıyoruz' 
</HEADLINE>
<TEXT>


SEFA KARAHASAN Lefkoşa 


KKTC Başbakanı Mehmet Ali Talat, uluslararası topluma seslenerek, "Biz KKTC olarak samimi şekilde çözüm istiyoruz" dedi. 
Bakanlar Kurulu toplantısı öncesi konuşan Talat, kendilerinin Rum lider Tasos Papadopulos gibi, elde ettikleri avantajın üzerine yatma niyetlerinin olmadığını söyledi. Talat, "Tüm uluslararası topluma da, aktörlere de bu konuda açık bir mesaj vermek istiyorum. Avantajların üzerine yatarak, Kıbrıs sorununun çözümsüzlüğünden medet ummuyoruz. Biz çözüm istiyoruz. Çözüm için her adımı atmaya hazırız. Her çabayı ortaya koymaya hazırız" diye konuştu. 
Dünyada "Kuzeydeki seçimlerin bekleneceği" gibi bir anlayış bulunduğuna işaret eden Talat, sözlerini şöyle sürdürdü 
"Bu aşamada şunun altını çizmek istiyorum. Biz hükümet olarak ve Kuzey Kıbrıs Türk Cumhuriyeti olarak seçimlerden sonra faaliyete geçilmesi gibi bir yaklaşım içinde değiliz. 'KKTC'nin bağımsızlığı hayaldi' değil, 'KKTC'nin tanınması hayaldi' dedim. KKTC'nin bağımsız bir devlet olarak faaliyet göstermesi için elimden gelen çabayı ortaya koyuyorum. Sanırım, KKTC tarihinde bu konuda en tutarlı ve en yoğun çalışmayı ben ve hükümetim yürüttü." 


</TEXT>
</DOC>
