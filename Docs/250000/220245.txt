<DOC>
<DOCNO> 220245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sondun13.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'da başbakan adayları Papandreu ve Karamanlis... 
</HEADLINE>
<TEXT>

     Yunanistan'da yarın yapılacak genel seçimlerden, 2 genç, ancak ülke siyasi tarihinde yer etmiş eski ve ünlü adlar taşıyan politikacıdan biri başbakan olarak zaferle çıkacak. 
     İktidar partisi PASOK'un Genel Başkanı Yorgo Papandreu ve ana muhalefet partisi Yeni Demokrasi'nin YDP Genel Başkanı Kostas Karamanlis, 2 ünlü siyasi hanedanının on yıllara yayılan mücadelesini yarın seçim sandıkları başında bir kez daha verecek. 
     Seçim yasaklarının başlamasından önce yapılan son kamuoyu yoklamalarının, YDP'nin yarışı PASOK'un 3 puan önünde götürdüğü yönündeki sonuçlarını seçim sandığı da doğrularsa, Yunanistan'ın başına bir kez daha bir Karamanlis gelecek. 
     Atina'da el altından dağıtılan ve PASOK'un yaptırdığı iddia edilen anketlerin sonuçlarının doğru çıkması halinde ise PASOK Genel Başkanı, son 40 yıl içinde Papandreu soyadını taşıyan 3. başbakan olacak. 
     
     PAPANDREU HANEDANI 
     Papandreu hanedanının siyasette bugünkü üyesi Yorgo Papandreu, 1981 yılından bu yana milletvekili olarak görev yapıyor. 
     PASOK hükümetinde ilk görevini 1985 yılında kültür bakan yardımcılığına atanarak alan Papandreu, bugüne kadar 1 kez eğitim bakanı, 2 kez dışişleri bakan yardımcısı ve son 5 yıldır dışişleri bakanı olarak görev yaptı. 
     Kendisiyle aynı adı taşıyan, 1967 Albaylar darbesi öncesi dönemin başbakanı büyükbabası Yorgo Papandreu ve 3 kez başbakanlık yapmış babası Andreas Papandreu'dan sonra başbakanlığa soyunan 3. aile üyesi olan Yorgo Papandreu, siyaset dünyasında Türk-Yunan ilişkilerinde izlediği politikayla isim yaptı. 
     Terör örgütünün başı Abdullah Öcalan'ın Yunanistan'ın Nairobi Büyükelçiliği'nde saklandığının ortaya çıkmasıyla başlayan krizin, başta Dışişleri Bakanı Tedoros Pangalos olmak üzere hükümetteki sertlik yanlılarının Başbakan Kostas Simitis tarafından tasfiyesine yol açmasıyla dışişleri bakanlığı görevine gelen Papandreu, dönemin Dışişleri Bakanı İsmail Cem ile iki ülke arasındaki yakınlaşmanın ilk adımlarını attı. 
     Türkiye ve Yunanistan'da 1999 yılı Ağustos ve Eylül aylarında birbiri ardına gelen depremlerin iki halkı yakınlaştırmasıyla ivme kazanan yakınlaşma, Papandreu'yu, uzun yıllardır devam eden gerginlik ve savaş korkusundan kurtulan Yunan halkının en sevdiği politikacı haline getirdi. 
     Yunanistan'ın 2003 yılının ilk 6 ayındaki AB dönem başkanlığı süresince uluslararası gelişmelerde rol oynayan bir profil sergileyen Papandreu, geçen ay yapılan olağanüstü parti kongresinde PASOK genel başkanlığı görevine seçildi. 
     ABD'nin Minnesota eyaletindeki St. Paul kentinde 1952 yılında doğan Papandreu, İsveç'teki Stockholm Üniversitesi ve ABD'deki Massachusetts Amherst College'da sosyoloji eğitimi aldı ve London School of Economics'de sosyoloji ve kalkınma alanında yüksek lisans yaptı. 
     İngilizce ve İsveççe bilen Papandreu, evli ve biri kız, diğeri erkek iki çocuk babası. 
     
     KARAMANLİS HANEDANI 
     Siyasi geçmişi Papandreu hanedanından da geriye giden Karamanlis ailesinin Yunan tarihine damgasını vurmuş olan bireyi Konstantin Karamanlis, 1950-60 yıllarında ve 70'lerde başbakanlık, ayrıca iki kez cumhurbaşkanlığı yaptı. 
     Yunanistan'ı albaylar cuntası yönetiminin ardından demokrasiye taşıyan adam unvanını da elinde tutan, Yunan sağının en büyük isimlerinden amcasının adını taşıyan YDP lideri Kostas Karamanlis, rakibi Papandreu'nun aksine, partisinin uzun yıllardır iktidardan uzak olması nedeniyle, hükümet deneyiminden yoksun bulunuyor. 
     Parlamentoya ilk kez 1989 yılında giren Karamanlis, son 7 yıldır YDP genel başkanlığı görevini yürütüyor. 
     YDP'nin lideri olarak PASOK'la girdiği ilk çatışmada, yani 2000 yılı Nisan ayı seçimlerinde yalnızca 70 bin oy ve yüzde 1 dolayında bir farkla ''şerefli bir mağlubiyet'' alan Karamanlis, seçimi izleyen yıllarda otoritesine karşı çıkan üyeleri ihraç etmek dahil, zaman zaman katı yöntemler uygulayarak, partisi üzerindeki kontrolünü mutlaklaştırdı. 
     Sağ kanattaki hemen hemen tüm akımları temsil eden grupları çatısı altında toplayan partisinin seçim kampanyasını, dürüst ve adil yönetim vaadi üzerine kuran Karamanlis'in YDP'si, kamuoyu yoklamalarına göre, Papandreu'nun PASOK liderliğine seçilmesi öncesi 9 puan öndeyken, yeni liderin yarattığı rüzgar karşısında gerileyerek, kampanyanın son haftasına PASOK'un 3 puan önünde girdi. 
     Seçmenlerine Türkiye ile ilişkilerde yakınlaşma politikasını sürdüreceği sözünü veren ve Türkiye'nin AB perspektifini desteklediğini vurgulayan Karamanlis, Başbakan Recep Tayyip Erdoğan ile iyi kişisel ilişkiler içinde olduğunu ve onun liderliğindeki Türk hükümetinin de ilişkilerin geliştirilmesi için bir fırsat oluşturduğu görüşünü taşıdığını açıkladı. 
     Atina'da 1956 yılında doğan Karamanlis, Atina Üniversitesi Hukuk Fakültesi'ni bitirdikten sonra, ABD'deki Boston Tufts Üniversitesi'nde diplomasi tarihi doktorası yaptı. 
     İngilizce, Almanca ve Fransızca bilen Karamanlis, evli ve biri kız, diğeri erkek ikiz babası. 
     
</TEXT>
</DOC>
