<DOC>
<DOCNO> 214834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sontur25.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye, 'Çok yüksek yoğunluklu alarm' durumunda... 
</HEADLINE>
<TEXT>

     İstanbul Büyükşehir Belediyesi İBB Afet Koordinasyon Merkezi'nin AKOM , ''çok yüksek yoğunluk alarmı'' olan ''C Planı''na geçtiği, 83 noktada müdahale ekiplerini hazır beklettiği bildirildi. 
     İstanbul Büyükşehir Belediyesi'nden yapılan yazılı açıklamada, vatandaşların olumsuz hava koşullarından etkilenmemesi için İtfaiye Daire Başkanlığı, Yol Bakım ve Onarım Müdürlüğü, İBB İştirakleri, İETT, İDO, İGDAŞ, İSKİ, Hızır Acil ve Can Kurtarma Müdürlüğü ve müteahhit şirketlerden araç-gereç ve personel takviyesi yapıldığı kaydedildi. 
     Açıklamada, ''Beyaz Masa'' ekiplerinin 10 ayrı bölgede kriz irtibat büroları oluşturduğu belirtilerek, kriz süresince İETT'de otobüs seferlerinin takviye edildiği ve izinlerin kaldırıldığı, İstanbul Metrosu'nun da gece boyunca seferlerine devam edeceği bildirildi. 
     ''C Planı'' kapsamında, kötü hava koşulları süresince TEM ve E-5 Karayolu, Fatih Sultan Mehmet ve Boğaziçi köprüleriyle çevre yollarının Yol Bakım ve Onarım Müdürlüğü ekiplerinin kontrolünde olacağı, kar küreme ve tuzlama çalışmalarının yapılacağı kaydedilen açıklamada, Haramidere ve Beylikdüzü, Avcılar ve E-5 karayolunun da belediye ekiplerince kontrol altında tutulduğu belirtildi. 
     Açıklamada, Büyükşehir Belediye personeli ve belediyeye müteahhitlik hizmeti veren kuruluşların yaptıkları işin türüne bakılmaksızın, 5 bin personel ve bin araç-gereç donanımlarıyla AKOM'un koordinasyonunda çalışacakları kaydedildi. 
     Toplu ulaşımda sorun yaşanması halinde ise personel servisinde kullanılan 40 otobüsün çeşitli noktalarda İETT'ye takviye olarak çalışacağı ifade edilen açıklamada, AKOM'a gelen bilgiler doğrultusunda otobüsler ihtiyaç bölgelerine gönderilerek vatandaşların ulaşımının sağlanacağı bildirildi. 

     
</TEXT>
</DOC>
