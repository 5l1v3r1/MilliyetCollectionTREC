<DOC>
<DOCNO> 229682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sonspo17.html </URL>
<DATE> 2004/04/08/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Fenerbahçe, Rize'ye hazır... Tomas mı Rebrov mu 
</HEADLINE>
<TEXT>

     Lig lideri Fenerbahçe, Çaykur Rizespor ile yarın deplasmanda oynayacağı 29. haftanın ilk maçı için hazırlıklarını tamamladı. 
     Sarı-lacivertliler, akşam üzeri uçakla Trabzon'a gidip, buradan karayoluyla Rize'ye geçecek. 
     Hazırlıklarını bu sabah basına ve taraftara kapalı yaptığı idmanla tamamlayan Fenerbahçe, zorlu deplasmandan galip ayrılarak, en azından şampiyonluk yarışında ezeli rakibi Beşiktaş ile arasındaki 6 puanlık farkı korumayı hedefliyor. 
     Sarı-lacivertli takımda sakatlıkları süren Kemal ve Mehmet ile kendi isteğiyle takımdan ayrılan İsmail Güldüren dışında tüm oyuncuların kadroya alındığı bildirildi. 
     Teknik direktör Christoph Daum'un, son yapılan Akçaabat Sebatspor maçında sahaya sürdüğü ilk 11'i değiştirmeyeceği, 7. yabancı olarak tribüne çıkaracağı oyuncu konusunda Tomas ile Rebrov arasındaki tercihini maç öncesi kullanacağı öğrenildi. 
     Fenerbahçe'nin Çaykur Rizespor karşısına şu 11'le çıkması bekleniyor 
     Volkan, Ali Güneş, Luciano, Fatih, Petkov, Serhat, Ümit, Aurelio, Tuncay, Nobre, Van Hooijdonk. 
     Rize Atatürk Stadı'nda saat 20.00'de baylaşacak ve Digitürk Lig TV'den naklen yayınlanacak maçı hakem Cem Papila yönetecek. 
     Öte yandan, Gençlerbirliği ile oynanan Türkiye Kupası maçında fibula kemiğinin kırılmasının ardından sezonu kapayan Kemal Aslan, bugün kontrol için Almanya'ya gidecek. 
     
</TEXT>
</DOC>
