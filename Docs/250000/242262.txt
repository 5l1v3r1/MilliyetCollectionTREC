<DOC>
<DOCNO> 242262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/spor/axspo02.html </URL>
<DATE> 2004/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat topa tuttu 
</HEADLINE>
<TEXT>


Galatasaray'ın tecrübeli oyuncusu, Florya'da adalet olmadığını iddia etti, "Kararımı verdim gidiyorum. Bu şartlarda forma için salaklar savaşır. Yeni sezon daha beter olacak" dedi 

ERHAN TELLİ 


'Şartlar eşit olsa' 
SARI - Kırmızılı forma altında bir türlü istikrar yakalayamayan Murat Erdoğan, suskunluğunu Milliyet'e bozdu, belki de kulüple yollarının ayrılmasına sebep olacak açıklamalar yaptı. Galatasaray'a transfer olduğu günden beri şans bulamayan tecrübeli futbolcu, "Florya'da adalet yok. Şartlar eşit olsa savaşırım ama, bu ortamda ancak salaklar savaşır" dedi. 

'Kötüler oynuyor' 
ÇOK büyük haksızlıklara uğradığını iddia eden Murat Erdoğan, futbolcu seçimlerine de ateş püskürdü. Yıldız futbolcu şunları söyledi "Bir sene boyunca rezil bir şekilde oynayanlar, ilk on birde kalmaya devam ettiler. Kötü oynuyorlar, ben giriyorum gol atıyorum, haftaya yine yokum. Burada başarı gelmez. İki senedir yaşananlar ortada. Yeni sezon daha beter olacak." 

Gözünü kararttı 
MURAT Erdoğan, 1 yıllık daha sözleşmesinin olmasına karşın kulüpten kesinlikle ayrılacağını açıkladı. Her şeyi göze aldığını belirten Murat, "Galatasaray'a iki defa elimde bonservisimle geldim. Bu saatten sonra benim için para istemeleri saçma olur. Beni takasta kullanamazlar. Milan bile gelse kesinlikle takas olarak gitmeyi düşünmüyorum" yorumunu yaptı. 

Gheorghe Hagi'ye 
'Hagi'nin olduğu yerde ben durmam. O varsa, ben yokum. Başarılı olacağına da inanmıyorum. Takımda gruplaşma yok ama, yeni hocalar bazı yüzlere zorunlu olarak sıcak bakıyor. Yoksa başarılı olamayacaklarını düşünüyorlar. Bazı isimler bu takıma oturmuş. Maradona gelse, Pele de gelse onlara bir şey olmuyor. Yeni gelen futbolculara kesinlikle şans verilmiyor." 

Fatih Terim'e 
'Gaziantepspor'da iken beni 30 kere aradılar. Dönmeye hiç niyetim yoktu. Menajerime olağanüstü şeyler söylediler. Hem yöneticiler, hem de Fatih hoca telefon açtı. Hatta Fatih hoca bana, "Hem oynayacaksın, hem de çok para kazanacaksın. Kariyerin için benim yanımda olman önemli" dedi ve beni ikna etti. Sonra Şampiyonlar Ligi kadrosuna bile alınmadım. Resmen aldatıldım." 

Felipe'den ret cevabı 

RAŞİT ALTUN 

'Bir daha gelmem' 
FATİH Terim döneminde transfer edilen Brezilyalı yıldız Jorge Felipe, Galatasaray yönetiminin "Geri dön" çağrısına olumsuz yanıt verdi. Geçtiğimiz sezonun devre arasında ülkesine gittikten sonra bir daha geri dönmeyen ve Sarı - Kırmızılılar ile davalık olan Sambacı'nın, "Kariyerimin en kötü dönemini Türkiye'de geçirdim. Bir daha gelmem" dediği öğrenildi. 

Mahkemeyi bekliyor 
GALATASARAY'IN davanın aleyhinde gelişmeye başlaması nedeniyle Felipe konusunda geri adım attığı iddia edildi. Ancak Brezilyalı'nın, ülkesinde mutlu olduğunu söyleyip, "Mahkemeden nasıl bir sonuç çıkarsa çıksın çekmeye razıyım" mesajı gönderdiği bildirildi. Hatırlanacağı gibi Galatasaray, İsviçre Spor Mahkemesi'nde CAS 3.5 milyon dolarlık tazminat davası açmıştı. 

Aslan'dan dünya turu 
GALATASARAY'IN yeni sezon kamp çalışma programı belli oldu. 21 Haziran'da Florya'da topbaşı yapacak olan Sarı - Kırmızılı takım, ilk çalışma dönemini Hollanda'da yapacak. Cim - Bom, ardından Paris'te Lens ve Paris Saint Germain gibi güçlü takımlarla karşılaştıktan sonra Amerika'nın yolunu tutacak ve 5 gün boyunca New Jersey'de hazırlıklarını sürdürecek. 




</TEXT>
</DOC>
