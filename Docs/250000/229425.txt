<DOC>
<DOCNO> 229425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonyas05.html </URL>
<DATE> 2004/04/07/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Rus bilim adamına 15 yıl hapis 
</HEADLINE>
<TEXT>

     Rus bilim adamı İgor Sutyagin, Batı ülkeleri için casusluk yaptığı gerekçesiyle 15 yıl hapis cezasına çarptırıldı. 
     Rus haber ajansları, Moskova mahkemesinde görülen davada Sutyagin'in 15 yıl hapis cezasına çarptırıldığını bildirdiler. 
     Öte yandan, ABD Dışişleri Bakanlığı, önceki gün Rusya'da ABD lehine casusluk yapmaktan suçlu bulunan Rus araştırmacı İgor Sutyagin'in davasının adil olduğundan kaygı duyduğunu açıkladı. 
     Bakanlık sözcü yardımcısı Adam Ereli, Sutyagin'in Moskova'da basına kapalı görülen davasında normal kurallara uyulmadığını düşündüklerini belirterek, ''Rus araştırmacının davasının görülme biçimi hakkında endişelerimizi dile getirdik, özellikle de şeffaflık eksikliği konusunda. Davanın görülme biçimi, sonucu hakkında bazı sorular sorulmasına yol açıyor'' dedi. 
     Askeri suçları ifşa etmekle suçlanan 39 yaşındaki Sutyagin, basına kapalı duruşmada jüri üyeleri tarafından oybirliğiyle suçlu bulunmuştu. Moskova'daki ''ABD ve Kanada Enstitüsü''nde çalışan Sutyagin, Ekim 1999'dan beri tutuklu. 
     Suçsuz olduğunu iddia eden bilim adamının temyize başvurmak için 10 günü bulunuyor. Sutyagin'in 15 yıllık hapis cezası, tutuklandığı Ekim 1999'dan başlayacak. 
     Sutyagin'in avukatları, bilimadamını oybirliğiyle suçlu bulan 12 kişilik jüri heyetinin baskı altında karar aldığını iddia ediyor. 
     
</TEXT>
</DOC>
