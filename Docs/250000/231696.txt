<DOC>
<DOCNO> 231696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonsiy07.html </URL>
<DATE> 2004/04/15/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Gül Türk tarafı ''evet'', Rum tarafı ''hayır'' derse, KKTC tanınmalı 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Kıbrıs'ta yapılacak referandumda Türk tarafında evet , Rum tarafında ise hayır çıkması durumunda KKTC'nin tanınması gerektiğini bildirdi. 
     Gül, Devlet İstatistik Enstitüsü'nde, veri paylaşımı protokolü imza töreninin ardından gazetecilerin sorularını yanıtladı. 
     Bir gazetecinin, Azerbaycan Devlet Başkanı İlham Aliyev'in Rum tarafından hayır çıkması durumunda KKTC'nin tanınma sürecinin başlatılabileceği yönündeki sözlerini hatırlatması üzerine Gül, şöyle konuştu 
     ''Eğer bu referandum neticesinde Türk tarafı olumlu, Rum tarafı da olumsuz oy verirse biz o zaman tabii ki bütün dünyayı dolaşacağız ve KKTC'nin tanınması için elimizden gelen her türlü gayreti yapacağız. Şüphesiz ki böyle bir gayret önce dost ve kardeş ülkelerden başlar. Burda söylemek isteyeceğimiz şey şudur, böyle bir durum çıktığında Türk tarafının yapacağı başka bir şey söz konusu değildir.'' Başta ambargolar olmak üzere diğer uygulanan engellerin hepsinin kalkması gerektiğini ifade eden Gül, ''nihai olarak tabii ki KKTC'nin tanınması gerekir. Yapılacak yol budur. Bunun için önce dost ve kardeş ülkelerden başlayacak, sonra da bütün AB ve diğer dünyayı dolaşıp, herkese bunu açık açık söyleyeceğiz'' diye konuştu. 
     Aliyev'in sözlerinden haberdar olmadığını kaydeden Gül, ''Sayın Aliyev söylediyse muhakkak ki bu çok önemli açıklamadır'' değerlendirmesinde bulundu. 

     
</TEXT>
</DOC>
