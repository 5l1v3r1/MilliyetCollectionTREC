<DOC>
<DOCNO> 233100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sondun37.html </URL>
<DATE> 2004/04/20/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Bir kız çocuğu internette satışa sunuldu mu 
</HEADLINE>
<TEXT>

     Almanya'da 8 yaşındaki bir kız çocuğunun internette açık artırma yoluyla satışa sunulduğu yolundaki bir iddia araştırılıyor. 
     Bavyera eyaletinde bir kadının, internetteki ''eBay'' adlı açık artırma sayfasında Theresa adlı çocuğun ''1 euro başlangıç fiyatıyla'' açık artırma yoluyla satışa sunulduğunu görerek, polise haber verdiği bildirildi. 
     Küçük kızı satışa sunan ''Anabelle'' takma adlı kişi, söz konusu internet sayfasında, ''Gerçek bir çocuk için teklif veriyorsunuz. Bu çocuk benim kızım. Kendisi çok yönlü gerçek bir oyuncaktır. Sıkışık durumumdan dolayı bunu kalbim parçalanarak yapıyorum'' şeklinde ifadeye yer verdi. 
     Theresa için ilk teklifi yaptığı belirtilen 39 yaşındaki bir işadamı, ''Bunların hepsi şakaydı. Theresa benim bir kız arkadaşımın çocuğu. Sonuçta açık artırmayı biz sona erdirdik. Biraz abartmış olabiliriz'' diye konuştu. 
     Traunstein kenti yakınlarındaki Mühldorf kasabasında görevli Başkomiser Johann Bohnart ise olayın araştırılacağını belirterek, ''Bu küçük çocuk, internette, 'Erkek onunla oyun oynayabilir, ızgara partisinde yiyebilir ya da Çingenelere satabilir' şeklinde bir ifadeyle açık artırmaya sunuldu. Burada artık şaka sona eriyor. Bu olayın gerçek olduğunun ortaya çıkması durumunda insan tüccarlığı suçundan soruşturma başlatacağız'' şeklinde açıklama yaptı. 
     
</TEXT>
</DOC>
