<DOC>
<DOCNO> 231234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sondun25.html </URL>
<DATE> 2004/04/14/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Afganistan-Pakistan sınırında 7 sivil öldürüldü 
</HEADLINE>
<TEXT>

     Afganistan'ın güneydoğusunda, Pakistan sınırı yakınında bulunan Paktika bölgesinde, 2'si çocuk 7 Afgan sivilin, kimliği belirsiz silahlı kişilerce öldürüldüğü bildirildi. 
     Paktika Sınır Tugayı Komutanı Orgeneral Muhammed Hüseyin, AFP'ye verdiği demeçte, ''Üniforma giymiş silahlı 5 kişi, dün gece Barmal bölgesinde seyretmekte olan bir aracı, kendilerini hükümet yanlısı milisler olarak tanıtarak durdurdular ve aracın içindekilere Kabil merkez hükümetini ve Devlet Başkanı Hamid Karzai'yi destekleyip desteklemediklerini sordular. Soruyu 'Evet' olarak yanıtlayan 7 kişiyi hemen öldürdüler'' dedi. 
     Kurbanların Pakistan'dan geldiklerini belirten Hüseyin, ölen 7 kişiden 2'sinin çocuk olduğunu, bir kadının ağır yaralı olarak sağ kurtulduğunu kaydetti. 
     Taliban gerillasının yoğun olarak bulunduğu Afganistan-Pakistan sınırındaki dağlık Güney Veziristan'ın Barmal bölgesi, Afganistan'ın en tehlikeli bölgelerinden biri olarak gösteriliyor. 
     Bölgede bulunan Taliban gerillası ve El Kaide'ye katılan yabancı gönüllüler, yerel Peştun kabileleri tarafından destekleniyor. Taliban'ın 2003 Ağustos'undaki saldırıları sonucu hükümet yanlısı kuvvetler bölgeden uzaklaştırılmıştı. 
     ABD'nin birkaç yüz askerinin de bulunduğu bölge, El Kaide lideri Usame Bin Ladin ve yardımcısı Eyman El Zevahiri'nin saklanabileceği yerlerden biri olarak kabul ediliyor. 
     
</TEXT>
</DOC>
