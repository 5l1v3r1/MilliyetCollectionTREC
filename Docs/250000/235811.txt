<DOC>
<DOCNO> 235811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sondun10.html </URL>
<DATE> 2004/04/29/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Powell Yüklerimizi Gelibolu'da mı boşaltacağız Bu filmi gördük... 
</HEADLINE>
<TEXT>

     Deniz Arslan bildiriyor 

Washington Post yazarı Bob Woodward'un kaleme aldığı ''Saldırı Planı'' kitabı, Irak Savaşı öncesinde ABD Dışişleri Bakanı Colin Powell'ın, çok sayıda Amerikan askerinin Türk topraklarından geçirilmesi planına karşı çıktığı anlatıldı. 
     Çok tartışma yaratan kitabında Woodward, dönemin ABD Merkez Kuvvetler Komutanı Orgeneral Tommy Franks'in, Irak Savaşı için daima Türkiye'den kuzey cephesi açılmasını istediği, İngilizlerin de, kuvvetlerini Türkiye üzerinden göndermeyi önerdiklerini kaydetti. 
     Woodward, Powell'ın, ABD Ulusal Güvenlik Konseyi toplantılarından birinde, bu planla alay ederek, ''yüklerimizi Gelibolu'da mı boşaltacağız Bu filmi gördük, bu olmayacak bir şey'' dediğini aktardı. 
     Powell'ın karşı çıkmasına rağmen kısa sürede askeri planların, Amerikan kuvvetlerinin Türkiye üzerinden geçmesine çevrildiği belirtilen kitapta, Franks'in, 30 ila 80 bin arasında askerin Türkiye'den geçmesini istediği, ABD Savunma Bakanı Donald Rumsfeld'in de hemen 4'üncü Piyade Tümeni'nin tanklarını taşıyan kargo gemilerini Akdeniz'e gönderdiği kaydedildi. Kitapta, Colin Powell'ın, ''bu kadar büyük bir kuvvet, Türklerle bütün anlaşmaların değiştirilmesini gerektirir'' diyerek itirazlarını sürdürdüğü anlatıldı. 
     Türkiye'nin, uçuş hakkı konusunda sorun çıkarmayacağına işaret eden Powell, Anadolu'dan asker geçirmenin zorluklarına işaret etti ve özellikle çok sayıda askeri aracın, başka bir Müslüman ülkeyi işgal etmek üzere Anadolu'dan geçmesinin sakıncalarına dikkati çekti. 
     Kitaba göre Powell, Ulusal Güvenlik Konseyi toplantısında, ''Terazide Türklerin tarafına çok fazla şey yüklenmiş olabilir. Ben bunu Türklerden elde edebileceğimizi düşünmüyorum ve sırf bu yüzden de her şeyi kaybetme riskini göze alıyoruz'' dedi. 
     Rumsfeld ve Franks'in kuzey cephesi ısrarının ardından TBMM'nin, Amerikan askerine onay vermediği, ancak Franks ve ABD Başkan yardımcısı Dick Cheney'nin, kuzey cephesi açılacakmış gibi davranmanın, Irak'ın o dönemdeki lideri Saddam Hüseyin'i aldatma konusuna yardım ettiği görüşünü savundukları, Powell'ın ise bu düşünceyi ''saçma'' bulduğu aktarıldı. 
     Kitapta, Franks'in, TBMM'nin Amerikan askerine onay vermemesine rağmen, Saddam'ın bunu bir aldatmaca olarak algıladığı ve muhafız güçlerini kuzeyde tuttuğu, bunun da ABD'nin işine geldiği inancını savunduğu anlatıldı. 
     Woodward'un kitabında, ABD Başkanı George Bush'un, tezkerenin reddedilmesinden sonra Ulusal Güvenlik Konseyi toplantısında, ''Türkiye, sonunda bizimle birlikte olacaktır'' dediği, ancak Türkiyesiz de kazanılabileceğini söylediği belirtildi. Kitaba göre Bush, ''Türkiye'yi de yanımıza almak iyi olurdu. Şimdi mesele, Kuzey Irak'a girmemelerini nasıl garanti edeceğimizde'' dedi. 
     
</TEXT>
</DOC>
