<DOC>
<DOCNO> 240660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sondun26.html </URL>
<DATE> 2004/05/17/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Zebari Koalisyon güçleri çekilirse iç savaş çıkar... 
</HEADLINE>
<TEXT>

     Irak Dışişleri Bakanı Hoşyar Zebari, Irak'ta bulunan koalisyon güçlerinin, ülkede iç savaş çıkmasını önlemek için gerekli olduğunu belirtti. 
     Zebari, Ürdün'de düzenlenen Dünya Ekonomik Forumu toplantıları dolayısıyla bulunduğu Lut Gölü kıyısındaki Şune'de, forum çerçevesinde Irak'ta yönetimin devri üzerine düzenlenen konferansta konuşma yaptı. Zebari, ''Koalisyon güçlerinin Irak'ı zamansız terk etmesi, Irak için felaket olacaktır. Koalisyon güçleri ülkeyi zamansız terk ederse bölünmeler ve iç savaş olacaktır. Şu an için onlar, Irak'ın birliği ve Irak'a bölgesel müdahalelerin önlenmesi konusundaki en önemli garantiyi teşkil etmektedir. Biz Iraklılar, nöbeti alabileceğimiz zamana kadar, bu güçlere ihtiyaç duyuyoruz'' dedi. 
     ABD Dışişleri Bakanı Colin Powell, ''Egemenliğin Iraklılara geçeceği 30 Haziran'dan sonra da Amerikan ve koalisyon birliklerine ihtiyaç duyulacağını'' söylemişti. 
     
</TEXT>
</DOC>
