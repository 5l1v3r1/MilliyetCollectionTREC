<DOC>
<DOCNO> 207182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/siyaset/siy06.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs'a devlet zirvesi 
</HEADLINE>
<TEXT>

   Cumhurbaşkanı Sezer'in başkanlığında, Başbakan Erdoğan, Genelkurmay Başkanı Özkök ile Dışişleri Bakanı Gül'ün katılacağı zirvede, Kıbrıs konusu tartışılacak 
   ANKARA Milliyet 

   
   Devletin zirvesi, Kıbrıs sorununun çözümü ve Annan Planı üzerinde yapılan çalışmaları değerlendirmek için bugün bir araya gelecek. Cumhurbaşkanı Ahmet Necdet Sezer'in başkanlığında, bugün saat 09.30'da başlayacak zirveye Başbakan Recep Tayyip Erdoğan, Genelkurmay Başkanı Orgeneral Hilmi Özkök ile Başbakan Yardımcısı ve Dışişleri Bakanı Abdullah Gül katılacak. 
   Zirvenin gündeminde KKTC'de bir an önce hükümetin kurulması, Türk tarafının tutumunun netleştirilmesi, ardından da Kıbrıs sorununa ilişkin Rum tarafıyla yapılacak görüşmelere hız verilmesi yönündeki değerlendirmeler yer alacak. 
   Zirvenin, sık sık vurgulanan çözüm arzusuna karşın, yöntem ve içerik konusunda kararsız olduğu yönünde eleştirilere hedef olan hükümetin tutumunu netleştirmesi açısından da kritik önem taşıdığına işaret edildi. 
   Erdoğan ve kabine üyeleri, geçen pazartesi toplanan Bakanlar Kurulu toplantısında Kıbrıs sorununa ilişkin bir brifing aldılar. Bu brifingin ardından yapılan açıklamada, hükümetin Kıbrıs sorununun Annan Planı zemininde bir müzakere sürecinin başlaması taraftarı olduğu vurgulanırken, Rum tarafının da sorunun çözümüne katkıda bulunması için çağrı yapıldı. 
   
   MGK, 23 Ocak'ta 
   Genelkurmay Başkanı Özkök'ün geçen hafta Başbakan Erdoğan ile yaptığı görüşmede, Kıbrıs konusunun MGK'da ele alınması talebi de gündeme gelmişti. Bu haber üzerine, Kıbrıs konusunun, askeri kanattan sadece Genelkurmay Başkanı Özkök'ün katılımıyla yapılacak bir zirve yerine, diğer komutanların da görüşlerini dile getirebileceği bir MGK toplantısının talep edildiği yorumları yapıldı. 
   AB'ye uyum düzenlemeleri çerçevesinde olağan toplantıları iki ayda bire indirilen MGK'nın bu ayki olağan toplantısı 23 Ocak Cuma günü yapılacak. 
   
   Talat ve Denktaş Ankara'ya çağrıldı    Başbakan Erdoğan, KKTC'de yeni hükümeti kurmakla görevlendirilen CTP lideri M. Ali Talat ve 'kilit' parti durumundaki DP lideri Serdar Denktaş'ı Ankara'ya çağırdı. Çankaya Köşkü, Başbakanlık, Genelkurmay ve Dışişleri arasında gün boyu süren telefon trafiği sonunda Talat ve Denktaş'ın Köşk'te Cumhurbaşkanı Sezer başkanlığındaki zirveden sonra Ankara'ya gelmeleri uygun bulundu. Bugün 14.00'te planlanan zirve, Talat ve Denktaş 12.00 uçağıyla Ankara'ya geleceği için 09.30'a alındı. Sezer'in, Erdoğan, Genelkurmay Başkanı Org. Hilmi Özkök ve Dışişleri Bakanı Abdullah Gül'ü çağırdığı Köşk'teki Kıbrıs Zirvesi'nde, "Türkiye'nin Annan Planı'nın değiştirilmesine yönelik öneriler paketi" son halini alacak. Zirvede KKTC lideri Denktaş'ın müzakereciliğe devam etmesi kararı da alınacak. Zirve sonunda Erdoğan hükümet kurmaları için baskı yapacağı CTP ve DP liderlerine "Ankara'nın ortak kararı budur" diyerek plan hakkında bilgi verecek ve Denktaş'ın müzakereciliğine itiraz edilmemesi için "telkinde" bulunacak. Ankara'ya televizyon programına katılmak için gideceklerini söyleyen Talat ise, "Keşke bizi Çankaya Zirvesi'ne çağırsalar da gitsek" dedi. 
   
   
</TEXT>
</DOC>
