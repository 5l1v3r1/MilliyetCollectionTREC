<DOC>
<DOCNO> 200821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sondun06.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, Türkiye'ye cesaretlendirici mesaj verecek... 
</HEADLINE>
<TEXT>

     AB Dönem Başkanı İtalya Dışişleri Bakanı Franco Frattini, AB zirvesinde Türkiye için cesaretlendirici bir mesaj verileceğini söyledi. 
     Brüksel'de, AB Genel İşler Konseyi çerçevesinde basın toplantısı düzenleyen Frattini, 12-13 Aralık tarihlerinde, devlet ve hükümet başkanlarının katılımıyla düzenlenecek AB zirvesinin gündemini hazırladıklarını bildirdi. 
     Aday ülkelerden Türkiye, Bulgaristan ve Romanya'ya, "cesaretlendirici ve teşvik edici mesajlar" verilmesini kararlaştırdıklarını belirten Frattini, Bulgaristan ve Romanya'nın, koşulları yerine getirmiş olmaları halinde, 1 Ocak 2007 tarihinde AB'ye tam üye olmalarına yeşil ışık yakılmasına karar verdiklerini ifade etti. 
     AB zirvesinin sonuç bildirisinde, Türkiye'de yapılan siyasi ve ekonomik reformlardan duyulan memnuniyetin ifade edilmesi ve Kıbrıs sorununun çözüm bulmasının tam üyelik hedefine ulaşılmasında kolaylık sağlayacağının vurgulanması öngörülüyor. 
     Frattini, zirvede, AB'nin istihdam ve yasadışı göç politikalarının da dahil olacağı yoğun bir gündem bulunacağını belirtti. 
     
</TEXT>
</DOC>
