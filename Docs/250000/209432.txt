<DOC>
<DOCNO> 209432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sondun10.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Jennifer Lopez, ''eski nişanlısına'' mı dönüyor 
</HEADLINE>
<TEXT>

     Aktör Ben Affleck ile beraberliği ''yılan hikayesine'' dönen ünlü şarkıcı Jennifer Lopez'in ''eski nişanlısı'' rapçi Puff Diddy Sean Combs ile bir partide görüntülenmesi şov dünyasını karıştırdı. Lopez'in Diddy'ye dönüp dönmediği merak edilirken, nişanlısı Affleck skandal iddialarını sakin karşıladı. 
     Internetteki ''people'' ve ''usweekly'' sitelerinin haberlerine göre, şov dünyasının ''skandallar kraliçesi'' Lopez, 2004 yılına da hızlı başladı. 
     Nişanlısı Affleck'in ''Paycheck'' adlı filmin çekimleri için Avrupa'da bulunduğu sırada Miami'deki bir gece kulübünde eski nişanlısı Combs ile geceyarısı bir partide görüntülenen Lopez kafalarda soru işaretlerine neden oldu. 
     Gece kulübünden sabaha karşı 04.00'te ayrı ayrı çıkan Lopez ve Combs için partiye katılanlar, ''Çok sarhoşlardı ve çılgın gibi eğleniyorlardı. Keyifleri yerindeydi'' yorumunu yaptılar. 
     
     LOPEZ'E ZAAFI VAR... 

     Ben Affleck, bu durumu sakin karşılarken, ünlü aktörün bir yakını, ''Şimdilik herşey yolunda gibi görünüyor. Ancak, Ben geri dönünce pek çok önemli karara varılacağı kesin. Lopez ve Affleck birbirini seviyor. Ama üzerlerindeki baskı çok fazla'' dedi. 
     Puff Diddy Sean Combs'un ise son günlerde oğlunun annesi olan Kim Porter ile sık sık görüştüğü, ancak Lopez'den de kendini uzak tutamadığı belirtildi. Lopez'in ''dikkat çekme'' gayretleriyle Combs'un bu ''zaafının'' biraraya gelmesinin de ikilinin bir türlü kopamamasına yol açtığı kaydedildi. 
     Combs'un sözcüsü ise ünlü rapçi ile Lopez'in arasında sadece ''arkadaşlık ilişkisinin'' bulunduğunu ifade ederek, ''İkisinin aynı anda aynı mekanda bulunması sadece bir tesadüf'' açıklamasında bulundu. 
     Jennifer Lopez ile Puff Diddy Sean Combs, 2001 yılında yollarını ayırmıştı. 
     
</TEXT>
</DOC>
