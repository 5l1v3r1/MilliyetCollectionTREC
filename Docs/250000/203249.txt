<DOC>
<DOCNO> 203249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sonspo12.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihat Kahveci Hızımı kaybetmedim, bana yapılan markaj arttı 
</HEADLINE>
<TEXT>

     İspanya'nın Real Sociedad takımında forma giyen milli futbolcu Nihat Kahveci, bu sezon daha az gol atmasının nedenini, kendisine çok yakın markaj yapılmasına bağladı. 
     Bask Bölgesi'nin gazetesi Diariovasco'da yayımlanan demecinde Nihat, geçen sezona oranla bu sezon daha düşük performansta olduğu iddialarıyla ilgili, ''Hızımı kaybetmedim. Aynı şekilde hızlıyım ama bu yıl bana geçen yıldan daha fazla markaj yapılıyor'' açıklamasında bulundu. 
     Nihat, yarın kendi sahalarında oynayacakları Valladolid maçını mutlak kazanmak zorunda olduklarını belirtti. 
     Ligde geride kalan 16 hafta sonunda 15 puanla 18. sırada bulunan Real Sociedad'ın son 8 haftadır galibiyet alamadığını hatırlatan Türk futbolcu, ''Bunun bir izahını bulamıyorum. Daha az gol attığımız açık. Geçen yıl Kovaçeviç ile birlikte 43 gol atmıştık, şimdi sadece 7'ye ulaştık. Ama gol fırsatı yakalıyoruz, kendi düzeyimize çıkacağız. Valladolid'e karşı bu kötü rüzgarı kırıp galip geleceğimize ve bunun devamının da geleceğine inanıyorum'' dedi. 
     Bu arada istatistiklere göre Real Sociedad'ın, bu sezon sadece golcü futbolcuları Nihat, Kovaçeviç veya De Paula'nın gol attığı maçlarda kazandığı görüldü. 
     Ligin 17. haftasında yarın akşam San Sebastian Anoeta Stadı'nda yapılacak Real Sociedad-Vallodolid karşılaşması TSİ 18.00'de başlayacak. 
     
     RİVALDO ESPANYOL'LA ANLAŞTI İDDİASI 
     Öte yandan AC Milan ile sözleşmesi karşılıklı olarak feshedilen Brezilyalı yıldız futbolcu Rivaldo'nun İspanya'nın Espanyol takımının teklifine ''evet'' dediği iddia edildi. 
     As gazetesi, Rivaldo ile Espanyol arasında 3-4 küçük pürüz dışında anlaşamaya varıldığını ve ara transfer döneminde Rivaldo'nun Espanyol formasını giyeceğini yazdı. 
     Türk futbolcu Tayfun'un da forma giydiği Espanyol takımı, 8 puanla ligde son sırada yer alıyor. 
     
</TEXT>
</DOC>
