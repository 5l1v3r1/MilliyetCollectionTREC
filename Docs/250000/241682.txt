<DOC>
<DOCNO> 241682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/soneko44.html </URL>
<DATE> 2004/05/21/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
TOKİ'ye Şanlıurfa sürprizi... 648 konut için 32 başvuru geldi 
</HEADLINE>
<TEXT>

     Ankara'da yaptığı konutlara konut sayısının 10 katından fazla talep alan Toplu Konut İdaresi'nin TOKİ , Şanlıurfa'da satışa çıkardığı 648 konut elinde kaldı. 
     Edinilen bilgiye göre, 648 konutun satışı için 10-20 Mayıs günleri arasında verilen başvuru süresinde sadece 32 talep geldi. TOKİ, bunun üzerine konutlara olan talebi artırmak için, ticaret merkezi ve sosyal donatı projelerini ihale ediyor. Bu sosyal ve ticari tesislerin ihalesinin tamamlanmasından sonra konutlar tekrar satışa çıkarılacak. İleride yapılacak satışta, ''ilk gelen ilk alır'' sistemi uygulanacak. Başvuranlar istediği konutu alabilecek. 
     TOKİ yetkilileri, Şanlıurfa'da satışa çıkarılan konutlara yeterli talebin gelmemesinde, daha önce bu kentte yapılan konutlarda yaşanan sorunların etkili olduğunu belirtiyorlar. Şanlıurfa'da 1998 yılında satışa çıkarılan 474 konuta da, kentin gelişme aksına ters yönde yapıldığı, yer seçiminin yanlış olduğu, inşaat kalitesinin iyi olmadığı gerekçeleriyle yeterli talep gelmemişti. Konutları satamayan TOKİ, daha sonra bunlardan 205'ini çok uygun şartlarda emniyete lojman olarak vermişti. 
     TOKİ, 1998'de, ''II. konut hamlesi''ni başlatan TOKİ Başkanı Mehmet Kemal Ünsal döneminde, satışa çıkardığı Kars'taki 200, Samsun-Kurupelit'teki 968 konutu da satamamış, bir bölümünü lojman olarak kamu kurumlarına devretmek zorunda kalmıştı. 
     A.A muhabirinin, ''Doğu'da sağlıklı talep belirlemesi yapılmadan mı konut projeleri hazırlanıyor'' sorusu üzerine, TOKİ yetkilileri şu bilgiyi verdi 
     ''Bu şehirlerin hepsinde de gecekondulaşma sorunu var. Ancak, daha önce yapılan projelerdeki hatalar nedeniyle Şanlıurfa'da yeterli talep gelmedi. Projede yer seçiminin yanlış olduğunu düşünmüyoruz. Fiyatlar da makul, bir indirim olmayacak. Sosyal donatıların yapımından sonra talebin artmasını bekliyoruz. Şimdi bu konutları almayanlar, ileride pişman olacak. İkinci kez satışa çıktığında konutların fiyatı artmış olacak.'' Şanlıurfa'daki 648 konut için 10-20 Mayıs günleri arasında 32 kişi başvurdu. Brüt 128.18 metrekarelik D tipi 3 odalı konutların satış bedelleri 54.1 milyar-61.9 milyar lira, brüt 97.4 metrekarelik K tipi 3 odalı konutların satış bedelleri ise 40.1 milyar-44.7 milyar lira arasında değişiyordu. Başvuru sırasında, D tipi konutlar için 2 milyar, K tipi konutlar için 1 milyar lira başvuru bedeli alındı. 
     Sözleşme tarihinden itibaren 12 ayda teslim edilecek konutların bedeli, yüzde 15-25'i peşin olmak üzere 10 yılda taksitle ödenecek. Taksit tutarları Ocak ve Temmuz aylarında, memur maaş katsayısına bağlı olarak artırılacak. 
     TOKİ'nin, ''kira öder gibi konut'' projesi kapsamında bu ayın başında Ankara-Mamak'ta satışa çıkardığı 620 konuta, 9 bin 103 başvuru olmuştu. 
     
</TEXT>
</DOC>
