<DOC>
<DOCNO> 218374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sontur20.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'de milletvekilleri birbirinin üzerine yürüdü... 
</HEADLINE>
<TEXT>

     Kamu yönetiminin yeniden yapılandırılmasını öngören tasarının görüşmeleri sırasında TBMM Genel Kurulu'nda yaşanan gerginlik, AK Parti'li ve CHP'li milletvekillerinin birbirlerinin üzerine yürümelerine kadar varan sert tartışmalara neden oldu. 
     CHP İzmir Milletvekili Enver Öktem'in ağzını bantlaması nedeniyle verilen aranın ardından, 28. maddenin görüşülmesi sırasında da gerginlik sürdü. 
     Madde üzerinde yöneltilen soruları yanıtlamak üzere söz alan Devlet Bakanı ve Başbakan Yardımcı Mehmet Ali Şahin, CHP'lilerin maddeyle ilgili soru sormadıklarını, konuşmalarında da tasarının eksik ya da fazla olan yanlarına değinmediklerini söyledi. CHP'lilerin, söyleyecek bir şeyleri olmadığı için ağızlarına bant yapıştırarak şov yaptığını savunan Şahin, ''iktidar ağzımıza kilit vurdu'' denildiğini belirtti. Şahin, şunları söyledi 
     ''Bizim geleneğimizde ve geçmişimizde kilit yoktur ama CHP'nin geçmişinde kilit vardır. Ne zaman vurduğunu da bütün millet bilmektedir. Bizim geleneğimizde kilit yok ama sizin geleneğinizde var. Düşüncesini açıklayan insanlar daha düne kadar cezaevine girerdi ve yasak kitaplar bu ülkede yakılırdı ama birkaç aydır yakılmıyor çünkü AK Parti iktidardadır.'' Şahin'in bu sözleri üzerine CHP'liler sert tepki göstererek laf atmaya ve sıra kapaklarına vurmaya başladılar. Birleşimi yöneten TBMM Başkanvekili Sadık Yakut'un, ''sıra kapaklarına vurmayın, sistem bozuluyor'' diye müdahale etmesine rağmen tepkiler yatışmadı. Yakut, bunun üzerine birleşime 10 dakika ara verdi. Bu arada Başbakan Yardımcısı Şahin, Salon'dan çıkarken, CHP'liler, ''Sivas'ta insanları yakan ve onları affedenler kimler '' diye laf attılar. Şahin'in de karşılık vermesi üzerine tartışmaların dozu artarken, milletvekili sıralarında CHP ve AK Parti'lilerden bazıları birbirlerinin üzerine yürüdü. İki partinin grup yöneticileri ve bazı milletvekillerinin araya girmesine rağmen, hakaretlere varan karşılıklı laf atmalar sürdü. Birbirlerinin üzerine yürüyen milletvekilleri, arkadaşları tarafından Genel Kurul Salonu dışına çıkarıldı. 
     
</TEXT>
</DOC>
