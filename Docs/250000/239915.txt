<DOC>
<DOCNO> 239915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sondun02.html </URL>
<DATE> 2004/05/14/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Hindistan'a İtalyan Başbakan 
</HEADLINE>
<TEXT>

     Hindistan seçimi sürprizle sonuçlandı. Ülkeyi yıllarca yönetin Gandi ailesinin gelini, suikaste kurban giden Rajiv Gandi'nin İtalyan asıllı eşi Sonya Gandi'nin lideri olduğu Kongre partisi zaer kazandı. 
     Gandi ailesinin İtalyan asıllı gelini Sonya Gandi, genel seçimlerden zaferini ilan eden Kongre Partisi'nin lideri olarak başbakanlık koltuğuna oturmaya hazırlanıyor. Sonya Gandi'nin başbakan olması durumunda, Hindistan'da ilk kez yabancı asıllı bir kişi bu görevi üstlenecek. 
     
     İTALYAN KANI KEHANETİ 

     Kahin Micheal de Nostradamus, 2 54 numaralı kehanetinde, "Avrupa'dan çok uzakta bir ülkede, Asya'da İtalyan kanı taşıyan bir kadın lider olacak" demişti. İtalya doğumlu Sonya Gandi'nin seçimi kazanması, "Kehanet gerçekleşti" şeklinde yorumlandı. 
     
     İTALYAN KASABASINDA KUTLAMA 

     Hindistan'da yapılan genel seçimleri kazandığını ilan eden Kongre Partisi'nin lideri Sonya Gandi'nin zaferi, doğduğu İtalyan kasabasında da kutlanıyor. 
     Gandi'nin doğduğu, İtalya'nın kuzeyindeki Torino yakınlarındaki Orbassano kasabası Belediye Başkanı Carlo Marroni, seçim sonuçlarından büyük memnuniyet duyduğunu söyleyerek, ''Sonia Maino'ya Gandi telgraf göndermek için bağlantı kuruyoruz, gelecek günlerdeki gelişmeleri yakından izleyeceğiz'' dedi. 
     Orbassano'da bir inşaat işçisinin kızı olarak doğan ve muhafazakar Katolik bir ailede büyüyen Sonya Maino Hindistan'a 21 yaşında gelin olarak gitti. 
     Bağımsızlıktan sonra 52 yıl ülkeyi yöneten Kongre Partisi ile özdeşleşen aileden son olarak Rajiv Gandi'nin dul karısı İtalyan asıllı Sonya Gandi, Kongre Partisi'nin liderliğine getirilmişti. Rajiv Gandi ile 1968'de evlenen Sonya, 1983 yılında Hindistan vatandaşı olmuştu. 
     
     SONYA GANDİ BAŞBAKANLIK KONUTUNA TAŞINIYOR 

     Yerel basın organları, Gandi'nin kişisel eşyalarının Başbakanlık resmi konutuna taşınması çalışmalarının bugünden başladığını bildirdi. 
     Bu arada, başta 32 sandalye kazanan Hindistan Komünist Partisi olmak üzere sol partiler, dün istifasını sunan Başbakan Atal Bihari Vajpayii'nin uyguladığı ekonomik politikalara karşı çıkıyorlar. 
     Ekonomik politikalara toptan karşı olmadıklarını, ancak karlı devlet işletmelerinin satışına karşı olduklarını ve işçilere bu konularda daha fazla danışılması gerektiğini savunan Hindistan Komünist Partisi liderleri, koalisyon görüşmelerinde izleyecekleri politikayı belirlemek üzere Yeni Delhi'de toplantı halindeler. 
     
     SOL PARTİLERDEN DESTEK 

     Parlamentonun alt kanadında çoğunluğu sağlamak için 272 milletvekili gerekiyor. 
     Buna göre, Kongre Partisi'nin hükümeti kurmak için desteğine ihtiyaç duyduğu toplam 62 sandalye kazanan sol partiler, Sonya Gandi'nin hükümet kurmasını destekleyeceklerini açıkladılar. 
     Sonya Gandi ise hükümeti kurma çalışmaları çerçevesinde ittifak içinde oldukları partilerle görüşmelere başladı. 
     Kongre Partisi milletvekilleri de yarın toplanarak, yeni hükümeti kurması beklenen Meclis Grubu başkanlarını seçecekler. Yeni liderin Sonya Gandi olacağına kesin gözüyle bakılıyor. 
     
     SANDALYE DAĞILIMI 

     Kongre Partisi'nin sürpriz şekilde kazandığı Hindistan genel seçimlerinde sandalye dağılımı kesinleşti. 
     Parlamentonun 545 üyeli alt kanadının belirlenen 539 sandalyesinin 217'sini Sonya Gandi'nin liderliğindeki Kongre Partisi ve müttefikleri kazanırken, Bharatiya Janata Partisi ve müttefiklerinin sandalye sayısı 187'de kaldı. 
     Resmi sonuçlara göre, partilerin milletvekili sayıları şöyle 
     Hindistan Ulusal Kongre Partisi 146. 
     Kongre Partisi'nin müttefiklerinin toplamı 71. 
     Bharatiya Janata Partisi 139. 
     Bharatiya Janata'nın müttefiki olan partilerin toplamı 48. 
     Sol partiler 62. 
     Diğerleri 73. 
     Doğudaki Bihar eyaletinde 3 milletvekilliği için, seçimlere hile karıştırıldığı ve şiddet olayları çıktığı gerekçesiyle yeniden seçim yapılacak. 
     Manipur eyaletindeki bir seçim bölgesinde ise toprak kayması nedeniyle seçim ertelendi. 
     2 milletvekili ise Anayasa gereğince Cumhurbaşkanı tarafından atanacak. 
     
     SEÇMEN NEYİ TERCİH ETTİ 

     Seçimleri Kongre Partisi'nin kazanmasında en büyük etkenin, 10 yıldır uygulanan ve özelleştirme ile enformasyon teknolojisi yatırımlarına dayanan ekonomik reformların asıl olarak kentli orta sınıfa yaraması olduğu belirtiliyor. 
     Seçmenlerin ekonomik reformları reddetmekten çok, faydalarının paylaşılmamasına itiraz ettikleri kaydediliyor. 
     Hindistan'ın nüfusu yüz milyonlarla ifade edilen köylü yoksullarının çoğunluğunun, ekonomik büyüme, ucuz kredi ve ithal malların bolluğuna yol açan liberalleştirilmiş ekonominin hiçbir faydasını görmediği ifade ediliyor. 
     Yorumlarda, yüz milyonlarca köylü için temiz içme suyu, sağlık hizmetleri, elektrik, iş ve hatta yeterli beslenme imkanının, birkaç yıl önce olduğu gibi bugün de hala ulaşılamaz olduğu belirtiliyor. 
     Hindistan'da 300 milyon yoksul günde 1 dolardan az gelirle yaşıyor. 
     
</TEXT>
</DOC>
