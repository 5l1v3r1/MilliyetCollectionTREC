<DOC>
<DOCNO> 217143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sondun38.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta tutklulara kötü muamele edildiği iddiası 
</HEADLINE>
<TEXT>

     Irak'taki koalisyon güçlerinin gözetimindeki tutuklulara kötü muamele edildiği iddiaları üzerine başlatılan soruşturma kapsamında, 17 Amerikalı asker açığa alındı. 
     Açığa alınan askerlerin arasında 1 tabur komutanı, 1 de bölük komutanı bulunduğunu belirten Albay William Darley, ayrıntılı bilgi vermedi. 
     Irak'taki Amerikan kuvvetlerinin komutanı General Ricardo Sanchez, geçen ay, başkent Bağdat'ın batısında bulunan Ebu Garib hapishanesindeki tutuklulara kötü muamele edildiği iddiaları üzerine soruşturma talimatı vermişti. 
     Geçen ay, Amerikalı 3 asker, Irak'ın güneyindeki Bucca kampında bulunan tutuklulara kötü muamele ettikleri gerekçesiyle ordudan ihraç edilmişti. 
     Irak'taki koalisyon güçleri, 12 binden fazla kişiyi, ABD ve müttefik birliklerine saldırı düzenlemek de dahil, çeşitli suçlardan gözaltında tutuyor. 
     
</TEXT>
</DOC>
