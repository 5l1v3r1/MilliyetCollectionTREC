<DOC>
<DOCNO> 234383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sondun36.html </URL>
<DATE> 2004/04/24/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Kıbrıslı Rumlardan büyük 'hayır' 
</HEADLINE>
<TEXT>

     Kıbrıs'ta, BM Genel Sekreteri Kofi Annan'ın sunduğu çözüm planı için yapılan referandumlarda, Kıbrıslı Türkler yüzde 65 oranında ''evet'' derken, Rumlar yüzde 76 oranında ''hayır'' dedi. 
     KKTC Yüksek Seçim Kurulu'ndan alınan bilgiye göre, KKTC genelindeki 563 sandığın tamamı açıldı. Seçmenlerin yüzde 64.91'inin plana ''evet'', yüzde 35.09'unun da ''hayır'' dediği belirlendi. 
     Annan planı için düzenlenen referanduma katılım oranı, KKTC'de yüzde 84.35 oranında oldu. 
     Rum kesiminde ise Seçim Kurulu Başkanı Kiryakos Triyandafilidis, kesinleşen ''hayır'' oranının yüzde 75.83, ''evet'' oranının ise yüzde 24.17 olduğunu açıkladı. 
     Triyandafilidis, Rum kesiminde 313 bin 704 seçmenin ''hayır'', 99 bin 976 seçmenin ise ''evet'' dediğini ve referanduma katılım oranının yüzde 96.53 olduğunu söyledi. 
     KKTC'de ve Rum kesiminde, meydanlarda toplanan kalabalıklar bayrak ve pankartlarla gösteriler yaptılar. 
     Siyasi gözlemciler, Rum yönetiminin özellikle Avrupa Birliği'nin beklenenden daha sert bir tepki vermesi endişesini yaşadığını belirttiler. 
     Bu sonuçlar, adada ikinci bir referandum planlarını da suya düşürdü. Uluslararası çevreler, 'Rumlar, Türklerle birlikte yaşamak istemediği yolundaki iradesini çok net biçimde ortaya koydu' yorumunu yapıyor. 
     
     RUM SÖZCÜDEN AÇIKLAMA 

     Kıbrıs Rum yönetimi sözcüsü Kipros Hrisostomidis, Kıbrıslı Rumların BM Genel Sekreteri Kofi Annan'ın sunduğu plana büyük oranda hayır demelerinin, çözüm istemedikleri anlamına gelmediğini savundu. 
     Hrisostomidis, Rum ve Yunan televizyonlarının sandık başında yaptıkları anketlerin Rumların yüzde 80'e yakın oranda hayır dediklerini duyurmalarından sonra bir açıklama yaptı. 
     Kıbrıs Rum yönetimi sözcüsü Kipros Hrisostomidis, bu sonucun kimseyi üzmemesi gerektiğini belirterek, şunları söyledi 
     ''Bu sonuç, ne hiç kimseyi sevindirmeli ne de üzmelidir. Neticede, demokratik bir biçimde halkoylaması yapılmıştır. Bu sonuç, Rum halkının çözüm istemediğini göstermez. Kıbrıs Rum halkı bu sorunun çözümünü istiyor, ancak yönteme karşı çıkıyor. Biz bundan sonra da, Kıbrıs sorununun çözümü için çabalarımızı sürdüreceğiz.'' 
     
     RUMLAR DAHA ERKEN OY KULLANDI 

     KKTC'de oy verme işlemi saat 08.00'de başlarken, Rum kesimiyse oy verme işlemine, öğle saatlerindeki ara nedeniyle bir saat erken 07.00 başladı. 
     Referandumlarda, KKTC'de 143 bin 638 seçmen, Rum kesimindeyse 479 bin 551 Rum seçmenin oy kullanma hakkı bulunuyordu. 
     KKTC'de oy verme işleminin tamamlanmasıyla birlikte sandıklar parti temsilcileri ve gözlemciler önünde açılarak oy sayma işlemine geçildi. KKTC'deki resmi olmayan ilk sonuçların saat 21.00 civarında ortaya çıkması beklenirken, Lefkoşa Sarayönü'nde kurulacak dev ekrandan sonuçlar halka anında duyurulacak. 
     Rum kesimindeki sandıkların kapatılmasıyla birlikte oy sayım işlemi KKTC ile eş zamanlı olarak başlatıldı. 
     Rum seçim kurulunun yaptığı açıklamaya göre, sayımın iki saatten az bir süre içinde tamamlanması, gayrı resmi kesin sonuçlarınsa saat 19.00 ila 20.00 arasında kamuoyuna açıklanması bekleniyor. 
     
     REFERANDUM SORUSU 

     Referandumlarda Kıbrıs Türk ve Rum halklarına, ''Kıbrıs'ın Avrupa Birliği'ne birleşik olarak gireceği yeni düzeni hayata geçirecek kuruluş anlaşması ve tüm eklerini Kıbrıs Türk Devleti'nin Anayasası'nı ve yürürlükte olacak yasalara ilişkin hükümleri onaylıyor musunuz '' sorusu yöneltildi. 
     
</TEXT>
</DOC>
