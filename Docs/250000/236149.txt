<DOC>
<DOCNO> 236149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sondun37.html </URL>
<DATE> 2004/04/30/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Hrisostomidis "Doğrudan veya dolaylı olarak tanınması olasılığı yok" 
</HEADLINE>
<TEXT>

     Kıbrıs Rum Yönetimi Sözcüsü Kipros Hrisostomidis, ''yasa dışı yönetim'' olarak nitelediği Kuzey Kıbrıs Türk Cumhuriyeti'nin, ''doğrudan veya dolaylı yollardan tanınması olasılığı bulunmadığını'' iddia etti. 
     Hrisostomidis, günlük basın toplantısında bir soruyu yanıtlarken, ''Tanınma konusunda AB çok sarih bir tutum benimsemiş bulunuyor. AB, uluslararası hukukuna ve Avrupa kurumlarına saygılı davranarak 'işgal' altındaki bölgenin tanınması konusunda AB'nin politikasını değiştirmek gibi bir niyeti yok'' dedi. 
     Hrisostomidis, bir başka soruya karşılık, bu gece yarısı ''Kıbrıs''ın AB'ye katılımıyla, ''Kıbrıs Cumhuriyeti'' topraklarının tümünün Avrupa Birliği'nin bir parçası haline geleceğini ve Kıbrıslıların AB vatandaşı olacaklarını söyledi. 
     Turistlerin KKTC'de gecelemeleriyle ilgili bir soruya karşılık da Hrisostomidis, AB'de yürürlükte olan ilkeler çerçevesinde, AB vatandaşlarının, üye ülkelerin topraklarında özgürce hareket etme hakkına sahip olduklarını, bununla beraber AB vatandaşlarının KKTC'de gecelemeleri konusunun, müzakere masasında bulunduğunu söyledi. 
     Hrisostomidis, ''Kıbrıs'ın, bu gece yarısı resmen AB üyesi olacağına işaret ederek, ''1 Mayıs'ın, büyük bir tarihi ve önemli bir gün olarak tüm Kıbrıslılar tarafından kutlanması gerektiğini'' kaydetti. 
     
</TEXT>
</DOC>
