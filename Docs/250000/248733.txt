<DOC>
<DOCNO> 248733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonsiy02.html </URL>
<DATE> 2004/06/17/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
İsrail’den Erdoğan’ın konuşmasına sert tepki 
</HEADLINE>
<TEXT>

     İsrail Dışişleri Bakanlığı, Başbakan Recep Tayyip Erdoğan'ın AKP Meclis Grubu'nda İsrail'i eleştirdiği konuşmasına sert tepki gösterdi. 
     Bakanlık, İsrail'in Erdoğan'ın yorumlarını tamamen reddettiğini ve konuşmanın son zamanlardaki talihsiz açıklamalar zincirinin son halkası olduğunu savundu. 
     İsrail Dışişleri Bakanlığı'ndan yapılan yazılı açıklamada, "İsrail, taş atan Filistinlilerden ziyade, son yıllarda binlerce İsraillinin ölümünden sorumlu olan intihar komandolarına karşı bir savaşın içindedir. Erdoğan'ın bu gerçeklerin farkında olması gerekir" denildi. 
     Açıklamada, "İsrail'in savunma önlemlerinin, Yahudi karşıtlığını körüklediği" iddiasının da uygunsuz olduğu, bu tür beyanların "Yahudilere zarar vermeyi amaçlayanları teşvik eder nitelikte" olduğu savunuldu. 
     
     Erdoğan, teröre terörle mücadele edilmez demişti 

     Başbakan Erdoğan, gruptaki konuşmasında, "teröre karşı çıkanlar, terörü terörle mücadelenin bir parçası olarak kabul edebiliyor. Filistinlilerin silah diye kullandığı taş, sizinse helikopterlerden yağdırılan bombalar... Aradaki fark neyse, silahlanmadaki yeriniz odur" demişti. 
     
</TEXT>
</DOC>
