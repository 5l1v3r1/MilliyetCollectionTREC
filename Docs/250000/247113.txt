<DOC>
<DOCNO> 247113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/soneko06.html </URL>
<DATE> 2004/06/11/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Tüketici kredileri bir yılda dört katına çıktı... 
</HEADLINE>
<TEXT>

     Son bir yılda iç talepte yaşanan canlanma ve faiz oranlarındaki hızlı düşüşün etkisiyle rekor düzeyde artış gösteren tüketici kredileri, geçen yılki tutarının dört katı düzeyine çıktı. 
     Merkez Bankası'nın verilerine göre tüketici kredilerinin hacmi, mayıs sonu itibariyle 14 katrilyon 994.6 trilyon liraya ulaştı. Enflasyonun tüketici fiyatları TÜFE 
     bazında yüzde 8.9, toptan eşya fiyatları TEFE bazında yüzde 9.6 olduğu son bir yılda tüketici kredilerinde yüzde 309.3 oranında artış yaşandı. Tüketici kredileri bu dönemde net olarak 11 katrilyon 330.7 trilyon liralık artış gösterdi. Söz konusu krediler geçen yılın mayıs ayı sonunda 3 katrilyon 663.9 trilyon lira düzeyinde bulunuyordu. Geçen yıl temmuz ayında 4 katrilyon, eylülde 5 katrilyon, ekimde 6 katrilyonu, kasımda 7 katrilyonu aşan tüketici kredileri, yılın sonunda 8.5 katrilyon liraya ulaştı. Tüketici kredileri bu yıl ocak sonunda 9.7 katrilyon lira oldu, şubatta 10 katrilyon, martta 11 katrilyonu, nisanda 13 katrilyonu aştı, mayıs sonunda 15 katrilyona yaklaştı. 
     
     KREDİYLE OTOMOBİL FURYASI 
     Son bir yılda en hızlı artış otomobil alımı için kullanılan tüketici kredilerinde yaşandı. Firmaların başlattığı cazip kampanyalar ile 20 yaş üzeri aracı hurdaya çıkarma karşılığında sıfır otomobillere uygulanan 5 milyar liraya yaklaşan özel tüketim vergisi indirimleri, otomobil satışlarında patlamaya yol açtı. Buna bağlı olarak, otomobil kredileri de yüzde 399.6 artarak 6 katrilyon 608.8 trilyon liraya ulaştı. Otomobil kredilerinin bakiyesi geçen yıl aynı tarihte 1 katrilyon 322.9 trilyon lira düzeyinde bulunuyordu. 
     Geçen yıl mayıs sonu itibariyle 546.2 trilyon lira olan konut kredilerinin bakiyesi de son bir yılda yüzde 281.7 artarak 2 katrilyon 85 trilyon liraya ulaştı. 
     Diğer tüketici kredileri de son bir yıllık dönemde yüzde 251.1 artarak 6 katrilyon 300.8 trilyon lira oldu. 
     
     EN ÇOK KAMU BANKALARI YENİ KREDİ AÇTI 
     Bu dönemde en hızlı artış kamu bankalarının kullandırdığı tüketici kredilerinde gerçekleşti. Üç kamu bankasının tüketici kredisi hacmi bir yılda yüzde 416 artarak 4 katrilyon 831 trilyon liraya ulaştı. 
     Kredi hacminde en büyük paya sahip olan özel bankalarının tüketici kredileri de yüzde 273.8 artışla 9 katrilyon 482.4 trilyon liraya yükseldi. 
     Yabancı bankalar da tüketici kredilerini yüzde 256.5 artırarak 681.2 trilyon liraya çıkardı. 
     
     KREDİ KARTI BORÇLARI DA HIZLI ARTTI 
     Bu arada bankaların, kredi kartlarıyla nakit avans çekimleri ve yapılan harcamaların ödenmeyen bakiyesinden oluşan alacaklarının da son bir yılda çok hızlı bir artış kaydettiği belirlendi. Kredi kartlarıyla kullandırılan söz konusu krediler anılan dönemde yüzde 65.1 artarak mayıs sonu itibariyle 8 katrilyon 442.6 trilyon liraya ulaştı. 
     Mayıs sonu itibariyle kredi kartıyla kullandırılan kredilerin 6 katrilyon 961 trilyonunun özel bankalar, 772.5 trilyonunun kamu bankaları, 708.1 trilyonunun da yabancı bankalara ait kartlarla yapıldığı belirlendi. 
     Son bir yılda alacak bakiyesi özel bankaların kredi kartlarında yüzde 66.7, kamu bankalarında yüzde .4, yabancı bankalarda da yüzde 63.8 artış yaşandı. 
     Tüketici kredileri ile kredi kartlarının toplam tutarı mayıs sonu itibariyle 23 katrilyon 437.2 trilyon liralık bir büyüklük oluşturdu. Söz konusu hacim son bir yılda yüzde 167 büyüdü. 
     
</TEXT>
</DOC>
