<DOC>
<DOCNO> 202995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/soneko35.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Bankası için özel inceleme başlatılacak... 
</HEADLINE>
<TEXT>

     İmar Bankası olayıyla ilgili, 'özel' bir inceleme ve değerlendirme çalışmasının başlatılmasının kararlaştırıldığı bildirildi. 
     Devlet Bakanı Ali Babacan'ın makamından yapılan yazılı açıklamada, İmar Bankası A.Ş'nin bankacılık yapma ve mevduat kabul etme izninin kaldırılmasının, finans tarihinin en büyük ölçekli yolsuzluk, hırsızlık ve vergi kaçakçılığı olayını gün yüzüne çıkardığı kaydedildi. 
     Gerek bu yolsuzluğun hesabının sorulması gerekse gelecekte bu tür olayların yaşanmaması için, hükümetin sağduyulu ve soğukkanlı bir tavır sergilediği ifade edilen açıklamada, İmar Bankası olayıyla ilgili kamunun yüklendiği maliyetin, her kademedeki sorumlulardan tahsili ve gerekli cezai takibatların yürütülmesi çalışmalarına da, ilgili kamu kuruluşlarınca büyük bir kararlılıkla devam edildiği vurgulandı. Açıklamada şöyle denildi 
     ''Bu inceleme, soruşturma ve yargı süreçlerinin yanı sıra İmar Bankası olayıyla ilgili olarak, özel bir inceleme ve değerlendirme çalışmasının başlatılması kararlaştırılmıştır. Yapılacak inceleme ve değerlendirme çalışmasıyla, İmar Bankası'ndaki yolsuzlukların farkına varılmamasının nedenlerinin belirlenmesi hedeflenmektedir. 
     Ayrıca bu çalışma, özellikle finansal piyasalara yönelik gözetim ve denetim çerçevesinin, bağımsız denetim sürecinin ve ilgili otoriteler arasındaki eşgüdümün güçlendirilmesine yönelik önerilerin ortaya çıkmasını sağlayacaktır. Bu suretle, gelecekte kamuya büyük yükler getirebilecek benzeri yolsuzlukların önlenmesi açısından da önemli veriler elde edilecektir.'' 
Söz konusu inceleme ve değerlendirmeyi yapacak isimlerin kısa sürede belirlenerek kamuoyunun bilgisine sunulacağı belirtilen açıklamada, yapılacak inceleme ve değerlendirme çalışmalarının sonuçlarının da, kısa zamanda kamuoyuna açıklanacağı kaydedildi. 

     
</TEXT>
</DOC>
