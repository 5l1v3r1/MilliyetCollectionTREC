<DOC>
<DOCNO> 235383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonyas09.html </URL>
<DATE> 2004/04/27/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Kansere karşı zengin, vitaminli püre... 
</HEADLINE>
<TEXT>

     Tarımsal Araştırmalar Genel Müdürlüğü'ne TAGEM bağlı, Bursa Gıda Kontrol ve Merkez Araştırma Enstitüsü, 2 yıllık çalışma sonucunda ürettiği zengin bileşimli, sağlık kaynağı sebze püresinin patentini aldıktan sonra geniş kitlelerle buluşturacak. 
     ''Gıda ve Yem Araştırmaları'' toplantısına katılmak üzere Konya'ya gelen Bursa Gıda Kontrol ve Merkez Araştırma Enstitüsü Müdürlüğü İşletme Şefi Bahri Tunç, AA muhabirine yaptığı açıklamada, yaşam standardının yükselmesiyle birlikte insanların, aldıkları gıdaların nitelikleri, sağlık üzerindeki etkileri ve beslenme değerleri hakkında daha hassas ve bilinçli olmaya başladıklarını söyledi. 
     Çeşitli gıdaları bir arada tüketmenin dengeli beslenme açısından çok önemli olduğunu belirten Tunç, enstitü olarak bu amaçla Tarım ve Köyişleri Bakanlığı Tarımsal Araştırmalar Genel Müdürlüğü Gıda ve Yem İşleme Araştırmaları Daire Başkanlığı bünyesinde bir proje geliştirdiklerini ifade etti. 
     Liderliğini yaptığı ''Sebze Püresi Üretim Teknolojisi Geliştirilmesi Üzerine Araştırmalar'' adlı proje kapsamında, sarımsak, domates, kırmızı biber, havuç, patlıcan, zeytinyağı, tuz ve şeker karışımından bir püre hazırladıklarını anlatan Tunç, şunları söyledi 
     ''Özellikle içerdikleri besin bileşenleriyle besleyici olduğu kadar, yapılarında bulanan aktif bileşenleriyle hastalıklardan korunmada etkili olan ve yaşam kalitesini yükselten sebzeleri tercih ettik. Püre hazırlanırken yüzde 40 oranında domates, yüzde 30 kırmızı biber, yüzde 8 kırmızı acı biber, yüzde 10 havuç, yüzde 10 patlıcan, yüzde 2 oranında sarımsak kullandık. Bu karışım, özellikle vücut gelişimi için gerekli A vitamini ve yüksek oranda C vitamini içeriyor. Sarımsağın ise yüksek tansiyonu düzenleyici ve kanseri önleyici bir rolü var. Aynı şekilde domates de kansere yakalanma riskini düşürücü maddeler de içeriyor.'' Tunç, hazırlanan sos kıvamındaki pürenin teneke kutularda 30 dakika pastörize edildiğini belirterek, sosun ise özellikle kahvaltılarda ve yemeklerle birlikte tüketildiğini söyledi. 
     
     ENSTİTÜ, ÜRÜNÜN PATENTİNİ ALACAK 
     Tüketici ve sanayiciye yeni bir ürün sunarak, işlenmiş bitkisel ürünlerin çeşitlenmesini amaçladıklarını anlatan Tunç, karışımın, pilot işletmelerde üretilerek enstitünün döner sermayesinde satışa sunulduğunu bildirdi. 
     Pürenin, tüketiciler tarafından çok beğenildiğini kaydeden Tunç, ''Şimdi, ürettiğimiz bu pürenin patentinin almayı hedefliyoruz. Daha sonra ürünümüzü sanayicilere tanıtarak, tüketicilerle buluşmasını sağlayacağız. Hazırladığımız püre, zengin vitamin ve anti kansorejen içeriğiyle özellikle kış ayları için ideal bir besin oldu'' diye konuştu. 
     Tunç, değerlendirilmeyen sebzelerin işlenerek her mevsim tüketiminin sağlanmasının ülke ekonomisine büyük yararlar sağlayacağını belirterek, bunun toplumun daha sağlıklı beslenmesine yardımcı olacağını sözlerine ekledi. 
     
</TEXT>
</DOC>
