<DOC>
<DOCNO> 248473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonspo25.html </URL>
<DATE> 2004/06/16/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Beşiktaş durmuyor Veysel ile 3 yıllık sözleşme imzaladı... 
</HEADLINE>
<TEXT>

     Transferin hızlı takımlarından Beşiktaş, Çağdaş Ergin, Murat Şahin, Mustafa Doğan ve İbrahim Toraman'ın ardından, son olarak Gençlerbirliği'nde forma giyen Veysel ile de 3 yıllık sözleşme imzaladı. 
     Akaretler'deki kulüp binasında gerçekleştirilen ve futbol şubesi sorumlusu Kıvanç Oktay'ın da hazır bulunduğu törende Veysel, kendisini 2 artı 1 olmak üzere 3 yıllığına siyah-beyazlı renklere bağlayan sözleşmeye imza attı. 
     İmza töreninde konuşan Oktay, teknik direktör Del Bosque'nin Veysel konusundaki görüşlerinin olumlu olduğunu belirterek, ''Veysel'e çok güveniyor ve Beşiktaş'ta başarılı olacağına inanıyoruz'' dedi. 
     Beşiktaş'ın yeni transferlerinden Veysel ise siyah-beyazlı takıma gelmekten dolayı mutlu olduğunu vurgulayarak, ''Hedefim başarılı olmak. Ancak başarılı olmak kadar kalıcı olmak da önemli. Takımın hedefleri olduğu gibi benim de hedeflerim var. Takımın hedefleri için mücadele ederken, kendi hedeflerimi de gerçekleştirmek istiyorum. Büyük camiada büyük riskler alırsınız. Büyük riskler büyük başarılar veya başarısızlıklar getirir. Ben büyük başarılar elde etmek istiyorum'' diye konuştu. 
     Veysel, Del Bosque ile ilgili bir soruyu ise, ''Vicente Del Bosque'nin büyük bir ismi var. Dünya çapında isim yapan bir teknik adam. Kendisinin deneyimlerinden yararlanarak başarıyı yakalamalıyız'' diye yanıtladı. 
     Bir basın mensubunun, ''Beşiktaş ile yapılan son maçta attığın gol sonrası pek sevinmemiş gibiydin. Neden böyle bir hareket yaptın'' şeklindeki sorusunu Veysel, ''O da bir sevinme şekliydi manevi yönden. Ama kamuoyunda farklı bir yansıması oldu. Teknik direktör Tevfik Lav'ın vefatına üzülmüştüm, attığım gol sonrası o şekilde sevindim'' diye yanıtlarken, Kıvanç Oktay, ''Veysel o gün gereğini yaptı ve golünü attı. Şimdi profesyonel futbolcu gibi davranıp Beşiktaş için gerekenleri yapacak'' dedi. 
     
</TEXT>
</DOC>
