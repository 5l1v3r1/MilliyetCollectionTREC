<DOC>
<DOCNO> 223882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonyas17.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan, Almanya turnesine çıkacak 
</HEADLINE>
<TEXT>

     Ünlü şarkıcı Tarkan, 30 Mayıs-12 Haziran arasında Almanya turnesine çıkacak. 
     Tarkan'ın Almanya konserlerini organize eden Papaconcert reklam ajansının başkanı Adem Çapar, bugün düzenlediği basın toplantısında, Tarkan'ın 30 Mayıs'ta Oberhausen, 31 Mayıs'ta Stuttgart, 5 Haziran'da Köln, 9 Haziran'da Münih, 11 Haziran'da Hannover ve 12 Haziran'da da başkent Berlin'deki Max-Schmeling-Halle'de konser vereceğini söyledi. 
     Çapar, Tarkan'ın konserlerinin bu kentlerin en büyük konser salonlarında yapılacağını belirterek, ''Tarkan milli bir sanatçı. Türk müziğini tanıtan, her yerde gurur duyduğumuz biri. Amacımız milli sanatçımızı en iyi şekilde tanıtmak'' dedi. 
     Tanıtım çalışmalarının yoğun şekilde sürdüğünü kaydeden Çapar, Alman televizyon kanalları RTL, Viva ve Bild gazetesiyle tanıtım konusunda anlaştıklarını, Tarkan'ın turneye başlamadan önce de özel televizyon kanalı Pro 7'de ünlü sunucu Stefan Raab'ın programına katılacağını belirtti. 
     Konserler için biletlerin 1 Nisan'dan itibaren satılmaya başlanacağını söyleyen Çapar, bilet fiyatlarının 39 euro ile 59 euro arasında değiştiğini, 12 yaşın altındaki çocuklardan ise 29 euro alınacağını açıkladı. 
     
</TEXT>
</DOC>
