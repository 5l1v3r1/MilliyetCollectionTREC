<DOC>
<DOCNO> 204692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/ekonomi/eko06.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu rakamlar bizi şımartmaz' 
</HEADLINE>
<TEXT>

   Başbakan Erdoğan ekonomideki başarıların yeterli olmadığını belirterek, 'Yere sağlam basacağız' diye konuştu 
      ANKARA Milliyet 
   
   Başbakan Recep Tayyip Erdoğan, ekonomideki olumlu gelişmelerin kimseyi şımartmaması gerektiğini belirtti. 
   Başkent Organize Sanayi Bölgesi'nin temel atma töreninde konuşan Erdoğan, Türkiye'nin 13 ay gibi kısa bir zamanda aldığı mesafenin ortada olduğunu anımsatarak, karanlık bir kriz döneminin ardından göreve getirildiklerini ve o günden sonra dikkatle ve kararlılıkla yürüttükleri politikalarla ekonomiyi yeniden ayağa kaldırmayı başardıklarını kaydetti. Erdoğan, "Türkiye'nin her yerinde bugün burada olduğu gibi bir millet seferberliği, bir üretim baharı yaşanıyor" dedi. 
   
   'Köstek olmayız' 
   İhracattaki artışın, ticaret hacminin gelişmesinin Türkiye'nin nereden nereye geldiğinin bir göstergesi olduğunu belirten Erdoğan, şöyle devam etti "Bu yeterli mi değil mi Biz ayağımızı tabii ki yere sağlam basacağız. Hiçbir zaman ayaklar yerden kesilmemeli. Bu rakamlar bizi şımartmamalı. Hem mütevazı olacağız ama yine gayretle, azimle geleceğe yürüyeceğiz. Milletimizin önü açıldığı sürece yapamayacağı hiçbir iş yoktur, yeter ki önü tıkanmasın." Erdoğan, işadamlarını yatırım yapmaya davet ederek, "Biz üzerimize düşeni yaparız. Kimse size estek köstek olamaz" dedi. 
   
   
</TEXT>
</DOC>
