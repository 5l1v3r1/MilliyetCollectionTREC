<DOC>
<DOCNO> 216532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/soneko34.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgar YTelekomu BTK'nın özelleş... 
</HEADLINE>
<TEXT>

     Metin Akın - Bulgaristan'da en büyük özelleştirme ihalelerinden biri olan Bulgar Telekom'u ''BTK''nın ihalesini, en yüksek teklifi veren Amerikan sermayeli Viva Ventures adlı şirket aldı. 
     Viva Ventures, bugün yapılan son görüşmelerin anlaşmazlıkla sonuçlanmasına rağmen son anda kararından vazgeçerek, satış anlaşmasını imzaladı. 
     Bulgaristan Özelleştirme Ajansı Genel Müdürü İlian Vasilev ile Viva Ventures temsilcisi Jane James tarafından bu akşam saat 20.00'de imzalanan anlaşmaya göre, Viva Ventures şirketi BTK'nın hisselerinin yüzde 65'i için 230 milyon dolar ödeyecek. Şirket ayrıca ilk 5 yıl içinde teknik altyapının geliştirilmesi için 400 milyon dolarlık yatırım yapacak ve bu yatırım miktarı gerekirse 700 milyon dolara kadar çıkabilecek. 
     Özelleştirme Ajansı ile Viva Ventures arasında en önemli anlaşmazlık konusu olan BTK'nın 2003 yılında elde ettiği karın kime kalacağı meselesi de, BTK'nın yaklaşık 240 milyon dolar olan 2003 yılı brüt karının Bulgaristan ile Viva Ventures arasında yarı yarıya bölüşülmesi kararıyla çözüldü. 
     Diğer anlaşmazlık konusu olan GSM operatörü lisansı konusu ise şimdilik askıya alınırken, anlaşmaya göre, Özelleştirme Ajansı BTK'nın satış paketi içinde yer alan ve 54 milyon dolar değer biçilen GSM operatörü lisansının Viva Ventureas'e verilmesi için hükümet bazında girişimlerde bulunacak. 
     -İHALE SÜRECİ- Özelleştirme Ajansı BTK'nın satış sözleşmesinin imzalanması için Viva Ventures şirketine bugün iş saati sonuna kadar süre vermiş ancak, görüşmelerden olumlu bir sonuç çıkmamıştı. Viva Ventures'in Bulgaristan hükümetinden gelen telkinler üzerine son anda inadından vazgeçerek, süre sona ermiş olmasına rağmen anlaşmayı imzalama kararı aldığı öğrenildi. 
     Ulaştırma Bakanı Nikolay Vasilev BTK'nın satış anlaşmasının imzalanmasının son derece önemli bir gelişme olduğunu belirterek, ''Bu anlaşma Bulgaristan'ın uluslararası finans çevrelerindeki kredisini artıracaktır'' dedi. 
     
</TEXT>
</DOC>
