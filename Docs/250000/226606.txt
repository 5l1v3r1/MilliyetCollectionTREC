<DOC>
<DOCNO> 226606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sonsiy20.html </URL>
<DATE> 2004/03/29/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Seçimi kaybeden adayı evinin önünde davul çalınması yaraladı 
</HEADLINE>
<TEXT>

     Antakya'da seçimi kaybeden Belediye Başkanı İris Şentürk, seçim sonuçlarının açıklanmasının ardından evinin önünde davul çalınmasına tepki göstererek, ''Bu davranış beni seçim kaybetmekten daha çok yaraladı'' dedi. 
     Şentürk, AA muhabirine yaptığı açılamada, demokrasilerde her türlü seçim sonuçlarının normal karşılanması gerektiğini belirterek, ''Seçimlerde sevginin yerine kirli ilişkiler ve ithal oylar etkili oldu'' dedi. 
     30 bin seçmenin sandığa gitmediğini ifade eden Şentürk, özellikle varoşlarda kaçırılan oyların olduğunu iddia ederek, şunları kaydetti 
     ''Elbette çok üzgünüm. Bana sürpriz oldu. Ancak, bunu hakettiğime inanmıyorum. Kent adına, çok sayıda olumsuzluklara rağmen güzel çalışmalar yaptığıma inanıyorum. 30 bin kadar seçmenin sandığa gitmemesi düşündürücü. Özellikle varoşlarda, bazı kişilerin hem beyni yıkandı, hem de trilyonlara varan büyük paraların dağıtıldığını öğrendik. ANAP, DYP, MHP ve SP'de sandığa sahip çıkmadı. İthal oylar yanında, kaçırılan oyların da olduğunu öğrendik. Politika uzun soluklu bir görevdir. Seçim sonuçlarına saygı duyuyorum.'' 
     
     ''ÜLKE İYİ YERLERE GİTMİYOR'' 
     Şentürk, ülkenin karanlığa sürüklendiğini öne sürerek, ''Türkiye genelinde farklı bir seçim yaşandı. Çağdaş, laik ve Atatürkçü insanlar suskun kaldı ve görevlerini tam anlamıyla yerine getirmediler. Ülkenin iyi yerlere gitmediğini görüyoruz. Buna engel olunmalı'' diye konuştu. 
     Seçimden sonra evinin önünde uzun süre davul ve zurna çalındığını belirten Şentürk, ayrıca ''Kıskananlar çatlasın'' şeklinde sloganlar atıldığını ifade ederek, ''Bu davranış beni seçim kaybetmekten daha çok yaraladı. Güvenlik görevlileri de bu olaya seyirci kaldı'' diye konuştu. 
     
</TEXT>
</DOC>
