<DOC>
<DOCNO> 203836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/siyaset/siy20.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   'Yaşasın Sosyalizm' afişine tepki    Özgür Toplum Partisi'nin ÖTP Batman Belediyesi konferans salonunda düzenlediği panel öncesi binaya astığı, "Yaşasın Demokratik Sosyalizm" yazılı bez afiş tartışma yarattı. ÖTP Genel Başkanı Ahmet Turan Demir'in de katıldığı panelden daha çok, belediye binasına asılan bez afiş tartışma konusu oldu. "Yaşasın Demokratik Sosyalizm" yazılı bez afişi farkeden bazı vatandaşlar, belediye santralı ve yerel gazeteleri arayarak tepkilerini dile getirdi. ÖTP Batman İl Başkanı M. Şah Kaygusuz da, konferans salonuna asılması gereken bez afişin bir yanlış anlama sonucu belediye binasına asıldığını ifade ederek, "Yanlışlığı farkedince derhal pankartı indirdik. Böyle bir tepkiyi beklemiyorduk" diye konuştu. 
   
   Nakil alarmı    DiyarbakIr E Tipi Cezaevi'ndeki yaklaşık 700 tutuklu ve hükümlü, Elazığ yolu üzerinde inşa edilen D Tipi Cezaevi'ne naklediliyor. Panzerler ve "Akrep" adı verilen zırhlı araçlarla takviye edilen jandarma birlikleri, nakil araçlarının geçtiği güzergahla yeni cezaevinin bulunduğu Üçyol Köyü'nde geniş güvenlik önlemleri aldı. İtirafçı ya da uyuşturucu suçundan yakalanan tutuklu ve hükümlülerin kaldığı cezaevinde 350 personelle 200 jandarma görev yapıyordu. Bir dönem PKK'lı Şemdin Sakık'ın da bulunduğu cezaevinde 12 Eylül 1980 sonrası gündeme gelen işkence iddiaları kitaplara konu olmuştu. 
   
   
   
   
</TEXT>
</DOC>
