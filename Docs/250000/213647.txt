<DOC>
<DOCNO> 213647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/spor/aspo.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkent'te iki puan bıraktı, koltuğu tehlikeye attı 
</HEADLINE>
<TEXT>
   Kartal'ın tüyleri ürperdi 1-1 
   Beşiktaş, Ankaragücü önünde tanınmayacak kadar kötüydü. Tel tel döküldü, ancak kaleci Zafer'in müthiş hatasıyla güldü. Son dakikalarda Hüseyin umutları söndürdü 
      CEMAL ERSEN 

   
   Yıllarca giydiği Beşiktaş formasını sırtından çıkarttıktan sonra futbola teknik adam olarak hizmet veren Rıza Çalımbay için elbette farklı lezzette bir 90 dakikaydı. Ankaragücü'nde sıkıntılı bir dönemde görevi kabul eden Rıza hocanın, kadrosundaki tüm olumsuzluklara karşın sahaya savaşacak, puan için mücadele edecek bir takım süreceği ortadaydı. Üstelik rakip, gerilimli günler yaşayan ve puan kaybına tahammülü olmayan Beşiktaş idi. 
   Karşılaşmanın ilk yarısı beklenenin aksine Siyah - Beyazlı ekibin son derece silik ve etkisiz, Ankaragücü'nün ise var gücüyle mücadele ettiği bir görünüme büründü. Öyle ki, liderlik koltuğunda son derece gergin görünen Beşiktaş'ın rakip kalede yarattığı tek bir ciddi pozisyon bile yoktu. Sergen - Pancu ikilisine destek veren Tümer de rakip savunma arasında kaybolup gitti. 
   Futbolun güzelliklerinden uzak ancak müthiş bir tempoda oynanan karşılaşmanın ilk pozisyonu 9. dakikada geldi. Hakan Keleş'in aşırtma vuruşunda Cordoba son anda topa müdahale ederken, pozisyonun gelişiminde Umut beceriksiz kaldı. 
   33. dakikada Özgür sağdan süratle indi, ancak bencilliği yüzünden Hakan Keleş ve Umut'u bomboş pozisyonda topla buluşturamadı. 
   44. dakikada sahanın en çalışkanlarından Hakan Keleş, yaklaşık 35 metreden Cordoba'nın ileriye çıktığını gördü. Meşin yuvarlağı aşırtarak kaleye gönderme düşüncesine Kolombiyalı kaleci engel oldu. 
   Beşiktaş ikinci yarıya daha istekli başlasa da yine pozisyon üretmekte zorlandı. 52. dakikada Umut'un Cordoba'nın üzerinden kaleye gönderdiği top az farkla dışarı çıkarken, siyah - beyazlı taraftarların da yüreğini hoplattı. 53. dakikada Tayfur'un sert şutunda kaleci Zafer'den dönen meşin yuvarlağı Tümer ağlara gönderse de hakem pozisyonu ofsayt olarak değerlendirdi. 
   70. dakikada Beşiktaş forvetinin yapamadığını Zafer - İsmet ikilisi gerçekleştirdi. Ahmet Yıldırım'ın kendi sahasından doldurduğu topu İsmet ile Zafer birbirine ikram edince Serdar'a da gole adını yazdırmak kaldı. 77. dakikada Hakan Keleş, 78'de ise Sinan takımları adına iki ciddi pozisyondan yararlanamazken, Rıza Çalımbay'ın Hüseyin, Faruk ve Gökmen'i aynı anda sahaya sürmesi tüm riskleri göze alması ve beraberliği istemesinin kanıtıydı. Nitekim 81. dakikada Umut'un boş kaleye gönderemediği top, Ankaragücü adına gelecek golün de habercisiydi. 84. dakikada Faruk'un ceza alanı içindeki vuruşunda meydana gelen karambolde kaleye yönelen topa en son Hüseyin dokundu ve maçın skorunu belirledi. 
   
   'Engelleniyoruz'    Lucescu, daha önceki söylediklerinin arkasında durdu, "Bize yapılanların abartıldığına inanıyorum. İbrahim'in düşürülmesi kesin penaltıydı" dedi 
   
   Golü beğenmedi 
   BEŞİKTAŞ Teknik Direktörü Mircea Lucescu, puan farkının açılmaması için önlerine set çekildiğini ima etti. Samsunspor karşılaşması sonrası sözlerinin arkasında durduğunu kaydeden Rumen hoca, "Daha fazlasını hak ettiğimizi düşünüyorum. İbrahim'e ceza içinde yapılan net bir penaltıydı. Attıkları golü beğenmek biraz zor. Bize yapılanların biraz abartıldığına inanıyorum. Hep kazanmak isteyen bir takımız. Ancak bazen engelleniyoruz" açıklamasında bulundu. 
   
   Yaylım ateş 
   MENAJER Sinan Engin, hakem Bülent Uzun'a yüklendi ve "Felaketti, rezaletti. İnanılmaz derecede kötü bir yönetim gösterdi. Samsunspor maçının hakemi Cem Papila'dan daha kötüydü" diye konuştu. Sinan Engin, sözlerini şöyle sürdürdü "Beşiktaş'ın önü bu şekilde kesilmez. Puanları eşitleyelim bakalım, biz ondan sonra start vereceğiz. Bülent Yavuz, maçın kasetini iyice incelesin, sonra Bülent Uzun'un notuna bakalım. Hatalıysak, özür dilemesini de biliriz". 
   
   Maçın hakemi    Kötü yönetti 
   BÜLENT Uzun kolay maçı zora çevirdi. Kart uygulamalarında ciddi hatalar yaptı. Birçok kasti faule seyirci kaldı, avantaj kuralını yok saydı. İbrahim'in ceza sahası içinde düşürülmesi tartışma yarattı. Oyunun kontrolünü elinden kaçırdı. Ankaragücü'nün attığı golde, Beşiktaş'ın da sayılmayan golünde yardımcılarına uyarak doğru karar verdi. 
   
   
</TEXT>
</DOC>
