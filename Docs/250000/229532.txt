<DOC>
<DOCNO> 229532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/yazar/yilmaz.html </URL>
<DATE> 2004/04/08/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Esnaftan 'Evet' 25 trilyon ediyor 
</HEADLINE>
<TEXT>

   
   Gazetelerde boy boy ilanlar. İmzaya bakıyorum, Türkiye Esnaf ve Sanatkarlar Kredi ve Kefalet Kooperatifleri Birliği Merkez Birliği TESKOMB . Esnaf ilanla hükümetin Kıbrıs politikasına destek veriyor. 
   Aklıma Erzurum Aşkale girişindeki kahve geliyor. Yerel seçim öncesiydi, Güngör Uras ile bir akşam saati dalmıştık içeri. İçeride iki masa kağıt oynuyordu. Birinde işsiz gençeler, öbüründe işlerinden olmuş esnaf... Televizyonu bile açmıyorlardı. Kimi AKP, kimi MHP, kimi oy kullanmayanlar partisindendi. 
   İçlerinden biri anlatıyordu 
   9 minibüs, bir ev sattım, Halk Bankası'ndan aldığım esnaf kredi borcunu kapadım. Artık ne işim, ne de dikili bir ağacım var. 
   Kullandığı kredi, faizlerle birlikte altından kalkamayacağı tutarlara ulaşmıştı. 
   TESKOMB'a ilçenin borcu 800 milyar liraya çıkmış. Kağıt oynuyorlardı... 
   TESKOMB, 2001 ekonomik krizinde gazetelere yine aynı büyüklükte ilanlar verdi. "Son Çare Son Çağrı" sloganı ile verilen ilanlarda kredi batağına saplanan esnaf ve sanatkarın talepleri dile getirildi. 
   
   "Hayır"dan döndü 
   Bugün bunların ne kadarı gerçekleşti bilmiyorum ama başkanları değişti. O günlerde TESKOMB Başkanı Suat Yalkın'dı, bugünkü başkanları Kadir Akgül ise genel müdür. Akgül televizyonlarda önceki gün gazetelerde yayımlanan "Kıbrıs'ta Çözüme Evet" ilanını anlatıyordu. 
   Esnaf, hükümetin tarihi bir fırsat yakaladığını düşünüyor ve geleceğini AB'de görüyordu. 
   Oysa bakın bundan daha bir - iki hafta önce durum neydi 
   Başbakan Erdoğan ile birlikte Ukrayna'ya giden işadamları, ellerine ulaşan TESKOMB'un dergisini okudular. Dergide Kıbrıs meselesine "hayır" cephesinden bakan bir başyazı vardı. Yazı, protokolde oturan TESKOMB Genel Başkanı Akgül'ün imzasını taşıyordu. Gezideki işadamları, derginin buram buram "milliyetçilik" kokan dilini yadırgamışlardı. Ne de olsa bu yazıyı kaleme alan Akgül, Başbakan protokolünde bulunuyordu. 
   Akgül'ün Başbakan ile işi vardı. İşadamlarına söylediğine göre Erdoğan, Akgül'ün istediği 25 trilyonu oracıkta vermişti. Akgül pazartesi günü toplanacak Bakanlar Kurulu'ndan önce Devlet Bakanı Ali Babacan'a gidecek, çekini alacaktı. 
   
   Desteğin bedeli 
   Akgül, kaz gelecek yerden tavuğu esirgemedi ve 5 büyük gazeteye önceki gün okuduğunuz tam sayfa "Evet" ilanlarını verdi. 
   TESKOMB 1970'lerde kuruldu, bir milyonun üzerinde üyesi bulunuyor. Esnaf ve sanatkara Halk Bankası kredilerini dağıtan bir kefalet kurumu. Hazine'den fonlanıyor. Hazine ve bankanın sağladığı kredi imkanını esnafa dağıtmak için oluşturulan bu "aracılık kurumu" 100 - 150 trilyon kaynak kullanıyor. 
   Ankara merkezinde 3000 kişi çalışıyor. 32 bölgede 910 kooperatif örgütüne sahip. 
   Akgül'ün AKP'nin Antalya'da seçilen başkan adayı Menderes Türel'i desteklediği de biliniyor. 
   Televizyonda yayımlanan Ekmek Teknesi dizisinde, Fırıncı Nusrettin'i oynayan tiyatro sanatçısı Savaş Dinçer'e "Yılın esnafı" ödülünü verecek kadar da medyatik olmayı başarıyorlar. Gerçek esnafa değil, esnafı oynayana ödül 
   Bu kuruluşlar nasıl denetlenir, kredi dağıtımı hangi kriterlere göre olur, demokratik yönetim ilkelerinden nasiplerini ne ölçüde alırlar, bunların sağladığı yararlar, devlete yükleri ile karşılaştırılıyor mu Gerekli mi 
   Belki de gereklidir. Aday destekleme veya kritik zamanlarda "Hükümetimizi destekliyoruz" diye ilan verme gibi işlerde verimli oluyorlardır... 
   
      
   
</TEXT>
</DOC>
