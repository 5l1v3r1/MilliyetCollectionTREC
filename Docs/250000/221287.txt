<DOC>
<DOCNO> 221287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sonspo15.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor 58 puan ve UEFA Kupası için oynayacak... 
</HEADLINE>
<TEXT>

     Gaziantepspor Teknik Direktörü Nurullah Sağlam, hedeflerinin ligi 57-58 puanla tamamlayarak yeniden UEFA Kupası'na katılabilmek olduğunu söyledi. 
     Sağlam, düzenlediği basın toplantısında, şu anda 39 puanla 6. sırada bulunduklarını, lig bitimine 10 maç kaldığını ve artık puan kaybetmek istemediklerini ifade etti. 
     Son günlerde, Gaziantepspor ile ilgili istikrarsız bir takım olduğuna dair değişik spekülasyonların yapıldığına dikkat çeken Sağlam, şöyle konuştu 
     ''Önce Türkiye Kupası'ndan, daha sonra da UEFA Kupası'ndan elenmemiz, istikrarsız bir takım olduğumuza dair spekülasyonların yapılmasına neden oldu. Türkiye Kupası'nda, İstanbulspor'a penaltı atışları sonrasında çok şanssız bir şekilde elendik. UEFA Kupası'nda ise AS Roma gibi bir takımla mücadele etik. Kendi sahamızda galip geldik, rövanş maçında ise yine çok şanssız bir şekilde kupadan elendik. AS Roma gibi bir takıma elendikten sonra taraftarımız üzülüyor ise bu bizim için övünç kaynağıdır. 
     Akçaabat Sebatspor maçında ise yorgunluk ve özellikle ikinci yarıda rehavete kapılmamız nedeniyle berabere kalıp 2 puan kaybettik. Ancak Gaziantepspor, ligin ikinci yarısında en başarılı takımlar arasında yer alıyor. İkinci yarıda Fenerbahçe 19 puan alarak en başarılı takım olurken, Gaziantepspor 13 puan toplayarak en başarılı iki takım arasına girdi. İkinci yarıda Lazarov'un sakat, Jaziri ve Bouazizi'nin milli maçlar nedeniyle ülkelerinde bulunmasına rağmen elde ettiğimiz başarının istikrar olduğunu düşünüyorum.'' 
     
     ÇAYKUR RİZESPOR MAÇI 
     Akçaabat Sebatspor maçını unuttuklarını, tüm dikkatlerini deplasmandaki Çaykur Rizespor maçına yönelttiklerini anlatan Sağlam, ''Bu önemli maç için hazırlıklarımız sürüyor. Tek düşüncemiz, bu maçtan galibiyetle dönebilmek. Bu zorlu karşılaşmayı kazanmak zorundayız'' dedi. 
     Çaykur Rizespor maçının mazeretinin olamayacağını kaydeden Sağlam, ''Akçaabat Sebatspor maçında berabere kaldıktan sonra futbolcularımız yorgun olduklarını mazeret olarak gösterdiler. Bu mazereti bir anlamda kabul etmek zorundaydık. Ancak, Çaykur Rizespor maçının mazereti yok. Bu maçtan galibiyetle ayrılmak zorundayız'' diye konuştu. 
     Sağlam, Çaykur Rizespor maçının hayati önem taşıdığına, son haftalarda istikrarlı bir çıkış yakalayan rakiplerinin sahaya mutlak galibiyet için çıkacağına da dikkat çekti. 
     Nurullah Sağlam, Akçaabat Sebatspor maçında kırmızı kart gören İbrahim Toraman'ın forma giyemeyeceğini, sakat olan Mehmet Polat ile Bülent'in durumumun ise maç günü belli olacağını söyledi. 
     
     ERKEN BAŞARI ELEŞTİRİSİ 
     Gaziantepspor Teknik Direktörü Nurullah Sağlam, kendisiyle ilgili, başarıyı erken yakalamasının dezavantaj olduğu konusunda eleştiri yapıldığına dikkat çekerek, şöyle devam etti 
     ''Gaziantepspor'a başarılı olmak için geldim ve başarılı olmak için de elimden geleni yapmaya çalışıyorum. Kesinlikle genç olduğum ve başarıyı erken yakalamamın Gaziantepspor'u olumsuz yönde etkileyeceği konusundaki eleştirilere katılmıyorum. Bir teknik adam olarak, Gaziantepspor'da yakaladığım başarıyı ileriki yıllarda de devam ettirip, Gaziantepspor'a daha büyük başarılar kazandırmak istiyorum. 
     Genç ve idealist bir teknik adam olarak gerek UEFA Kupası'na katılıp Türk futbolunu Avrupa'da en iyi bir şekilde temsil etmenin gururunu yaşıyorum. Bu başarılar, beni daha başarılı olmam için olumsuz yönde etkilemez, daha büyük başarılara imza atmak istiyorum.'' 
     
</TEXT>
</DOC>
