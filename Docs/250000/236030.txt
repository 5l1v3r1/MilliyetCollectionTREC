<DOC>
<DOCNO> 236030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonyas14.html </URL>
<DATE> 2004/04/29/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Eurovision biletleri kapış kapış... 
</HEADLINE>
<TEXT>

     49. Eurovision Şarkı Yarışması'nın yarı final ve final gecesinin kostümlü provalarının Biletix'te satışa sunulan biletlerinin tükenmek üzere olduğu bildirildi. 
     Eurovision Basın Koordinasyon Merkezi'nden yapılan yazılı açıklamada, Eurovision Şarkı Yarışması için geri sayımın sürdüğü, yarışmanın yapılacağı Abdi İpekçi Spor Salonu'ndaki hazırlıkların tüm hızıyla devam ettiği belirtildi. 
     Final ve yarı final biletlerinin satışa çıkar çıkmaz tükendiği, Eurovision Şarkı Yarışması'nın Biletix'te satışa sunulan kostümlü prova biletlerinin de tükenmek üzere olduğu kaydedilen açıklamada, şöyle denildi 
     ''Eurovision Şarkı Yarışması için Abdi İpekçi Spor Salonu'nda haftalardır devam eden yoğun bir çalışma var. Günde yaklaşık 400 kişinin görev yaptığı salonda çalışmalar, 2 Mayıs günü, planlanan takvimden birkaç gün önce tamamlanacak. Çalışmalarla ilgili herhangi bir problem yaşanmıyor.'' Yarı finalin kostümlü provaları 11-12 Mayıs'ta, finalin provaları ise 13 ve 14 Mayıs günlerinde yapılacak. 
     
</TEXT>
</DOC>
