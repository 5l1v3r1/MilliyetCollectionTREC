<DOC>
<DOCNO> 226521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sondun04.html </URL>
<DATE> 2004/03/29/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
KKTC başbakanı Talat da BM'ye mektup gönderdi... 
</HEADLINE>
<TEXT>

     BM Genel Sekreteri Kofi Annan'ın yeni Kıbrıs Planı'nı bugün İsviçre'de sunması öncesinde, Rum tarafının BM'ye gönderdiği mektuplar tepki topladı. 
     İsviçre'deki görüşmelerde KKTC heyetine başkanlık eden Başbakan Mehmet Ali Talat da Rumların mektuplarına karşılık, BM'ye bir mektup gönderdi. 
     BM kaynakları, Rum Yönetimi lideri Tassos Papadopulos'un, İsviçre'deki müzakereler sürerken Güvenlik Konseyi'ni işin içine çekmek ve göçmenler konusunda kendi tezlerine destek almak amacıyla BM'ye gönderdiği iki mektubun, Genel Sekreter Annan'ı kızdırdığını belirttiler. 
     BM diplomatik kaynakları, Papadopulos'un ''Türkiye kökenli KKTC vatandaşlarıyla'' ilgili Annan'a gönderdiği mektubunun ardından, Güvenlik Konseyi Başkanı Fransa'ya da Konsey üyelerine dağıtılmak üzere ''BM'ye devredilecek topraklar konusunda'' Rum tarafının tezine destek verilmesini isteyen bir mektup daha gönderdiğini ifade ettiler. 
     İsviçre'deki görüşme süreci devam ederken, Rum tarafınının Konsey'i işin içine çekmek amacıyla gönderdiği mektupların özellikle Genel Sekreter Annan'ı sinirlendirdiğini kaydeden BM kaynakları, KKTC Başbakanı Talat'ın da bu mektuplara karşılık Güvenlik Konseyi ve Genel Kurul başkanlıklarına birer mektup gönderdiğini belirttiler. 
     Talat'ın mektubunda, bu konuların şu anda görüşüleceği yerin Güvenlik Konseyi değil müzakere masası olduğunu anımsattığı ifade edildi. 
     AB diplomatik kaynakları da Rum tarafının gönderdiği mektubun çok anlamsız ve gereksiz olduğunu belirterek, Rumların BM'den ''yüz bulamadıklarını ve mektupların tepki topladığını'' kaydettiler. 
     AB kaynakları, Başbakan Recep Tayyip Erdoğan'ın yerel seçimlerde elde ettiği yüksek oy oranının da ''Türk halkının, Hükümet'in Kıbrıs konusunda izlediği siyasete destek olarak değerlendirilebileceğini'' belirterek, ''Başbakan Erdoğan'ın Bürgenstock'a eli daha kuvvetli geldiği'' yorumunu yaptılar. 
     
</TEXT>
</DOC>
