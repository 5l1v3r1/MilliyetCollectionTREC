<DOC>
<DOCNO> 216241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/soneko14.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İlaçta KDV oranı 8'e iniyor, Tekstil'deki indirim IMF'ye takıldı 
</HEADLINE>
<TEXT>

     Hükümet, ilaçtaki katma değer vergisi oranını yüzde 18'den yüzde 8'e düşürüyor. Tekstildeki KDV indirimine ise IMF'nin itirazı devam ediyor. 
     A.A muhabirinin edindiği bilgiye göre, Maliye Bakanlığı tarafından hazırlanan ve Başbakanlığa gönderilen kararnameyle, ilaçtaki katma değer vergisi oranında 10 puanlık bir indirime gidiliyor. 
     Yetkililer, ilaçtaki KDV indirimi ile Emekli Sandığı, SSK, Bağ-Kur ve kamu kuruluşlarının ilaç alım bedellerinde bir indirim ortaya çıkacağını ve bu şekilde 600 trilyon lira dolayında bir tasarruf sağlanacağını bildirdi. 
     İlaçtaki KDV indirimi, özel sektörden gelen katma değer vergisinde ise bir kayba yolaçacak. Bu kaybın 150 trilyon lira dolayında olacağı belirtilirken, özel sektörden oluşacak kayıp ve kamudaki daha az ödeme sonrası ortaya çıkacak gerçek tasarrufu, katma değer vergisi iade rakamları belirleyecek. 
     Maliye yetkilileri, ilaç firmalarının yüzde 18'den yüklenip, yüzde 8'e sattıkları ilaç için devletten KDV iadesi alacağına işaret ederek, ''iade tutarı ne kadar artarsa, kamudaki tasarruf o kadar azalır. İade ne kadar düşük kalırsa, devlet de bu işten o kadar çok tasarruf eder'' değerlendirmesinde bulundular. 
     
     TEKSTİLDE SORUN 

     Bu arada tekstilde katma değer vergisinin yüzde 18'den 8'e indirilmesine dönük çalışmalarda ise IMF engeli aşılmaya çalışılıyor. 
     Başbakan Recep Tayyip Erdoğan'ın, geçen yılın son çeyreğinde açıkladığı tekstildeki KDV indirimi için Maliye Bakanlığı hemen çalışmalara başlamış ve söz konusu indirimi 2004 yılı başında yürürlüğe koymak istemişti. 
     Bu çerçevede Aralık ayı içinde çıkarılan Vergi Yasasında hammaddeyi yüzde 18'den alan, ancak ürüne yüzde 8 KDV uygulayacak olan ve aralarında Kordsa'nın da bulunduğu firmalara yönelik aylık iadeye ilişkin düzenlemede yer almıştı. 
     Maliyecilere göre, tekstildeki KDV indirimi, yıllık 1.5 katrilyon liralık da bir tasarruf yaratacak. 
     Bu görüşe göre, Türkiye'de tekstil ihracatının büyük bölümünü dış ticaret sermaye şirketleri ile sektörel dış ticaret sermaye şirketleri yapıyor. Üreticiden aldığı mal karşılığı çok az KDV ödeyen bu şirketler, ihracat karşılığında ise devletten yüzde 18 KDV iadesi alıyor. Devlet, geçen yıl bu şekilde 2.5 katrilyon lira KDV iadesinde bulundu. Eğer, tekstildeki KDV oranı yüzde 18'den 8'e düşerse, bu şirketlere ödenecek iade tutarı da 1.5 katrilyon lira azalacak. Bu şekilde 1.5 katrilyon liralık bir tasarruf sağlanacak. 
     Ancak IMF, bu hesabı gerçekçi bulmuyor. IMF, tekstildeki KDV indirimi ile devletin KDV gelirlerinde 500 trilyon lira kayıp olacağını belirtiyor. IMF, ''başlangıçta yarım katrilyon kaybederken, siz 1 yılın sonunda ortaya çıkacak 800-900 trilyondan bahsediyorsunuz'' diyerek, tekstildeki KDV indirimine itiraz etmeye devam ediyor. 
     Ekonomi yönetimi de, 7. gözden geçirme çalışmalarının ikinci aşaması öncesi IMF'yi indirim konusunda ikna çabalarını sürdürüyor. 

     
</TEXT>
</DOC>
