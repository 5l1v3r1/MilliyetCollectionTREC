<DOC>
<DOCNO> 213448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/spor/spo15.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Transfer bitiyor    FUTBOLDA ikinci transfer dönemi bu akşam sona erecek. 1 Ocak'ta başlayan ve Kurban Bayramı'nın araya girmesi nedeniyle uzatılan ara transfer dönemi, bu akşam mesai saati bitiminde son bulacak. Kulüpler, dış transferde anlaştıkları oyuncularla saat 18.00'e dek sözleşme imzalayabilecek. 
   
   Saffet'ten imza    ÇAYKUR Rizespor, Diyarbakırspor'da forma şansı bulamayan Saffet Akyüz'ü renklerine kattı. Dün kulübe gelerek yöneticilerle görüşen tecrübeli futbolcu, 1 yıllık sözleşme imzaladı. Bu arada Yılmaz Vural'ın takımın başına geçmesiyle birlikte affedilen Murat Sözkesen de dün idmana çıktı. 
   
   Abdullah tamam    ARA transfer çalışmalarını sürdüren Adanaspor, Ankaragücü'nden Abdullah ile sözleşme imzaladı. Turuncu - Beyazlı takımın bugün de Diyarbakırsporlu Ümit Ozan ile sözleşme yapacağı açıklandı. Teknik direktör Ahmet Ziya Yüce, "Gemiyi terk etmeyenlerle birlikte takımı ligde bırakacağız" dedi. 
   
   Güreş şöleni    22. Uluslararası Vehbi Emre Grekoromen ve Bayanlar Serbest Güreş Turnuvası bugün İstanbul'da başlayacak. Bağcılar Olimpik Spor Kompleksi'nde yapılacak turnuvaya 15 ülkeden 150'si erkek yaklaşık 200 sporcunun katılacağı açıklanırken, Türkiye'yi 50 erkek, 20 de bayan güreşçi temsil edecek. 
   
   Okan'a alkış    İTALYA Kupası'nda İnter formasıyla Juventus'a karşı 73 dakika forma şansı bulan Okan Buruk, İtalyan basınından geçer not aldı. 2 - 2 sona eren maçın ardından Corriere dello Sport "Okan, orta alan için önemli bir katkı" yorumunu yaparken, Tuttosport Gazetesi, Milli oyuncuya 5.5 puan verdi. 
   
   Gençler güldü    TÜRKİYE B Genç Milli Takımı, Danimarka ile Antalya Atatürk Stadı'nda oynadığı özel maçı 2 - 0 kazandı. 90 dakika boyunca üstün oynayan Ay - Yıldızlı ekibin gollerini 14'te Güven ve 51'de Cafer Can attı. İki gün önce oynanan maçta Türkiye güçlü rakibiyle 2 - 2 berabere kalmıştı. 
   
   
</TEXT>
</DOC>
