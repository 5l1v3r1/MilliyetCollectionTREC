<DOC>
<DOCNO> 203937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/soneko16.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamsi Rus kıyılarında... 
</HEADLINE>
<TEXT>

     Trabzon Kasaplar ve Celepler Odası Başkanı Sedat Erel, havaların mevsim normallerinin üzerinde seyretmesi nedeniyle hamsinin Rusya karasularına gittiğini söyledi. 
     Erel, sezon başında bol miktarda avlanan hamsinin, artık avlanamadığını belirtti. 
     Hamsinin soğuğu seven bir hayvan olduğunu dile getiren Erel, ''Yöremizde hava sıcaklıklarının mevsim normallerinin üzerinde seyretmesi nedeniyle hamsi, Rusya karasularına gitti. Bölgemizde havaların soğumasıyla belki hamsi tekrar Türk karasularında avlanabilir, ancak bu da kesin değil'' dedi. 
     Erel, hamsi avının erken sona ermesinin, ekonomik açıdan büyük kayıplara yol açtığını vurgulayarak, şöyle devam etti 
     ''Hamsi, sezonu dışında balık çok pahalı satılıyor, balıkçılar yeteri kadar satış yapamıyordu. Hamsinin bol miktarda avlanması ucuz satılmasını sağlıyordu. Böylece hem vatandaş hem de balıkçı kazanıyordu. Balıkçı en fazla satışı hamsi sezonunda yapıyordu. Hamsinin artık avlanamaması balıkçıları oldukça etkiledi. Ucuz balık yeme imkanı bulan fakir vatandaşlarımız da bundan mahrum kaldı.'' Önceki yıllarda, avlanan hamsinin yüzde 20'sinin Almanya ve Hollanda başta olmak üzere Avrupa ülkelerine ihraç edildiğini kaydeden Erel, bu yıl hamsi avının az olması nedeniyle ihraç edilemediğini, bunun da ekonomik kayba yol açtığını söyledi. 
     Erel, Türk karasularında hamsi avının sona ermesiyle, Trabzon'daki bazı balıkçıların Rusya ile anlaşarak nisan ayından itibaren Rusya karasularında hamsi avı yaptıklarını da ifade ederek, bu yıl da bu konuda girişimlerin olduğunu sözlerine ekledi. 
     
</TEXT>
</DOC>
