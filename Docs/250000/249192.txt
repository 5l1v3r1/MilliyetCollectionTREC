<DOC>
<DOCNO> 249192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/spor/spo04.html </URL>
<DATE> 2004/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurtarıcı değilim 
</HEADLINE>
<TEXT>


Trabzonspor, Bernt Thijs ile dün dört yıllık sözleşme imzaladı. Belçikalı oyuncu, "Topu iyi kullanırım, etkili frikikler atarım. Ama futbol takım oyunu. Tek başıma bir şey yapamam" dedi 


Kontrolden geçti 
TRABZONSPOR'UN transferi için 1.5 aydır büyük uğraş verdiği Bernt Thijs dört yıllık sözleşme imzaladı. 26 yaşındaki Belçikalı oyuncu dün sabah önce Özel Karadeniz Hastanesi'nde sağlık kontrolünden geçti, ardından da tesislere giderek kendisini Bordo - Mavili renklere bağlayan imzayı attı. Thijs, "Yöneticilerin bana gösterdiği ilgi, Skoko ve Somers'tan edindiğim olumlu izlenimler ve Şampiyonlar Ligi buraya gelmemde önemli faktörlerdi" dedi. 

'Kıyaslama istemem' 
NASIL bir oyuncu olduğunu anlatan Thijs, "Topu oyuna iyi sokarım. Fizik gücüme güveniyorum. 90 dakika oyundan kopmam. Oyunu iyi süzerim ve iyi frikikler atarım. Umarım bu özelliklerimle kendimi Türk futbolseverlere de kabul ettiririm. Şunu da ifade edeyim, benden kimse kurtarıcılık beklemesin. Van Hooijdonk ile kıyaslanmak istemem" diye konuştu. Bu arada Genk kulübüne 750 bin Euro, Belçikalı oyuncuya ise yıllık 375 bin Euro ödenecek. 

Kaladze atağı 

BORDO - Mavililer, Gürcistan Milli Takımı ve Milan'ın savunma oyuncusu Kakha Kaladze'yi gündemine aldı. Asbaşkan Nevzat Şakar'ın transferi bitirmek için büyük çaba harcadığı öğrenildi. Yönetimin, Milan ile 1 yıllık sözleşmesi bulunan Kaladze'nin bonservis sorununu aşmaya çalıştığı bildirildi. Bu arada Batista ve İstanbulsporlu Musa için de çabaların sürdüğü belirtildi. 

Teste devam 

TEKNİK Direktör Ziya Doğan, bir günlük aradan sonra futbolcularına yine dayanıklılık testleri uyguladı. Tecrübeli hoca, fizik güçleri arkadaşlarına oranla bir hayli iyi olan Tolga ve Mustafa'yı ayrı çalıştırdı. Doğan, geceleri erken yatmalarını istediği futbolcularına Avrupa Şampiyonası maçlarını da izlettirmiyor. 
GENEL Sekreter Yusuf Ziya Yılmaz, futbolcuları Volkan'ın kardeşi olan ve bonservisi Adanaspor'da bulunan Serkan Bekiroğlu ile büyük olasılıkla anlaştıklarını, ancak resmi bir sözleşme yapmadan transferi açıklamak istemediklerini söyledi. Serkan dün ağabeyi ile birlikte Trabzonspor'un Gerede kampına katıldı. 


</TEXT>
</DOC>
