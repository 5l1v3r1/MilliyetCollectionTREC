<DOC>
<DOCNO> 203982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sonspo23.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızgın taraftarlar sahaya patates ekti 
</HEADLINE>
<TEXT>

     Geçen yıl Hırvatistan'da kızgın taraftarların sahaya mezar kazmasının ardından bir ilginç eylem de Belçika'dan geldi. Amatör Lig takımlarından Kosc Wijgmaal taraftarları, takımlarının sahasını bakımsız bırakan Leuven Belediyesi'ni şimdiye kadar görülmemiş bir yöntemle protesto etti. 
     Takımlarının, Leuven Belediyesi'nden kiraladığı sahaya her yıl büyük miktarda para ödediğini, buna rağmen sahanın ''bir patates tarlasına'' benzediğini ileri süren taraftarlar, bakımsız sahaya patates ekerek belediyeyi protesto ettiler. 
     Her zaman takımlarının arkasında olduklarını dile getiren taraftarlar başkanı Valere Oversteyns, şöyle konuştu 
     ''Sahanın kötü olmasından ve tıpkı bir patates tarlasına benzemesinden dolayı takımımız, evinde yaptığı karşılaşmaları sürekli kaybediyor. Bu saha, oyuncularımızın ayak ve bileklerinde sakatlanmalara neden oluyor. Leuven Belediyesi, 20 yıldır bakım için söz veriyor ama sözünü tutmuyor. Biz de dikkat çekmek için sahaya patates ektik.'' Leuven Belediyesi'nin spordan sorumlu encümeni Carl Devlies ise, problemden haberdar olduklarını ve 2004 yılı içinde 300-350 bin euroluk yeni bir suni saha yapılacağına dair taraftarlara söz verdiklerini söyledi. 
     
</TEXT>
</DOC>
