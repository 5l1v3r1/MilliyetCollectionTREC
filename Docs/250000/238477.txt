<DOC>
<DOCNO> 238477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/ekonomi/aeko.html </URL>
<DATE> 2004/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası IMF olmasa da destekleriz 
</HEADLINE>
<TEXT>


IMF'nin olmayacağı bir programı da destekleyeceklerini söyleyen Dünya Bankası Başkan Yardımcısı Bourguignon, Türkiye'nin öncelikle yoksulluk sorununu çözmesi gerektiğini vurguladı 

SEÇKİN ÜREY İzmir 

Dünya Bankası Başkan Yardımcısı ve Başekonomist Françis Bourguignon, IMF'nin olmadığı bir ortamda da Dünya Bankası'nın Türkiye'yi desteklemeye devam edeceğini bildirdi. Yoksulluğa dikkat çeken Bourguignon, sorun çözülmeden makroekonomik çabaların başarısız olacağını söyledi. 
Türkiye İktisat Kongresi'nde "Dünya Kalkınma Tecrübeleri" konulu bir sunum yapan Bourguignon, soruları yanıtladı. Bourguignon, bir gazetecinin "IMF ile 2004 sonrası finansal olmayan program yürütülmesi halinde sizin de programınız devam eder mi " sorusu üzerine Dünya Bankası ile IMF'nin beraber hareket ettiklerini hatırlattıktan sonra şu yanıtı verdi 
"Evet, IMF'nin olmayacağı bir program, yani finansal ayağı olmayan IMF destekli bir programda da Dünya Bankası desteğini sürdürür. Dünya Bankası ve IMF birbirlerini tamamlıyorlar. IMF özellikle kriz dönemlerinde, desteklediği ülkelere direkt parasal yardım yapmak, destek vermekle görevli. Böyle dönemlerde, Dünya Bankası tabii ki IMF'ye destek veriyor." 

Yoksul sayısı artacak 
Türkiye'de mutlak yoksulluk sınırı altındaki insan sayısının biraz daha artacağını düşündüğünü belirten Bourguignon, "Türkiye'de eşitsizlik ve yoksulluk sorunlarının çözülmesi çok önemli. Eşitsizlik, dağılım sorunları çözülmeden makroekonomik çabalar başarısız olacaktır" diye konuştu. Bourguignon, yoksulluğun ortadan kaldırılması için gelir pastasının eşit dağıtılması gerektiğini kaydetti. 
Gelir dağılımındaki eşitsizliğin Latin Amerika ülkelerine yakın olduğunu bildiren Bourguignon, "Çok anormal diyemiyoruz ama Türkiye'de bölgeler arasında çok ciddi farklılıklar var" diye konuştu. 

'Ben Krueger değilim' Bourguignon, enflasyon ve reel faizleri düşürmeyi sürdürmenin çok önemli olduğunu belirtti. Türkiye'nin yüksek borç yüküyle daha uzun süre yaşayacağını kaydeden Bourguignon "Bir taraftan da kamu harcamalarını artırmamak söz konusu" diye konuştu. 
Bourguignon, IMF ve Dünya Bankası programlarıyla neden ülkelerin başarılı olamadığı sorusuna, "Ben IMF Başkan Vekili Anne Krueger değilim. Bu yüzden tartışmalara girmek istemiyorum" yanıtını verdi. Program tam uygulanmazsa başarı sağlanamayacağını ifade eden Bourguignon, "Türkiye'ye ilk defa geldim. Krueger'in de kongreye katılması çok güçlü bir destek" dedi. 


</TEXT>
</DOC>
