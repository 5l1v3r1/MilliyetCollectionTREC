<DOC>
<DOCNO> 213784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/dunya/dun06.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa 
</HEADLINE>
<TEXT>

   
   İslami Cihad liderine suikast 
   İsrail helikopterleri, dün Gazze'de İslami Cihad'ın silahlı kolu Kudüs Tugayları'nın komutanı Aziz El Şami'nin 37 otomobiline füze saldırısı düzenledi. Saldırıda El Şami ve yoldan geçen Tarık Susi adlı 12 yaşındaki Filistinli çocuk öldü, otomobildeki 2 militan ve çevredeki 9 Filistinli de yaralandı. 
   İslami Cihad lideri Abdullah El Şami'nin kardeşi ve özel koruması da olan Aziz El Şami, saldırının ardından ağır yaralı olarak kaldırıldığı Şifa Hastanesi'nde öldü. Filistin polisi, bölgede 3 helikopterin görüldüğünü, bunlardan birinin otomobil üzerinde alçalarak füze fırlattığını belirtti. 
   İsrail ordusu, "İsrail askerlerinin öldürülmesinden sorumlu olan üst düzey bir İslami Cihad teröristinin hedef alındığını" açıkladı. 
   
   Türklere zorunlu Felemenkçe 
   Hollanda hükümeti, ülkeye sürekli yerleşmek üzere, Avrupa Birliği AB üyesi dışındaki ülkelerden gelecek yabancıların, kendi ülkelerinde Felemenkçe dil sınavından geçmelerini zorunlu kılan yasa değişikliği tasarısını kabul etti. 
   Bakanlar Kurulu'nun dünkü toplantısında kabul edilen uyum kurslarıyla ilgili yasa değişikliği tasarısına göre, evlenme ya da bir başka nedenle aile birleşimi çerçevesinde Türkiye'den Hollanda'ya yerleşmek amacıyla gitmek isteyen Türk vatandaşları, Türkiye'de temel düzeyde Hollandacayı öğrenme ve Hollanda'yı tanımak zorunda olacaklar. Hollandacayı öğrenmeyen ve Hollanda toplumunu tanımayan kişilerin, ülkeye sürekli yerleşmesine izin verilmeyecek. 
   
   
   
   
</TEXT>
</DOC>
