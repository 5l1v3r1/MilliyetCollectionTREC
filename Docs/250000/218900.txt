<DOC>
<DOCNO> 218900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sondun05.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Mel Gibson yuhalanmaktan korktu, Oscar'a katılmadı... 
</HEADLINE>
<TEXT>

     Son filmiyle büyük tartışma yaratan Mel Gibson'ın, 76. Oscar Ödülleri törenine davet edilmesine karşın katılmaması dikkat çekti. 
     Ödül töreninin düzenleyicisi Joe Roth, ''Passion of the Christ'' adlı filmiyle olay yaratan Gibson'ı, ödüllerden birini vermesi için geceye davet etti. 
     Los Angeles Times gazetesinin haberine göre, yapımcı Roth, Gibson'ın davete zamanında yanıt vermeyerek süresini geçirdiğini, çünkü ödül gecesinde yuhalanmaktan korktuğunu belirtti. 
     Ünlü oyuncunun temsilcileri ise Gibson'ın, filmin gösterime başlama haftası nedeniyle çok meşgul olduğunu söylediler. 
     
     KAPALI GİŞE 
     Bu arada, Gibson'ın filmi ''Passion of the Christ'' ABD'de hafta sonunda kapalı gişe oynayarak, hasılat rekoru kırdı. 
     Resmi rakamlara göre, hafta sonunda 76.2 milyon dolar hasılat yapan film, gösterime girdiği çarşamba gününden bu yana 117.5 milyon dolar gelir getirdi. 
     Öte yandan, filmin yapımcısı şirket, Fransa'daki film dağıtıcılarının, ülkede Yahudi aleyhtarı eylemlere yol açabileceği gerekçesiyle filmin gösterimini istemediklerini bildirdi. 
     
</TEXT>
</DOC>
