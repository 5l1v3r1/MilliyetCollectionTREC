<DOC>
<DOCNO> 243407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/dunya/axdun01.html </URL>
<DATE> 2004/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika'da bir garip Rum turist 
</HEADLINE>
<TEXT>


'Hayır'cı lider Papadopulos, ABD turu öncesinde tek bir ABD'li yetkiliden bile randevu alamadı 

YORGO KIRBAKİ Atina 


Kıbrıs Rum Yönetimi lideri Tasos Papadopulos, Rumların 24 Nisan'daki referandumda çözüme "hayır" demelerine tepki gösteren ve Kıbrıslı Türklere yönelik teşvik tedbirleri almaya hazırlanan ABD'yi bu tavrından vazgeçirmek yolunda şansını denemek amacıyla ABD'yi turlayacak. Papadopulos, hiçbir ABD'li yetkiliden randevu alamadan çıkacağı turda Bush yönetimini lobi faaliyetleri ile etkilemeye çalışacak. 
Papadopulos, ABD'ye gitmeden önce Meksika'daki AB - Latin Amerika Zirvesi'ne katılacak. Rum liderin bu toplantıya katılması diplomatik çevrelerde "Atlantik ötesine gidebilmek için bahane" olarak değerlendirildi. Papadopulos, ardından ABD'ye geçerek Harvard Üniversitesi ile Yunan - Rum lobisinin davetlerinde konuşmalar yapacak. Rum liderin ABD hükümeti ile resmi hiçbir teması olmayacak. Papadopulos bu durumu, "ABD'den bana görüşme talebi gelmedi, ben de onlarla görüşmek için herhangi bir istekte bulunmadım" diyerek açıkladı. 
Ancak, diplomatik çevreler, ABD yönetiminin Papadopulos'u "güvenilir bir görüşmeci" saymadığını, bu nedenle de kendisiyle görüşmeye gerek görmediklerinin altını çizdiler. Papadopulos'un ABD'de bazı resmi temaslarda bulunması için hem Yunan - Rum lobisinin, hem de Atina'nın perde arkasından çaba gösterdiği fakat sonuç alamadığı belirtiliyor. 
Papadopulos ABD ziyareti sırasında sadece BM Genel Sekreteri Kofi Annan'dan randevu alabildi. Papadopulos'un görüşme talebi üzerine Annan'ın verdiği 3 Haziran tarihli randevu bile BM Genel Sekreteri'nin Rum liderden duyduğu memnuniyetsizliği yansıttı. Kaynaklara göre Annan, yeni Kıbrıs raporunu önümüzdeki hafta başında BM Güvenlik Konseyi'ne sunacak ve Papadopulos'un Lüzern görüşmelerindeki tavrını sert bir dille eleştirdikten sonra Rum liderle buluşacak. 

Talat'ı baş tacı etmişlerdi 

Bush yönetimi, referandumda Kıbrıs Türk halkının "evet" oyu vermesinin ardından, KKTC'ye bakışını gözden geçirdi ve ambargonun gevşetilmesine yönelik hazırlıklara başladı. ABD bu kapsamda, bir yandan Annan Planı temelinde çözüme karşı çıkan KKTC Cumhurbaşkanı Rauf Denktaş'ı devre dışı bırakırken, bir yandan da çözüm için çalışan Başbakan Mehmet Ali Talat'a daha önce benzeri olmayan sıcaklıkta bir yaklaşım geliştirdi. Talat, 4 Mayıs'ta New York'ta ABD Dışişleri Bakanı Colin Powell'la bir araya gelmişti. Powell, bu görüşmede Talat'a, "Sayın Başbakan" diye hitap ederek, alışılan yaklaşımın dışına çıkmıştı. 


</TEXT>
</DOC>
