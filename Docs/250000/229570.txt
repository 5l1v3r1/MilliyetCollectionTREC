<DOC>
<DOCNO> 229570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sondun37.html </URL>
<DATE> 2004/04/08/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Alper Mehmet, İngiltere'nin ilk yabancı asıllı büyükelçisi oldu 
</HEADLINE>
<TEXT>

     The Guardian gazetesi, İngiltere'nin İzlanda Büyükelçisi Kıbrıslı Türk asıllı Alper Mehmet'in diplomasi tarihinde bir ilke imza attığını yazdı. 
     55 yaşındaki Alper Mehmet'in Kıbrıs doğumlu olduğunu ve İngiltere'yi yabancı topraklarda büyükelçi düzeyinde temsil eden ilk yabancı olarak ailesi için de büyük gurur kaynağı oluşturduğunu belirten Guardian, Büyükelçi Mehmet'in annesi Leman ve babası Bekir'in, oğullarının başarısıyla büyük mutluluk duyduğunu bildirdi. 
     İngiltere'de 1997 yılına kadar bir diplomatın yabancıyla evliliğinin ve ailesinin belli ülkelerden göç etmiş olmasının diplomatik kariyerin önünde bir engel teşkil ettiğini, ancak bu yıldan sonra kuralların yumuşatılmaya başlandığını hatırlatan Guardian, Büyükelçi Alper Mehmet'in de yakın zamana kadar etnik azınlık mensubu bir kişinin İngiliz dışişlerinde kilit noktada görev almasının imkansızlığına işaret ettiğini belirtti. 
     Kıbrıs'ın bir İngiliz kolonisi kabul edilmesi nedeniyle Alper Mehmet'in ailesinin Kıbrıs'tan gelmiş olmasının da onun kariyerinde bir engel teşkil etmediğini hatırlatan Guardian gazetesi, büyükelçinin ailesinin 1950'li yıllarda Rumların Türkler üzerindeki baskılarının artması üzerine İngiltere'ye göç kararı aldığını kaydetti. 
     Alper Mehmet'in, İngiltere'deki eğitimi ve Galli bir ailenin kızı Elaine ile evliliğinin ardından, önce İçişleri Bakanlığı sonra da Dışişleri Bakanlığı'na girdiğini belirten gazete, Mehmet'in dışişlerindeki görevi sırasında Kraliçe ile tanışmasının da kariyerinin en önemli anlarından biri olduğuna işaret etti. 
     Guardian'ın röportajında, Alper Mehmet'in ''Kıbrıs'ta, Kıbrıslı bir Türk olarak dünyaya gelmekten gurur duyuyorum. Ancak İngiltere de benim evim oldu ve bana iyi bir yaşam sağladı. Bu çerçevede yurtdışında İngiltere'ye vatanseverlik duyguları içinde hizmet veriyorum'' sözlerinin altı çizildi. 
     
</TEXT>
</DOC>
