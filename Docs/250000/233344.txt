<DOC>
<DOCNO> 233344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/siyaset/siy07.html </URL>
<DATE> 2004/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül, güvence verdi 
</HEADLINE>
<TEXT>

   Dışişleri Bakanı, Rum gazetesine açıklamasında, 'Kıbrıs'ta tüm vaatlerimizi yerine getireceğiz' dedi ve askeri ihtilal döneminin artık geçtiğini söyledi 
      Yorgo Kırbaki 

   
   Dışişleri Bakanı Abdullah Gül, referandumda "evet" demeleri için Rumları ikna etmeye çalıştı. Rum Kesimi'nde yayımlanan ve "evet"i destekleyen Politis gazetesine konuşan Gül, vizyonunun Türkiye, Yunanistan ve Birleşik Kıbrıs'ın işbirliği olduğunu söyledi. Gül, Rum Kesimi'ndeki "hayır"cıların Türkiye'nin çözüm anlaşmasını uygulamayacağına ilişkin iddialarını, "Biz tüm vaatlerimizi yerine getireceğiz. Bir şey imzalarsan, uygulamak zorundasın. Bu, Yunanistan ve Kıbrıslı Rumlar için de geçerlidir" sözleriyle yalanladı. 
   
   Annan'ın raporuna itiraz yok 
   Gül, "Türkiye aralıkta AB'den tarih almazsa çözüm anlaşmasını ne denli uygular " sorusunu da "Müzakerelerin başlatılacağına inanıyoruz. Kıbrıs sorunu çözülürse Kıbrıs da, Yunanistan da Türkiye'yi destekleyecek" diye yanıtladı. Gül, garantörlükle ilgili bir soru üzerine de "Türkiye de, Yunanistan da İngiltere de, garantör ülkeler. Hiç askeri bir ihtilal olabilir mi O dönemler kapanmıştır" dedi. 
   KKTC Cumhurbaşkanı Rauf Denktaş'ın kendi görüşleri olduğunu, Türkiye'nin kimseyi kontrol etme niyetinde olmadığını söyleyen Gül, dün yaptığı açıklamada da BM Genel Sekreteri Annan'ın, Güvenlik Konseyi'ne sunduğu son raporda anlaşma dışı yeni bir düzenleme getirmediğini, Kıbrıs'ın silahsızlandırılması konusunun zaten anlaşmanın içinde bulunduğunu söyledi. 
   
   'Kıbrıs, feda edilmedi'    ADEM ALTAN 

   Ankara'yı ziyaret eden Hollanda Avrupa İşleri Bakanı Atzo Nicolai sağda , dün Dışişleri Bakanı Abdullah Gül'le yaptığı görüşmede, Kıbrıs konusunda Türk tarafına destek verdi. Nicolai, referandumda Rum tarafından "hayır" oyu çıkması durumunda, AB'nin tutumunu yeniden belirlemesi gerektiğini belirterek, "Kuzey Kıbrıs'ı açıkta bırakamayız" dedi. Saraybosna'ya giderken uçakta soruları yanıtlayan Gül de, kapalı bir oturumda ne söylendiği tam olarak bilinmeden dedikodulara ve gazetelere yansıyan haberlere dayanarak KKTC lideri Rauf Denktaş'ın "Türkiye'nin AB için Kıbrıs'ı feda ettiğine" ilişkin açıklama yapmasının kendisini üzdüğünü belirtti. Denktaş'la polemiğe girmeyeceğini belirten Gül, "AB için Kıbrıs'ın feda edilmesi" yorumunun doğru olmadığını da bildirdi. 
   
</TEXT>
</DOC>
