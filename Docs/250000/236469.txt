<DOC>
<DOCNO> 236469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/soneko17.html </URL>
<DATE> 2004/05/01/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Hisse senetleri geçen hafta, ortalama yüzde 7.25 değer yitirdi... 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 7.25 oranında değer yitirdi. 
     Kıbrıs referandumunun ardından geçen hafta satıcılı seyir izlenen borsada, hafta genelinde ABD'nin faiz artırma ihtimali, cari açık ile ilgili endişeler ve döviz piyasasındaki yükseliş hareketi etkili oldu. 
     Çin'in ısınan ekonomisini soğutma yönünde tedbirler alacağını açıklamasının ardından, kararın dünya ekonomisine etkilerini izleyen piyasalarda, Türkiye'nin AB'ye üyeliğine ilişkin gelişmeler de takip edildi. 
     Uzmanlar, geçen hafta en düşük 17,471, en yüksek 19,600 puanı gören borsada, önümüzdeki hafta açıklanacak enflasyon rakamları ve ABD Merkez Bankası FED'in düzenleyeceği toplantıdan çıkacak sonuçların etkili olmasının beklendiğini ifade ediyor. 
     
     ÖZETLE PİYASALAR 
     Borsadaki düşüş eğiliminin yanında İMKB Tahvil ve Bono Piyasası ortalamalarında vadelerine göre 2 puana yaklaşan artışlar oldu. Altın ve dövizde ise artış eğilimi vardı. Mevduat faizlerinin ortalamalarında önemli bir değişim yaşanmadı. 
     Hisse senetleri haftalık bazda ortalama yüzde 7.25 oranında değer yitirdi. 24 ayar külçe altının gram satış fiyatı yüzde 1.70 oranında, Cumhuriyet altınının satış fiyatı da yüzde 2.10 oranında arttı. Türk Lirası karşısında dolar yüzde 2.96, Euro da yüzde 3.71 oranında değer kazandı. 
     Yatırım fonlarının seyrini izleyen A.A Fon Endeksi ortalama yüzde 1.10 oranında düşüş gösterdi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.36, haftalık reponun net getirisi yüzde 0.32 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB , Pazartesi günü haftaya ortalama yüzde 4.35'lik keskin bir düşüşle başladı. Salı günü de ortalama 1.99 oranında gerileyen borsa, Çarşamba günü ortalama yüzde 0.07'lik artışla yerinde saydı. Perşembe gününü ortalama yüzde 2.70 düşüşle kapatan borsada, Cuma günü ortalama yüzde 1.61'lik artış yaşandı. 
     Endeks, hafta boyunca 1,408.81 puanlık düşüşle 19,431.50 puandan 18,022.69 puana geriledi. Hisse senetlerindeki haftalık ortalama kayıp yüzde 7.25 oldu. 
     İMKB Ulusal-Mali Endeksi 1,812.22 puan düşüşle 26,089.05 puandan 24,276.83 puana, İMKB Ulusal-Sanayi Endeksi 1,235.76 puan düşüşle 17,887.59 puandan 16,651.83 puana ve İMKB Ulusal-Hizmetler Endeksi de 775.70 puan düşüşle 10,499.62 puandan 9,723.92 puana geriledi. 
     Böylece, mali grup hisseleri ortalama yüzde 6.95 oranında, sanayi grubu hisseleri ortalama yüzde 6.91 oranında ve hizmetler grubu hisseleri ortalama yüzde 7.39 oranında değer yitirdi. 
     
     KAZANANLAR VE KAYBEDENLER 
     Borsada geçen hafta işlem gören 310 hisse senedinden 38'i değer kazanırken, 266 hisse senedi değer yitirdi, 6 hisse senedinin değeri değişmedi. 
     Geçen hafta en yüksek oranlı artış yüzde 49.35 ile Pınar Su hisselerinde gerçekleşti. Yüzde 25.20'lik artışla Fenerbahçe Sportif hisseleri ikinci ve yüzde 24.50'lik artışla da Pınar Süt hisseleri üçüncü oldu. 
     En yüksek oranlı düşüş ise yüzde 27.13 ile Frigo Pak YENİ hisselerinde oldu. Yüzde 26.56'lık düşüşle Mazhar Zorlu Holding YENİ hisseleri ikinci ve yüzde 19.25'lik düşüşle de Duran Ofset hisseleri üçüncü sırada yer aldı. 
     İMKB Ulusal Pazar'da geçen hafta toplam 1 trilyon 247 milyar 915.6 milyon adet hisse senedi işlem gördü ve karşılığında 4 katrilyon 181 trilyon 742.4 milyar liralık işlem hacmi gerçekleşti. 
     
     DÖVİZ 
     Geçen hafta Türk Lirası karşısında tüm döviz türleri değer kazandı. 
     İstanbul serbest döviz piyasasında alınıp satılan ABD Doları Türk Lirası karşısında yüzde 2.96 oranında, euro da yüzde 3.71 oranında artış gösterdi. 
     Önceki hafta sonuna göre ABD Doları'nın Türk Lirası satış fiyatı 41 bin lira artarak 1 milyon 425 bin liraya, Euronun satış fiyatı da 61 bin lira artarak 1 milyon 706 bin liraya çıktı. 
     Perşembe günkü kapanış itibariyle, öteki döviz türlerinden İngiliz Sterlini'nin satış fiyatı yüzde 2.85 oranında artarak 2 milyon 0 bin liraya ve İsviçre Frangı'nın satış fiyatı da yüzde 6.40 oranında artarak 1 milyon 130 bin liraya yükseldi. 
     Bugün öğle saatlerinde ise İstanbul serbest piyasada ABD Doları 1 milyon 422 bin liradan, Euro 1 milyon 700 bin liradan, İngiliz Sterlini 2 milyon 3 bin liradan ve İsviçre Frangı da 1 milyon 97 bin liradan satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı yüzde 1.70 oranında, Cumhuriyet altınının satış fiyatı da yüzde 2.10 oranında arttı. 
     Külçe altının gram satış fiyatı 17 milyon 900 bin liraya, Cumhuriyet altınının satış fiyatı da 121 milyon 500 bin liraya yükseldi. 
     İstanbul Altın Borsası'nda İAB işlem gören 24 ayar altının gram fiyatı ise yüzde 2.16 oranında artarak 17 milyon 850 bin lira oldu. 
     
     YATIRIM FONLARI 
     Yatırım fonlarına katılma belgeleri önceki hafta sonuna göre ortalama yüzde 1.10 oranında değer yitirdi. 
     Yatırım fonlarının fiyat seyrini izleyen A.A Bileşik Fon Endeksi 5,419 puan düşerek 491,287 puandan 485,868 puana geriledi. 
     Geçen haftanın en çok değer kazanan katılma belgeleri, yüzde 4.20'lik artışla YKB B Tipi Yabancı Menkul Kıymetler Fonu, yüzde 2.85'lik artışla Ata B Tipi Yabancı Menkul Kıymetler Yatırım Fonu ve yüzde 2.72'lik artışla da Vakıf B Tipi Yabancı Menkul Fon olarak sıralandılar. 
     Haftanın tek değer yitiren katılma belgeleri ise yüzde 12.14'lik düşüşle İş A Tipi Teknoloji Endeks Fon, yüzde 10.16'lık düşüşle Bizim Menkul Değerler A Tipi Hisse Fon ve yüzde 8.88'lik düşüşle de Evgin A Tipi Değişken Fon oldu. 
     
     HAZİNE İHALELERİ 
     Hazine, geçen hafta 3 ihale düzenledi. Hazine'nin Pazartesi günü düzenlediği Türk Lirası cinsinden, 3 ayda bir değişken faizli, tahvil ihalesine nominal 2 katrilyon 216.8 trilyon lira teklif geldi. 1 katrilyon 308 trilyon liralık net satış yapılan ihalede, minimum fiyat 104 bin 900 lira, ortalama fiyat ise 105 bin 74 lira oldu. İkinci kez ihraç edilen 15 Mart 2006 itfa tarihli tahvilin valör tarihi 28 Nisan olarak belirlendi. Tahvilin ilk kupon ödemesi 16 Haziran 2004 tarihinde yapılacak. 
     Hazine Salı günü de biri tahvil diğeri bono olmak üzere iki ihale düzenledi. 
     Hazine tarafından yapılan tahvil ihalesinde ortalama bileşik faiz oranı yüzde 23.72, bono ihalesinde ise yüzde 24.19 olarak gerçekleşti. 
     525 gün vadeli Türk Lirası cinsinden iskontolu devlet tahvili ihalesine 3 katrilyon 415.7 trilyon liralık, 210 gün vadeli Türk Lirası cinsinden bono ihalesine de 1 katrilyon 117 trilyon liralık teklif geldi. 
     Hazine, tahvil ihalesiyle net 2 katrilyon 33.3 trilyon lira, bono ihalesiyle de net 831.1 trilyon liralık borçlanmaya gitti. Bononun valörü 28 Nisan, itfa tarihi 24 Kasım 2004, tahvilin valörü yine 28 Nisan ve itfa tarihi 05 Ekim 2005 olarak belirlendi. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.34 ile yüzde 0.45 arasında gerçekleşti. 
     Mevduat faizlerinin ortalamalarında geçen hafta herhangi bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.36 oldu. 
     Önceki hafta sonunda İMKB Repo Ters Repo Pazarı'nda ortalama faizi yüzde 22.1 dolayında olan haftalık reponun net getirisi de yüzde 0.32 olarak gerçekleşti. 
     
</TEXT>
</DOC>
