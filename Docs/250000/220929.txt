<DOC>
<DOCNO> 220929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sondun13.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide taktik mi değiştirdi 
</HEADLINE>
<TEXT>

     Amerikan Merkezi Haberalma Teşkilatı CIA , El Kaide örgütünün taktik değiştirerek ABD güvenliği için çok ciddi tehdit olmaya devam ettiğini savundu. 
     CIA Başkanı George Tenet, Savunma İstihbarat Ajansı DIA ve Federal Soruşturma Bürosu FBI direktörleriyle birlikte bir süre önce Senato İstihbarat Komitesi'ne verdiği raporda, ABD'yi tehdit eden en ciddi terör örgütü durumundaki El Kaide'nin son zamanlarda iyice zayıflamakla birlikte yaptığı taktiksel değişikliklerle ABD'nin güvenliğine çok ciddi tehdit olmayı sürdürdüğünü kaydetti. 
     Rapora göre, zayıflayan terör örgütü teşkilat yapısını değiştirerek tam anlamıyla kendi başlarına hareket edebilen bölgesel şebekelerin bir koalisyonu haline geldi ve Saddam Hüseyin'in devrilmesine rağmen Irak bu örgütler için bir çekim alanı oldu. 
     Terörizme karşı başarı sağlanmasına karşın tehlikenin devam ettiğini belirten Tenet, ''El Kaide'nin merkezi komutasına karşı art ardına düzenlenen operasyonlar örgütü kendi başına hareket edebilen bölgesel şebekelerin gevşek bir koalisyonu haline dönüştürdü. El Kaide'nin bu bölgesel parçaları ne kadar etkin bir operasyonel güce sahip olduklarını Fas'tan Suudi Arabistan'a kadar uzanan bölgede giriştikleri terörist saldırılarla ispatladılar'' dedi. 
     DIA Başkanı Lowell Jacoby ise ''Yakalanan teröristlerin yerini yetenekli, ama daha az tecrübeli yenileri aldı'' diyerek El Kaide'nin arkasındaki güçlü desteğin ve terörist bulmada hiç de zorlanmadığı gerçeğinin altını çizdi. 
     El Kaide'nin daha önce başarısız olduğu hedeflere yeni saldırılar düzenleyebileceğini bildiren FBI Direktörü Robert Mueller de, ''Şimdi ıskalanan hedef listesinde Beyaz Saray ve Kongre binası da bulunuyor'' dedi. 
     Mueller, El Kaide'nin Amerika'da bir destekçi kadrosunun bulunduğunu, bunların sadece Ortadoğu kökenlilerden ibaret olmayıp diğer etnik kökenlerden insanları da içerdiğini kaydetti. Mueller, bu destekçilerin sadece örgütün para bulmasına yardım etmekle kalmayıp operasyonel planlamalarda da aktif şekilde görev yaptıklarını belirtti. 
     
</TEXT>
</DOC>
