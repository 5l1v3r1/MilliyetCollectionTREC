<DOC>
<DOCNO> 229453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/ekonomi/eko05.html </URL>
<DATE> 2004/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Altın işleme sektöründe birinci olalım 
</HEADLINE>
<TEXT>

   Türkiye'nin ciddi altın rezervleri olduğunu belirten Erdoğan, "Altın işlemede İtalya'yı geçelim" dedi 
      SERHAT OĞUZ İstanbul 
   
   Başbakan Recep Tayyip Erdoğan, Türkiye'nin altın işleme sektöründe dünya ikinciliğine yükseldiğini belirterek, "Bu topraklarda ciddi altın rezervleri var. Türkiye, ihracatçıların ağırlığını koymasıyla milyarlarca dolar gelir sağlayarak, ikinci değil, İtalya'yı geçerek birinci olsun" dedi. 
   Atasay Kuyumculuk, iki yıl boyunca Anadolu'nun 12 bölgesinden eski ustalara danışarak oluşturduğu geleneksel Anadolu Takıları Koleksiyonu'nu dün akşam Başbakan Erdoğan'ın da izlediği defileyle tanıttı. Grand Cevahir Otel'deki tanıtıma Erdoğan, eşi Emine Erdoğan, Kültür ve Turizm Bakanı Erkan Mumcu, Dışişleri Bakanı Abdullah Gül'ün eşi Hayrunisa Gül, Devlet Bakanı Ali Babacan'ın eşi Zeynep Babacan'ın da aralarında bulunduğu davetli topluluğu katıldı. 
   Atasay Kuyumculuk'un CEO'su Cihan Kamer, Erdoğan ve Mumcu'dan yurtdışı gezilerinde muhataplarına tanıttıkları koleksiyondaki takılardan armağan etmesini istedi. 
   
   
</TEXT>
</DOC>
