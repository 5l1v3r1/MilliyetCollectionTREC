<DOC>
<DOCNO> 216058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sontur09.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuğa yemek konusunda ısrarcı olmayın... 
</HEADLINE>
<TEXT>

     Çocuk Akıl Sağlığı ve Rehberliği Genel Sekreteri, Çocuk ve Genç Psikiyatrisi Uzmanı Osman Abalı, tabak önüne konulduktan sonra çocuğa kesinlikle 2-3 kereden fazla yemek yeme konusunda ısrar edilmemesi gerektiğini söyledi. 
     Osman Abalı, bazı çocukların yemek yemeyi annelerine karşı koz olarak kullanabileceklerini söyledi. Çocukların, genelde anne babayı yönlendirebildikleri konularda ısrarcı olarak, o konuda problem çıkardıklarına dikkati çeken Abalı, şöyle konuştu 
     ''Bazı durumlarda anne babanın yanlış tutumu, bu durumun pekişmesine neden olur. Çocuğun 1 yaşından sonra erişkinlerle sofraya oturması ve yaşına uygun yemekleri yemesi beklenir. Belli bir dönem sonra yemek alışkanlığı gelişir. 
     Genelde bedensel ve psikiyatrik problem olmadıkça her çocuk acıkır ve öğün vakti geldiğinde yemeğini yer. Ama çocukta iştahsızlık var ise o zaman bazı hastalıkları düşünmek gerekir.'' . 
     Çocuklarında yemek yeme problemi olan anne babaların, çeşitli uygulamalara başvurarak, bu sorunla mücadele edebileceğini bildiren Abalı, şu önerilerde bulundu 
     ''Öğün vaktine 1-2 saat kala çocuğa kesinlikle ufak tefek gıda verilmemelidir. Çocuk sofraya çağırılmalı, tabak önüne konulduktan sonra kesinlikle 2-3 kereden fazla yemek yeme konusunda ısrar edilmemelidir. Yemek yeme konusu sürekli gündemde kalmamalıdır. Unutulmamalıdır ki, yemek yemek, o çocuğun sıra dışı yapması gereken bir olay değil, onun fizyolojik bir ihtiyacıdır. Bu yaşamsal ihtiyaç ve zevkle yapılması gereken şey, işkence haline getirilmemelidir.'' Yemek yapılmadan önce yemek çeşidi konusunda çocuğun fikrinin de alınmasının faydalı olabileceğine işaret eden Abalı, ''Önemli besin kaynaklarını alması için aynı tür yemek, değişik şekillerle çocuğun önüne getirilebilir. Aynı zamanda iştahı azaltan bol şekerli bisküvi ve çikolataları sınırlı miktarda alması sağlanmalıdır'' diye konuştu. 
     
</TEXT>
</DOC>
