<DOC>
<DOCNO> 210934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/guncel/gun02.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Üye olmayana ihale yok 
</HEADLINE>
<TEXT>

   Jandarma ve emniyetin Balıkesir'de ortaklaşa yürüttüğü 'Hasat 4' operasyonunda, "üyesi olmayana" ihale vermeyen bir dernek ortaya çıktı. Konuyla ilgili MÜSİAD İl Başkanı tutuklandı 
   TÜRKER KARAPINAR Ankara 
   
   Müstakil Sanayici İşadamları Derneği'nin MÜSİAD Balıkesir İl Başkanı Mustafa İlyas Satıcı, jandarmanın Balkesir'de inşaat ihalelerini mercek altına aldığı operasyonda tutuklandı. 
   Jandarmanın, Emniyet Müdürlüğü'nün desteğiyle yürüttüğü "Hasat 4" adı verilen operasyonda, "Balıkesir Müteahhitler Derneği" adı altında dernek kuran bazı müteahhitlerin, derneğe üye olmayan diğer müteahhitleri tehdit ederek, ihale almalarını engelledikleri ortaya çıkarıldı. 
   
   65 kişi gözaltında 
   Operasyonda, aralarında Balıkesir İl Bayındırlık Müdürü Esat Aşkın, MÜSİAD İl Başkanı Satıcı, Balıkesir Bayındırlık Müdürlüğü'nde çalışan ihale şube müdürü, ihale komisyonlarında görevli komisyon üyeleri, il milli eğitim müdür yardımcısının da yer aldığı 65 kişi gözaltına alındı. Mahkemeye çıkarılan 19 kişiden 15'i tutuklandı. 
   Derneğe üye müteahhitlerin diğer müteahhitleri ihalelere sokmamak için, Bayındırlık il müdürü ve ihale komisyonu üyeleriyle ihale şube müdürlerine rüşvet verdikleri ileri sürüldü. 
   
   İhale galibi belli 
   Bayındırlık il müdürü ve personelinin, dernek üyelerine, gizli kalması gereken keşif özetlerini, ihaleye katılacak komisyon üyeleri ile firmaları bildirdikleri, bu sayede önceden tespit edilen müteahhitlere ihalenin verilmesini sağlayarak, ihaleye fesat karıştırdıkları iddia edildi. 
   İl müdürü Esat Akıncı, İhale Şube müdürleri Şahin Ergün ve Hasan Ordu, mühendisler Cengiz Arın, Nezir Ekin, Latif Aydın, Müteahhitler Derneği Başkanı Erol Menteş, müteahhitler Hızır Yıldırım, İlyas Satıcı, İbrahim Acaroğluları, Mevlana Acaroğulları, Mehmet Gedik, Sadık Keleş, Yaşar Özmen, Yaşar Özmen. 
   Tutuklananlar, 70 ayrı ihaleye fesat karıştırma suçundan yargılanacak. 
   
   
</TEXT>
</DOC>
