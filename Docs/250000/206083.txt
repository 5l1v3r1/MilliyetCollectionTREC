<DOC>
<DOCNO> 206083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/sontur24.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz ulaşımında indirim dönemi... 
</HEADLINE>
<TEXT>

     Deniz ulaşımında Özel Tüketim Vergisi ÖTV tutarının sıfıra indirilmesiyle birlikte, bu alanda yolcu taşımacılığı yapan özel ve kamu kuruluşları indirime gidiyor. 
     Türkiye Denizcilik İşletmeleri TDİ Genel Müdürü Burhan Külünk, AA muhabirine yaptığı açıklamada, Türk uluslararası gemi siciline ve milli gemi siciline kayıtlı, kabotaj hattında münhasıran yük ve yolcu taşıyan gemilere, ticari yatlara, hizmet ve balıkçı gemilerine, miktarı her geminin teknik özelliklerine göre tespit edilmek ve bu akaryakıtı kullanacak geminin jurnaline işlenmek kaydıyla verilecek akaryakıtın ÖTV tutarının sıfıra indirilmesi kararının yılbaşından itibaren yürürlüğe girdiğini hatırlattı. 
     Külünk, ÖTV'nin sıfırlanmasıyla birlikte gerek yolcu, gerek balıkçılık, gerekse de yük taşımacılığında denize büyük bir talep olacağını ifade ederek, şunları kaydetti 
     ''ÖTV'nin sıfırlanmasıyla Şehir Hatları vapur ücretlerinde yüzde 11'e varan indirimler yapacağız. Onun hazırlıklarını sürdürüyoruz. Yeni tarife en geç 15 Ocak'ta yürürlüğe girecek. Bu indirim az olarak görülebilir ama ÖTV kalmış olsaydı biz en az yüzde 20 zam yapacaktık. Bunu yapmadığımız gibi yüzde 11 de indirim yapıyoruz. Kümülatif olarak bunları üst üste koyduğunuzda indirim oranı yüzde 31-32'lere gelir.'' Burhan Külünk, arabalı vapurların taşıma ücretlerine ilişkin yapılacak indirim oranı üzerinde de çalıştıklarını kaydederek, bunu daha sonra açıklayacaklarını bildirdi. 
     
     İDO 
     İstanbul Deniz Otobüsleri İDO A.Ş Genel Müdürü Şeref Dikyar da halen 22 deniz otobüsü ve 4 feribottan oluşan filoları bulunduğunu hatırlatarak, 20 noktada İstanbullulara hizmet götürdüklerini söyledi. 
     Buna ilaveten dış hatlarda Yalova, Bandırma ve İzmir'e de seferleri bulunduğunu hatırlatan Dikyar, şöyle dedi 
     ''Denizde kullanılan yakıttan ÖTV'nin kaldırılmasıyla beraber 23 Ocak'tan itibaren deniz otobüslerinde, mevcut iç ve dış hatlarda yüzde 42'ye varan indirimler yapılacak. Deniz taşımacılığında yeni bir döneme giriliyor. Örneğin, Yenikapı-Yalova hattında otomobil fiyatı yüzde 33 ucuzlayarak 25 milyon liraya, cip fiyatı yüzde 38 azalarak 37 milyon liraya, yolcu ücreti ise yüzde 42 oranında ucuzlayarak 7 milyon liraya düşecek. Yenikapı-Bandırma hattında ise otomobil yüzde 24 indirimle 86 milyona, cip fiyatı yüzde 33 indirimle 80 milyona, yolcu ücreti de yüzde 33 indirimle 15 milyon liraya gerileyecek. 
     İç hatlarda Bostancı-Kabataş, Bostancı-Karaköy, Bostancı-Eminönü, Bostancı-Bakırköy ve Kadıköy-Bakırköy hatlarında akbille geçişlerde yüzde 29 indirim yapılacak. Buna göre yeni ücret 2.5 milyon lira olacak. Aynı hatlarda öğrenci ve öğretmene ise yüzde 40 indirim uygulamasıyla birlikte yeni ücret 1 milyon 450 bin lira olarak gerçekleşecek.'' 
     
     ÖZEL SEKTÖR DE İNDİRİME GİDECEK 
     Turizm ve Yolcu Deniz Taşıyıcılar Kooperatifi TURYOL Yönetim Kurulu Başkanı Yunus Can da ÖTV'nin sıfırlanmasına ilişkin tebliğin ellerine yeni ulaştığını söyledi. 
     Gerekli evrakı hazırladıktan sonra yakıt alımına başlayacaklarını belirten Can, ''Bu süreç, tahmin ediyorum 2 haftayı bulacak'' dedi. 
     Can, yaptıkları hesaplamalara göre, TURYOL'un toplam giderlerinin yüzde 65'ini yakıtın oluşturduğunu anlatarak, şunları kaydetti 
     ''Öncelikle yakıtın alımı konusunda birtakım sıkıntılar yaşanacak gibi görünüyor. Yakıt alımı konusunda TDİ ve İDO'ya gösterilen kolaylık ve hassasiyetin bize de gösterilmesi gerekir. Ancak şu ana kadar görülen işlemler bize farklı bir uygulamanın yapıldığı yönündedir. Biz ÖTV'siz yakıt almadan indirim yapmayı düşünmüyoruz. Bizim zarar etme gibi bir lüksümüz olamaz. Yakıtı aldıktan sonra yapacağımız indirim yüzde 10 ile 15 arasında değişecek. Eminönü-Karaköy-Kadıköy hattında yüzde 10, Karaköy-Eminönü-Üsküdar hattında da yüzde 15 indirim yapmayı düşünüyoruz.'' 
     
</TEXT>
</DOC>
