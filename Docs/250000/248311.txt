<DOC>
<DOCNO> 248311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/spor/spo03.html </URL>
<DATE> 2004/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Madrid operasyonu 
</HEADLINE>
<TEXT>


Özhan Canaydın başkanlığındaki Galatasaraylı yöneticilerin, Real Madrid ile yaptığı Conceicao pazarlığını sadece Milliyet izledi. İki kulüp ödeme planı dışında büyük ölçüde anlaşma sağladı 

MEHMET ÇİFTÇİ 


Sıkı pazarlık 
YENİ sezon öncesinde yabancı transferi için Fransa'ya üs kuran Galatasaray Başkanı Özhan Canaydın dün İspanya'ya giderek yönetici Fatih Gökşen ve iş ortağı Haim Fresco ile birlikte Conceicao için Real Madrid ile masaya oturdu. Real Madrid'in kulüp binasındaki pazarlığı sadece Milliyet izledi. İki kulüp Brezilyalı futbolcu konusunda büyük ölçüde anlaşma sağlarken sadece ödeme planında bir - iki pürüzün kaldığı öğrenildi. 

Üç saat sürdü 
YAKLAŞIK üç saat süren görüşme sonrası bir açıklama yapan İspanyol ekibinin menajeri Emilio Butregueno "Her konuda görüş birliğine vardık, sadece ödemelerle ilgili bazı ufak detaylar var. Onu da bugün yapacağımız toplantılarda halledeceğimizi düşünüyorum" dedi. Butregueno, "Conceicao Galatasaray'da diyebilirim. Zaten kendisi de İstanbul'a gitmek istediğini ve Sarı - Kırmızılı formayı giymeyi arzu ettiğini söylemişti" ifadesini kullandı. 

Bonservisiyle alınacak 
CİM-BOM ile Real Madrid arasındaki son pazarlık bugün yapılacak. Eğer herhangi bir pürüz çıkmazsa Conceicao resmen Galatasaray'lı olacak. Sarı-Kırmızılılar Brezilyalı futbolcuyu kiralık olarak değil, bonservisi ile birlikte alacak. Sambacıyla üç yıllık sözleşme imzalanacak. Canaydın ve yöneticiler bu transferi bitirdikten sonra Milan'lı Roque Junior için İtalya'ya hareket edecek. 

Bülent'ten imza 
SARI - Kırmızılı takımın emektar kaptanı Bülent Korkmaz, UltrAslanlar'ın Marmaris Anatolia Restorant'ta düzenlediği imza gününe katıldı. Ailesiyle birlikte geçen sezonun yorgunluğunu atan Bülent Korkmaz, 2006 Dünya Kupası Finalleri'nde de forma giymek istediğini söyledi. 

'Transfer beni aşar' 
ERHAN TELLİ 

GALATASARAYLI Necati, "Transfere ihtiyacımız yok" şeklinde açıklama yapmadığını iddia etti. Yıldız futbolcu, "Yeni oyuncular rekabeti, rekabet de başarıyı getirir. Bu konularda yöneticilere laf söylemek bana düşmez. Onlar transfer yapar veya yapmaz, bu beni ilgilendirmez. Benim işim Galatasaray'a sahada hizmet etmektir. Bunun dışındaki yorumlar beni aşar" dedi. 



</TEXT>
</DOC>
