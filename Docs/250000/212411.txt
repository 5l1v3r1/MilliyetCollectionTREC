<DOC>
<DOCNO> 212411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/son/sonspo12.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal Bursa'da Pancu, İbrahim ve Ahmed Hassan'sız 
</HEADLINE>
<TEXT>

     Lig lideri Beşiktaş, yarın Bursaspor ile yapacağı Birinci Süper Futbol Ligi 19. hafta karşılaşmasının hazırlıklarını tamamladı. 
     BJK Nevzat Demir Tesisleri'nde, teknik direktör Mircea Lucescu yönetiminde basına kapalı olarak gerçekleştirilen idmanda, siyah-beyazlıların taktik ağırlıklı bir çalışma yaptıkları öğrenildi. 
     Ligde olaylı Samsunspor, Türkiye Kupası 3. kademesinde ise Gaziantepspor'a aynı skorlarla 4-1 yenilerek kötü bir dönem geçiren Beşiktaş, Bursaspor'u yenerek moral bulmak amacında. 
     
     3 EKSİK VAR 
     Beşiktaş'ta, yarın yapılacak Bursaspor maçında 3 futbolcu takımdaki yerini alamayacak. 
     Kırmızı kart cezalıları İbrahim ve Pancu ile Afrika Uluslar Kupası maçları nedeniyle Mısır Milli Takımı'nda bulunan Ahmed Hassan, Bursaspor karşısında forma giyemeyecek. 
     
     MUHTEMEL 11 
     Teknik direktör Mircea Lucescu'nun Bursaspor karşısında cezaları biten Zago ve Ahmet Yıldırım'ı savunmada Ronaldo ile birlikte oynatması bekleniyor. 
     Rumen çalıştırıcının, forvette de cezası biten İlhan ile Sergen'e görev vereceği öğrenildi. 
     Beşiktaş'ın yarın saat 16.30'da Bursa Atatürk Stadı'nda başlayacak ve hakem M.Selçuk Dereli'nin yöneteceği maça şu muhtemel 11 ile çıkması bekleniyor 
     Cordoba, Zago, Ronaldo, Ahmet Yıldırım, Kaan Dobra, Tayfur, Giunti, Tümer Ümit , Serdar, Sergen ve İlhan. 
     Karşılaşma, Digitürk LİG TV'den naklen yayınlanacak. 
     Bu arada Beşiktaş'ta, 3 sarı kartı bulunan kaleci Cordoba, Bursaspor maçında kart görmesi durumunda Ankaragücü deplasmanında forma giyemeyecek. 
     Öte yandan siyah-beyazlılar, akşam saatlerinde Bursa'ya gidecek. 
     
     100. YIL BEŞİKTAŞLILAR DERNEĞİ KONGRESİ 
     100. Yıl Beşiktaşlılar Derneği 2. Olağan Kongresi de Maltepe'deki dernek binasında yapıldı. 
     Kongrede, Dr.Turhan Şalva yeniden başkanlığa seçildi. 20 kişilik yönetim kurulu listesiyle 2. kez 100. Yıl Beşiktaşlılar Derneği Başkanı seçilen Şalva, geçen dönem gösterdikleri başarıyı artıracaklarını bildirdi. 
     
</TEXT>
</DOC>
