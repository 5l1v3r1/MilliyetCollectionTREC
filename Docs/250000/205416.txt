<DOC>
<DOCNO> 205416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sonspo11.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor... Mustafa Gürsel imzaya kaldı, Yusuf netleşecek 
</HEADLINE>
<TEXT>

     Bursaspor Teknik Asbaşkanı Nurettin Karayaka, daha önce prensip anlaşmasına vardıkları Mustafa Gürsel'in kulübü Gençlerbirliği ile de anlaştıklarını söyledi. 
     Karayaka, yerli oyuncu transferini kamp başlangıcına kadar bitirmek istediklerini, yabancı ve gurbetçi futbolcuları ise kamp döneminde deneyeceklerini kaydetti. 
     Transferi büyük bir titizlikle sürdürdüklerini anlatan Karayaka, ''Prensip anlaşmasına vardığımız oyuncuların kulüpleriyle de görüşmelerimiz sürüyor. Mustafa Gürsel'in kulübü Gençlerbirliği ile anlaştık, iş imzaya kaldı'' dedi. 
     Karayaka, Antalya Belek'te yapacakları kampta Brezilya ve Kamerun'dan daha önce kasetten izledikleri birkaç oyuncu ve Bursaspor'a gelmek isteyen gurbetçileri denemeye alacaklarını belirterek, ''Ancak, denenecek oyuncular için bir gün belirledik. Bu oyuncular, konsantrasyon bozukluğu olmaması için takımla birlikte sürekli antrenman yapmayacak. Onlara belirleyeceğimiz bir gün şans vereceğiz'' diye konuştu. 
     
     YUSUF'UN TRANSFERİ 
     Fenerbahçeli Yusuf'un transferinin de son aşamaya geldiğini anlatan Karayaka, bu oyuncudan haber beklediklerini söyledi. 
     Menajeri aracılığıyla görüştükleri yıldız futbolcunun birkaç gün süre istediğini ifade eden Karayaka, ''Görüşmeler oldukça olumlu geçti. Yusuf'un transferi de birkaç gün içinde gerçekleşecek'' dedi. 
     
</TEXT>
</DOC>
