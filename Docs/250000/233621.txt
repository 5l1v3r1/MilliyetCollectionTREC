<DOC>
<DOCNO> 233621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sontur43.html </URL>
<DATE> 2004/04/21/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Hasta oğlu için kızını evlatlık verecek... 
</HEADLINE>
<TEXT>

     Zonguldak'ın Alaplı İlçesi'nde, kalp rahatsızlığı bulunan oğlunu maddi imkansızlıklar nedeniyle tedavi ettiremeyen baba, sağlık giderlerini karşılayan aileye bir aylık kızını evlatlık verecek. 
     Geçimini topladığı kartonları kağıt fabrikalarına satarak sağlayan 40 yaşındaki İsmail Çavdar, kalp rahatsızlığı bulunan 5 yaşındaki oğlu Umut'un sağlık giderlerini karşılayabilmek için bir aylık kızı Yasemin'i evlatlık vermek istediğini, çünkü aynı hastalıktan iki yıl önce 1 yaşındaki oğlunun hayatını kaybetmesinin üzüntüsünü halen yaşadığını söyledi. 
     Çocuğunun sağlığına kavuşabilmesi için gerekli ameliyat masrafının yaklaşık 20 milyar lira olduğunu belirten Çavdar, şöyle dedi 
     ''Evladımın tedavi masraflarını karşılamama imkan yok. Yetkililere bugüne kadar yaptığım müracaatlardan da bir sonuç alamadım. Aynı hastalıktan bir oğlumun daha yaşamını yitirmesine dayanamam. Bu nedenle de tedavi masraflarını karşılayacak aileye kızımı evlatlık vermeyi istiyorum. Düzenli bir işim olmadığından komşularımızın yardımlarıyla geçimimizi sağlıyoruz. Tek isteğim çocuğumun sağlığına kavuşması.'' 
     
</TEXT>
</DOC>
