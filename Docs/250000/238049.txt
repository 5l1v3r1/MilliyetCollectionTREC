<DOC>
<DOCNO> 238049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sondun14.html </URL>
<DATE> 2004/05/07/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Erdoğan'ın ziyareti Yunan basınında Yeni bir sayfa... 
</HEADLINE>
<TEXT>

     Resmi ziyaret için Yunanistan'ın başkenti Atina'ya gelen Başbakan Recep Tayyip Erdoğan için resmi karşılama töreni düzenlendi. 
     Erdoğan, ikamet ettiği Grande Bretagne Oteli'nden Başbakanlık'a geçti. Erdoğan, burada, Yunanistan Başbakanı Kostas Karamanlis tarafından resmi törenle karşılandı. 
     Törenin ardından iki başbakan ile eşleri Emine Erdoğan ve Nataşa Karamanlis birbirlerine hediye sundular. 
     Kostas Karamanlis, Başbakan Erdoğan'a gümüş sigaralık, Nataşa Karamanlis ise Emine Erdoğan'a el işlemeli örtü hediye etti. Başbakan Erdoğan ise Yunanistan Başbakanı Karamanlis'e el yapımı halı, Emine Erdoğan da Nataşa Karamanlis'e gümüş bir ayna verdi. 
     Emine Erdoğan, aynayı bayan Karamanlis'e verirken, ''Güzelliğinizi bunda seyredersiniz'' dedi. 
     
     YUNAN BASININDA YORUMLAR 

     Yunan basını, Başbakan Recep Tayyip Erdoğan'ın Atina ziyaretini, ''iki ülke arasındaki ilişkilerde yeni bir sayfa açıldığı'' şeklinde yorumladı. 
     Erdoğan'ın ziyaretine geniş yer veren gazeteler, Başbakan Kostas Karamanlis ile Erdoğan'ın temaslarının ana gündem maddesinin iki ülke ilişkilerinin tüm alanlara yayılması olduğunu belirttiler. 
     Karamanlis'in Türk kamuoyuna verdiği, ''Türkiye ile kalıcı dostluk ve işbirliği istedikleri'' mesajına da yer veren Yunan basını, iki başbakan arasında çok yakın işbirliği bulunduğunu yazdı. 
     Gazetelerdeki haberlerde, Karamanlis'in dün akşam Rafina sahil kasabasındaki evinde Erdoğan ailesini dostça ağırladığı kaydedildi. 1,5 saat olarak planlanan akşam yemeğinin 3,5 saat sürdüğü ifade edildi. 
     Atina'nın Erdoğan'ın ziyareti sırasında Türkiye'ye Aralık'ta müzakere tarihi verilmesine yönelik desteğini bir kez daha net bir şekilde vurgulayacağı kaydedilen haberlerde, Başbakan Erdoğan'ın da ''sembolik bir jest yaparak, Heybeliada'daki Ruhban Okulu'nun açılacağını duyurmasının'' olası olduğu belirtildi. 
     Gazeteler, iki ülke arasındaki yakınlaşmaya rağmen, Ege gibi temel konularda henüz ilerleme kaydedilemediğini ve görüşmelerde bu konuların ağırlıklı olarak ele alınmasının beklendiğini de yazdılar. 
     
</TEXT>
</DOC>
