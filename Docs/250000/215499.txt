<DOC>
<DOCNO> 215499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sonspo04.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Avrupa Kupaları'nda 4 takım, Türkiye'yi temsil edecek 
</HEADLINE>
<TEXT>

     Basketbolda Türkiye'yi Avrupa kupalarında temsil eden 3 erkek ve 1 bayan takım, kupalardaki mücadelelerini yarından itibaren sürdürecek. 
     FIBA Avrupa Ligi play-off ilk turunda mücadele edecek olan Türk Telekompor, bu turdaki İsrailli rakibi Strauss Iscar Nahariya ile ilk maçı yarın İsrail'de yapacak. Nahariya kentindeki maç, TSİ 19.15'te başlayacak. Play-off'da 2. maç, 20 Şubat Cuma günü Ankara'da Atatürk Spor Sarayı'nda saat 20.30'da yapılacak. 
     Statüye göre 2 maçta takımların 1'er galibiyet alması durumunda, play-off çeyrek finaline yükselecek takım, 25 Şubat Çarşamba günü yineİsrail'de yapılacak 3. ve son maçtan sonra belli olacak. 
     FIBA Bayanlar Avrupa Kupası play-off çeyrek finalinde de Fenerbahçe, Sırp rakibi ZKK Vojvodina Nis-Gas Novi Sad ile ilk maçını yarın İstanbul'da yapacak. Kadıköy Caferağa Spor Salonu'ndaki maçın başlama saati 19.00. Play-off çeyrek finalindeki 2. karşılaşma ise 20 Şubat Cuma günü Sırbistan-Karadağ'ın Novi Sad kentinde TSİ 21.30'da oynanacak. 
     2 maçta takımlar 1'er galibiyet alırsa, 3. ve son maç 26 Şubat Perşembe günü yine İstanbul'da yapılarak ''Dörtlü Final''e kalacak takım belirlenecek. 
     Fenerbahçe, Sırp rakibiyle daha önce kupanın Güney Konferansı'nda D Grubu'nda da mücadele etmiş ve İstanbul'daki maçı 55-54 kazanan sarı-lacivertliler, deplasmanda ise rakibine 60-58 yenilerek averajla grup birinciliğini ZKK Vojvodina Nis-Gas Novi Sad'a kaptırmışlardı. 
     
     ERKEKLER AVRUPA LİGİ 
     Öte yandan, ULEB Erkekler Avrupa Ligi'nde de 2. tura kalmayı daha önce garantileyen Türk temsilcileri Efes Pilsen ve Ülkerspor, gruplarındaki 14. ve son hafta maçlarını, 18 Şubat Çarşamba ve 19 Şubat Perşembe günleri yapacaklar. 
     C Grubu'nda grup birinciliği kesinleşen 24 puanlı lider Efes Pilsen, ilk maçta İstanbul'da 69-59 yendiği grubun 21 puanlı üçüncüsü İspanyol ekibi Pamesa Valencia ile Valencia kentinde 18 Şubat Çarşambagecesi karşı karşıya gelecek. 
     A Grubu'nda 21 puan ve averajla 3. sırada bulunan Ülkerspor ise İspanya'daki ilk maçta 92-57 yenildiği grubun 24 puanlı lideri ve geçen yılın şampiyonu İspanyol ekibi FC Barcelona'yı, 19 Şubat Perşembe günü İstanbul'da konuk edecek. Karşılaşma, Abdi İpekçi Spor Salonu'nda oynanacak. 
     2 takımın da maçları 21.40'da başlayacak ve Sky Türk'den yayınlanacak. 
     Efes Pilsen'in seribaşı olarak katılacağı Euroleague'in 2. tur gruplarının kura çekimi, 23 Şubat Pazartesi günü İspanya'nın Barcelonakentindeki Palau Sant Jordi Spor Sarayı'nda gerçekleştirilecek. 
     
</TEXT>
</DOC>
