<DOC>
<DOCNO> 248023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sondun20.html </URL>
<DATE> 2004/06/15/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Özbekistan ve Çin arasında 10 anlaşma 
</HEADLINE>
<TEXT>

     Özbekistan ve Çin arasında bugün 10 anlaşma imzalandı. 
     Özbekistan'ın başkenti Taşkent'e gelen Çin Devlet Başkanı Hu Cintao ve Özbekistan Cumhurbaşkanı İslam Kerimov başkanlığında yapılan resmi görüşmelerden sonra, devlet başkanları iki ülke arasında ortaklık ilişkilerini, dostluk ve işbirliğini geliştirme ve pekiştirme ortak deklarasyonunu imzaladılar. 
     Özbekistan Dışişleri Bakanı Sadık Safayev ile Çin Toplum Güvenlik Bakan Yardımcısı Yan Huannin tarafından, ''iki ülke hükümetleri arasında uyuşturucu kaçakçılığı ve uyuşturucu kullanımına karşı mücadele işbirliği anlaşması'', Özbekistan Başbakan Yardımcısı ve Dış Ekonomik İlişkiler Ajansı Başkanı Elyar Ganiyev ile Çin Halk Ticaret Bakanı Bo Silay tarafından da ''teknik ekonomik işbirliği'', ''Özbekistan'a faizsiz kredi verme'', ''Özbekistan'a imtiyazlı kredi verme'' anlaşmaları ile ''ekonomik, ticari yatırım ve mali işbirliğini genişletme memorandumu'' imzalandı. 
     İki ülke ''Adalet bakanlıkları arasında işbirliği anlaşması'' Özbekistan Adalet Bakanı Abdussamed Palvanzade ile Çin Dışişleri Bakanı Li Zaoşing tarafından, iki ülke ''Kültür bakanlıkları arasında 2004-2007 dönemi kültürel değişim programı'' Özbekistan Dışişleri Bakanı Sadık Safayev ile Li Caosin tarafından imzalandı. 
     Özbekistan'ın başkenti Taşkent'te ''Konfüçyus Enstitüsü kurulmasına ilişkin anlaşma'' Özbekistan Orta, Meslek ve Yüksek Eğitim Bakanı Rüstem Kasımov ile Çin'in Özbekistan Büyükelçisi Gao Yuyşen, Özbekistan Milli Petrol Şirketi ile Çin Milli Petrol Şirketi arasında, ''petrol ve doğalgaz alanlarında karşılıklı menfaatli işbirliğini geliştirme anlaşması'' ise Özbekneftegaz Genel Müdürü Abduselam Azizov ile Çin Milli Petol Şirketi Genel Müdürü Çen Gen tarafından imzalandı. 
     
     KERİMOV'DAN ÇİN'İN TAYVAN POLİTİKASINA DESTEK 

     Özbekistan Cumhurbaşkanı İslam Kerimov, Özbekistan olarak, Çin'in bölünmezlik ve Tayvan politikalarını desteklediklerini bildirdi. 
     Özbekistan'ın başkenti Taşkent'e gelen Çin Devlet Başkanı Hu Cintao bugün bir araya geldiği Kerimov ile ortak basın toplantısı düzenledi. 
     Kerimov, yaptığı konuşmada, Özbekistan'ın Çin ile çok yönlü işbirliğine açık bir ülke olduğunu belirterek, iki ülke arasında bugün imzalanan 10 anlaşmanın ilişkilerin gelişmesinde önemli bir yer tutacağını ve anlaşmaları başarıyla sürdüreceklerini söyledi. 
     Hu Cintao'nun Özbekistan'a resmi ziyaretle gelmesinin kendileri için önemli bir olay olduğunu kaydeden Kerimov, Çin Devlet Başkanı tarafından yapılan daveti kabul ettiğini ve Çin'e yaptığı her ziyaretten etkilendiğini söyledi. 
     Çin'in büyük bir komşu olduğunu, büyük gelişme potansiyeli bulunduğunu, dünyadaki nüfuzunun giderek arttığını ifade eden Kerimov, Özbekistan ile Çin arasındaki işbirliğinin istikrarlı olarak geliştiğini ve iki ülke arasındaki ticaret hacminin geçen yıl yüzde 11 oranında arttığını söyledi. 
     Özbekistan'ın, Çin ile petrol, doğalgaz, kimya ve elektronik alanlardaki işbirliğini geliştirmekten menfaati bulunduğunu kaydeden Kerimov, Çin ile kültürel, turizm ve insani işbirliğini daha da geliştireceklerini, Çin'e ekonomik yardım ve kredilerden dolayı teşekkür ettiklerini bildirdi. 
     
     HU CİNTAO 

     Çin Devlet Başkanı Hu Cintao da Özbekistan ile bölgesel ve uluslararası konuları ayrıntılı şekilde ele aldıklarını belirterek, birçok konuda Özbekistan ile aynı fikirleri paylaştıklarını söyledi. 
     Her iki ülkenin de birçok alanda işbirliğinden çıkarı bulunduğunu kaydeden Hu Cintao, bu yoldaki çalışmalarını sürdüreceklerini ve Özbekistan ile Çin arasındaki ilişkilerin, karşılıklı saygı ve menfaate dayalı olarak kurulacağını söyledi. 
     Cintao, her iki tarafın da bölgedeki barış ve istikrarın sağlanmasından yararı ve çıkarı bulunduğunu ifade ederek, Özbekistan ile terör, ayrımcılık ve aşırı dinci hareketlerle mücadele konusunda gerek iki taraflı, gerekse Şanghay İşbirliği Örgütü çerçevesinde çok taraflı olarak işbirliği konusunda görüştüklerini ve Kerimov'dan sıcak yaklaşım gördüklerini söyledi. 
     
</TEXT>
</DOC>
