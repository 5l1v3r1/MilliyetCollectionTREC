<DOC>
<DOCNO> 213088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/soneko17.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkler, Almanya'da dönercilikten büyük işletmeciliğe geçti' 
</HEADLINE>
<TEXT>

     Almanya'nın Kuzey Ren Vestfalya Eyalet Meclisi Başkan Yardımcısı ve Ekonomi Komisyonu Başkanı Helmut Linssen, dönercilik yaparak Almanya'da iş hayatına atılan Türk vatandaşlarının bugün büyük işletmeleri yönettiklerini söyledi. 
     Eyalet Meclisi Ekonomi Komisyonu üyeleri Linssen'in başkanlığında Gelsenkirchen kentindeki Elan ekmek fabrikasında eyaletin ekonomik durumuna ilişkin bir toplantı yaptılar. Linssen toplantıdan sonra yaptığı açıklamada, Almanya'daki Türklerin artık küçük işletmecilik yerine büyük girişimlerde bulunduklarına işaret ederek, ''Türkler dönercilikten büyük işletmeciliğe terfi etti'' dedi. 
     Helmut Linssen, Ünal Nas tarafından 1975 yılında kurulan Elan ekmek fabrikasının 100 kişiye istihdam imkanı sağladığını, her gün yaklaşık 50 bin ekmek üreterek Hollanda ve Danimarka'ya da dağıtım yaptığını, fabrikanın müşterilerinin yüzde 15'inin Alman olduğunu ve bu fabrikanın Türk girişimcilere örnek teşkil ettiğini söyledi. Toplantının organizasyonunu üstlenen Türkiye Araştırmalar Merkezi TAM Vakfı Başkanı Faruk Şen de, Kuzey Ren Vestfalya eyaletinde yaklaşık 638 bin Türk vatandaşının yaşadığını, Almanya genelinde bu sayının 1 milyon 912 bine ulaştığını belirtti. 
     Şen, bu sayının Alman vatandaşlığına geçen Türkler ile birlikte 2 milyon 600 bini aştığını ve bu insanların artık ticarette büyük işlere imza attıklarını kaydetti. 
     Komisyon üyeleri toplantıdan sonra Elan ekmek fabrikasını gezerek üretim hakkında bilgi aldılar. 
     
</TEXT>
</DOC>
