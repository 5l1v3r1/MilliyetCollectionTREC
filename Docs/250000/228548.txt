<DOC>
<DOCNO> 228548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/spor/ygeven.html </URL>
<DATE> 2004/04/05/ </DATE>
<TIME>  </TIME>
<AUTHOR> Nihat GEVEN  </AUTHOR>
<HEADLINE>
Sadece üç puan hepsi o kadar... 
</HEADLINE>
<TEXT>

   
   Bursaspor zor maça üç golle nokta koydu, Adanaspor galibiyet hasretini, rakibini 5 Ocak Stadı'nda konuk etmesine rağmen yine gideremedi. Gerçi ev sahibinin alacağı üç puan ligdeki kaderini etkilemeyecekti ama, bu galibiyet kardeş kulübü İstanbulspor'a kısmen de olsa rahat nefes alma imkanı verecekti. 
   Adanaspor, ikinci lige dönerken, beraberinde Bursaspor'u da yanına alabilecek miydi Karşılaşmadan önce bu soru, dolayısıyla oyuna da bir başka açıdan yorum olarak ağırlığını koydu. 
   Sonuçta, Bursaspor'un Adanaspor'a refakat etme düşüncesi taşımadığına tanık oldum. Tek hedefleri vardı, o da üç puanla evine dönmekti. Oyuna yansıyışıyla da gördük ki, Bursaspor bu hedefine de adeta kilitlenmişti. Milan Osterc, Okan ve Sertan'ın ileri uçlara monte edilişi, savunma anlayışını da mümkün olduğu kadar kalesinden uzakta düşünmesi, konuk ekibin ne denli üç puana şartlandığının da bir göstergesiydi. 
   Hedefe yönelik böylesine akılcı uygulamanın yanı sıra, özellikle savunmaya dönük az hatayı yeğlemesi, Yeşil - Beyazlılar için farklı galibiyeti hazırlayan bir başka etkendi. 
   Adanaspor ise direnmenin ötesine gidemedi. Karşılaşmanın büyük bölümünü kendi yarı sahasında kabul etmek zorunda bırakılan Adanaspor'da üç gole karşın kaleci Serkan'ın dışında varlığını hissettiren ikinci bir kişi yoktu. Nitekim, koca doksan dakikaya Adanaspor'un ancak bir pozisyon sığdırdığını gözledik. O da, Ümit Ozan'ın ayağından çıkardığı topun direkten dönmesiydi. Notlarımızda ayrıca Güngör'ün kırmızı kartı ve Adanaspor'un son 10 dakikayı on kişiyle tamamlaması vardı. 
   Ancak şunu da belirtmeden geçmeyelim Bursaspor'u çok önemli maçlar bekliyor. Adanaspor galibiyeti umut kapısını araladı hepsi o kadar... 
   
      
   
</TEXT>
</DOC>
