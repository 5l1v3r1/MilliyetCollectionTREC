<DOC>
<DOCNO> 244681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sondun22.html </URL>
<DATE> 2004/06/02/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Putin, NATO zirvesine katılmayabilir... 
</HEADLINE>
<TEXT>

     NATO diplomatik kaynakları, Rusya Devlet Başkanı Vladimir Putin'in, 28-29 Haziran'da İstanbul'da yapılacak NATO zirvesine katılmayacağının kesinleştiğini ileri sürüyorlar. 
     Rusya'nın zirvede, Dışişleri Bakanı Sergey Lavrov tarafından temsil edileceği belirtiliyor. 
     NATO sözcüsü James Appathurai, Putin'in İstanbul zirvesine katılımı konusunda Moskova'dan henüz resmi bir yanıt alınmadığını söyledi. 
     İstanbul zirvesinin taslak programında, NATO Rusya Ortak Konseyi'nin devlet ve hükümet başkanları düzeyinde yapılması öngörülüyor. 
     NATO Genel Sekreteri Jaap de Hoop Scheffer, geçen ay yaptığı açıklamalarda, Rusya Devlet Başkanı Putin'in zirveye davet edildiğini ve geleceğini umduğunu söylemişti. 
     NATO yetkilileri, İstanbul zirvesinde NATO Rusya Ortak Konseyi'nin toplanacağını, Putin'in gelmemesi halinde bu toplantının dışişleri bakanları düzeyinde yapılacağını bildirdiler. 
     İttifak bünyesinde güvenilir kaynaklar, Vladimir Putin'in gönderdiği ''sinyallerden'' İstanbul'a gelmeyeceğinin anlaşıldığını, ancak bunun kesinleşmediğini, ''son dakika gelişmeleri'' olabileceğini ifade ediyorlar. 
     Rusya, NATO'nun genişlemesinden ve İttifak'ın bu genişlemenin hemen ardından Baltık ülkelerinin hava sahasını korumaya başlaması konusundaki rahatsızlığını yansıtıyor. 
     İstanbul zirvesinde, İttifak'a yeni üye olan 7 ülkenin Estonya, Letonya, Litvanya, Slovakya, Slovenya, Bulgaristan ve Romanya devlet ve hükümet başkanları ilk defa hazır bulunacak ve zirvede ''genişleme teması'' da işlenecek. 
     
</TEXT>
</DOC>
