<DOC>
<DOCNO> 231313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/soneko51.html </URL>
<DATE> 2004/04/14/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Fransa'nın gazlı içeceği "Orangina" Türkiye'de... 
</HEADLINE>
<TEXT>

     Fransa'nın portakallı gazlı içeceği ''Orangina'' Türkiye'de alkolsüz içecek pazarına giriyor. 
     Fransız COFININ Grubu Başkanı Jean-Pierre Bansard, ürünleriyle Türkiye'deki portakallı gazlı içecek pazarının yüzde 5'ini hedeflediklerini bildirdi. 
     Orangina'nın tanıtımı amacıyla Çırağan Sarayı'nda düzenlenen basın toplantısında konuşan Bansard, Türkiye'nin 70 milyonluk genç nüfuslu, dinamik, geleceği olan ve dışa açık bir ülke olduğunu, bu nedenle Türkiye pazarına girmeye karar verdiklerini söyledi. 
     Kendi eşi ile kuzeninin eşinin Türk olduğunu ifade eden Bansard, bu nedenle yakından tanıdığı Türkiye pazarına girme kararı aldıklarını anlattı. 
     Türkiye'nin Fransa'da yeterince tanınmadığını dile getiren Bansard, kurulan ticari ilişkinin Türkiye'nin ülkesinde tanıtılmasına katkısı olacağına inandığını söyledi. Bansard, ''Benim gönlümde yatan, Türkiye'nin AB'ye girmesi... Bunun için de elimden geleni yapacağım. Fransa'da benim gibi düşünen çok kişi var. Sanıyorum zamanla her şey yoluna girecek'' diye konuştu. 
     Soruları da yanıtlayan Bansard, ''Türkiye'deki portakallı gazlı içecek pazarının yüzde 5'ini hedefliyoruz. 2-3 yıl içinde 20-25 milyon Euro ciroyu yakalayacağımızı tahmin ediyoruz'' dedi. 
     Bansard, Türkiye pazarına girmek için şu ana kadar 2 milyon Euro yatırım yaptıklarını belirterek, ''Ürünün sadece konsantresi Fransa'dan gelecek, diğer hammaddeler, üretim ve şişeleme Türkiye'den sağlanacak'' diye konuştu. 
     COFININ'in ortağı CIBLE Grubu Başkanı Evelyn Renaud ise Türkiye'de de bulunan Holiday Inn otelleriyle ortaklıkları olduğunu, Continental ile Carrefour firmalarıyla tanınan Promodeks şirketiyle de işbirliklerinin bulunduğunu vurguladı. 
     
     ''TÜRKİYE MERKEZ PLATFORM OLACAK'' 
     Orangina'yı Türk pazarına sunması amacıyla FOBEDIS adlı bir şirket kurduklarını, ürünü Türkiye'de Frigopak şirketinin üreteceğini, Şişecam'ın da cam şişesini sağlayacağını anlatan Renaud, Türkiye'yi merkez platform olarak gördüklerini ve buradan Yunanistan, Hırvatistan, Mısır, İran, Bulgaristan, Romanya gibi ülkelere dağıtım yapmayı düşündüklerini bildirdi. 
     Türkler ve Fransızlar'ın laiklik gibi ortak değerleri bulunduğunu vurgulayan Renaud, bunun, Türkiye'yi merkez olarak seçmelerinin nedenlerinden biri olduğunu sözlerine ekledi. 
     FOBEDIS Grubu Başkanı ve Jean-Pierre Bansard'ın kuzeninin eşi Zeynep Bansard da, ürün pazara girmeden Türkiye'de 450 kullanıcıya denettirildiğini, şişesi portakal görünümü ve dokusunda olan, içinde portakal suyu ve parçaları bulunan ürünün genel beğeni oranının yüzde 87, lezzet beğeni oranının ise yüzde 86 düzeyinde olduğunu söyledi. 
     
     MAYIS AYINDA RAFLARDA 
     Bansard, Orangina'nın Mayıs ayında, 25 santilitre cam şişe ile 33 santilitre ve 1 litrelik pet şişelerde piyasaya sunulacağını, 25 santilitrelik şişenin 880-900 bin TL, 33 santilitrelik şişenin 950 bin TL, 1 litrelik şişenin ise 1 milyon 250 bin liralık fiyatla satılmasını düşündüklerini ifade etti. 
     Cezayir'de yaklaşık 70 yıl önce Leon Beton tarafından üretilmeye başlanan Orangina, 1951 yılında Marsilya'ya taşındı. Çeşitli ortaklık anlaşmalarıyla büyüyen firma, 70 ülkede tüketiliyor. 22 üretim tesisinde üretilen ve yılda yaklaşık 1 milyar şişe satılan Orangina'nın gazlı içecek sektöründe dünyanın 3. büyük markası olduğu belirtildi. 
     
</TEXT>
</DOC>
