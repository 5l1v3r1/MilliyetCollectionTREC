<DOC>
<DOCNO> 204200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sonspo11.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartkolik Serhat, Fatih tövbe etti... 
</HEADLINE>
<TEXT>

     Birinci Süper Futbol Ligi'nde ilk yarıyı toplam 41 kart görerek tamamlayan Fenerbahçe'nin, 7 maçta da cezalı oyuncusu vardı. 
     Sarı-lacivertliler, ligde yaptıkları 16 maçta 38 sarı 3 de kırmızı kart gördüler. Futbolcular 2.5 kart ortalamasıyla mücadele etti. 
     Ligde yaptığı 16 maçın 7'sinde cezalı oyuncusu bulunan sarı-lacivertlilerin, cezalı oyuncularının yokluğunda büyük bir sorun yaşamadığı gözlendi. 
     6 sarı kartı bulunan Serhat, en çok kart gören futbolcu olurken, Serhat'ı 5 sarı kartla Selçuk takip etti. 
     
     FATİH, ''TÖVBE ETTİ'' 
     Fenerbahçe'de geçen sezon oynadığı maçlarda oldukça agresif bir görüntü sergileyen Fatih Akyel, bu sezon adeta kart görmeye tövbe etti. 
     Birinci Süper Lig'in ilk üç haftasında, geçen sezondan kalan cezasını tamamlayan Fatih, bu sezon ilk yarıyı kart görmeden tamamladı. Fatih, 2002-2003 sezonunda cezası nedeniyle 9 maçta takımını yalnız bırakmıştı. 
     
</TEXT>
</DOC>
