<DOC>
<DOCNO> 247407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sontur13.html </URL>
<DATE> 2004/06/12/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Irak'ta kaçırılan Türkler serbest bırakıldı... 
</HEADLINE>
<TEXT>

     Irak'ın Felluce kentinde kaçırılan 7 Türk'ün serbest bırakıldığı bildirildi. 
     Serbest kalan 7 Türk'ün çalıştığı ve Musul'da faaliyet gösteren SERKA İnşaat Şirketi'nin Yönetim Kurulu Başkanı Serdar Adalı, A.A muhabirine yaptığı açıklamada, ''Arkadaşlarımız, saat 10.30'da serbest bırakıldılar'' dedi. 
     Adalı, serbest bırakılan Türkler'in şirket yetkilileri tarafından Felluce'den alındığını ve Musul'a doğru yola çıktıklarını söyledi. 
     Kafilenin saat 17.00'de Musul'daki merkezlerine ulaşmasını beklediklerini anlatan Adalı, bu saatten itibaren de daha ayrıntılı bilgiye sahip olacağını kaydetti. 
     Kaynaklar, rehinelerin serbest bırakılmasında bizzat Dışişleri Bakanı ve Başbakan Yardımcısı Abdullah Gül'ün, Türkiye'nin Bağdat Büyükelçiliği'nin ve Dışişleri Bakanlığı'nın ilgili birimlerinin çabalarının büyük rol oynadığını belirttiler. 
     Aileler sevince boğuldu .. 
     Irak'ın Felluce kentinde kaçırılan Türklerin serbest bırakılması, Adana ve Mersin'deki ailelerini sevindirdi. 
     Adana'nın Karaisalı İlçesi'ne bağlı Pirili Köyü'nde yaşayan Nazmiye Ekinci, Adana'da faaliyet gösteren Serka İnşaat Şirketi aracılığıyla Irak'a lastik tamircisi olarak giden eşi Hayri Ekinci'nin serbest bırakıldığı haberleri üzerine çok sevindiklerini söyledi. 
     Ekinci, ''Kızım, yarın lise sınavına girecek. Onun için büyük moral oldu. Bir an önce gelmesini bekliyoruz'' dedi. 
     Salbaş Beldesi'nde yaşayan, TIR şoförü Mehmet Karakaya'nın eşi Nilüfer Karakaya ise haberi televizyondan duyduklarını ve ailece çok sevindiklerini ifade etti. 
     Karakaya, bir daha eşinin Irak'a gitmesini istemediğini belirterek, ''Söyleyecek çok fazla bir şey yok. Bir an önce ona kavuşmak istiyorum. Bundan sonra bizi bırakıp gitmesine izin vermem'' diye konuştu. 
     Merkez İlçe Seyhan'da yaşayan TIR şoförü Ali Cesur'un eşi Ayşe Cesur, gelen haberlerin ardından evlerinin yakınlarıyla dolduğunu belirtti. 
     Eşinin serbest bırakıldığına hala inanamadıklarını söyleyen Ayşe Cesur, ''Henüz şirket veya hükümet yetkililerinden bizi arayan olmadı. Televizyondan izlediklerimizle yetiniyoruz. Eşimin sesini duymadan serbest bırakıldığına inanamıyorum'' dedi. 
     Serka İnşaat Şirketi'nde idare amiri olarak çalışan Tarkan Arıkoğlu'nun annesi Raziye Arıkan ise hiçbir zaman umutlarını kaybetmediklerini belirterek, ''Serbest bırakılacağını biliyorduk. Emeği geçen herkese çok teşekkür ediyorum'' dedi. 
     Bu arada, Mersin'in Silifke İlçesi'nde ikamet eden elektrikçi Özkan Karataş'ın ailesi de büyük sevinç yaşıyor. Özkan Karataş'ın annesi Mehmet ve annesi Halime Karataş, çocuklarının serbest bırakıldığını televizyondan öğrendiklerini söylediler. 
     Mehmet Karataş, ''Oğlum maddi sıkıntı çektiğimiz için Irak'a çalışmaya gitmişti. Yeniden çalışmak için Irak'a gitmesine taraftar değiliz ama yine de kendisi bilir'' diye konuştu. 
     

     
</TEXT>
</DOC>
