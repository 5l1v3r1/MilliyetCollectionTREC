<DOC>
<DOCNO> 220124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sontur38.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer,öğrenci kredi ve burslarına ilişkin kanunu onayladı 
</HEADLINE>
<TEXT>

     Cumhurbaşkanı Ahmet Necdet Sezer, 5102 sayılı ''Yüksek Öğrenim Öğrencilerine Burs, Kredi Verilmesine İlişkin Kanun''u onayladı. 
     Cumhurbaşkanlığı Basın Merkezi'nden yapılan açıklamaya göre, kanun yayımlanmak üzere Başbakanlığa gönderildi. 
     Cumhurbaşkanı'nca onaylanan kanuna göre, kamu kurum ve kuruluşları ile bunların ortaklıklarının bulunduğu ilgili kuruluşları belediyeler hariç yüksek öğrenim öğrencilerine, burs, kredi ve nakdi yardım adı altında herhangi bir ödeme yapamayacak. Bu kurumlar, ilgili mevzuatları gereği burs, kredi verilmesini öngördükleri yüksek öğrenim öğrencilerini Yüksek Öğrenim Kredi ve Yurtlar Kurumu'na bildirecek. 
     Kanunun yürürlüğe girmesinden sonra belediyeler tarafından yükseköğrenim öğrencilerine burs, kredi verilmesi veya nakdi yardım yapılması durumunda yapılan yardımların türü, miktarı ve kaç öğrenciye ne kadar süre için verildiğine ilişkin bilgiler, üçer aylık dönemler itibariyle Yüksek Öğrenim Kredi ve Yurtlar Kurumu'na sunulacak. 
     Yüksek Öğrenim Kredi ve Yurtlar Kurumu'nca verilecek burs-kredi taahhüt senetlerinin noterde tanzim ve tasdik edilmesine ilişkin iş ve işlemler, vergi, resim ve harca tabi olmayacak. Yüksek Öğrenim Kredi ve Yurtlar Kurumu'nca verilen burs-kredi ve nakdi yardımlar haczedilemeyecek. 
     Kanuna göre, kamu kurum ve kuruluşları tarafından yasanın yayımı tarihinden önce burs, kredi ve nakdi yardım alan öğrencilere ilişkin bilgiler, bu kanunun yayımı tarihinden itibaren en geç 60 gün içerisinde Yüksek Öğrenim Kredi ve Yurtlar Kurumu'na bildirilecek. 
     Kanunun yayımı tarihinden önce belediyeler tarafından burs, kredi veya nakdi yardım yapılmakta olan öğrencilere ilişkin bilgiler de 30 gün içinde Yüksek Öğrenim Kredi ve Yurtlar Kurumu'na iletilecek. 
     Bu arada Yükseköğrenim Kredi ve Yurtlar Kurumu'nda çalışan devlet memurlarına, kurumun bütçe dışı gelirlerinin yüzde 16'sı ek ödenek olarak verilecek. Bu durumda, Kurum'da çalışan devlet memurları 175-200 milyon lira arasında ek ödenek alacaklar. 
     
</TEXT>
</DOC>
