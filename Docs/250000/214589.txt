<DOC>
<DOCNO> 214589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sontur44.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa Valiliği'nden soğuk hava ve kar uyarısı... 
</HEADLINE>
<TEXT>

     Bursa Valiliği, yarından itibaren etkili olması beklenen soğuk ve yağışlı hava nedeniyle ilgili kamu kuruluşları ve vatandaşlardan gerekli tedbirleri almasını istedi. 
     Bursa Valisi Oğuz Kağan Köksal, yaptığı yazılı açıklamada, meteorolojiden alınan bilgilere göre, hava sıcaklığının yarından itibaren 10-12 derece azalacağını ve yağışların poyrazla birlikte kar ve tipi şeklinde olacağını belirterek, ilgili kuruluşların görev alanlarıyla ilgili tedbirleri gözden geçireceğini ifade etti. Köksal, karayolu ve köy yolu ulaşımını aksamaması için Karayolları 14. Bölge Müdürlüğü ve Köy Hizmetleri İl Müdürlüğü'nün araç ve personel planlaması yapacağını, Orman ve DSİ Bölge müdürlüklerinin de kar mücadelesine yönelik iş makinalarını Karayolları'nın koordinasyonuna vereceğini kaydetti. 
     Büyükşehir Belediyesi ve merkez ilçe belediyelerinin kentiçi trafiğinde sorun yaşanmamasına yönelik araç-gereç ve tuzlama ekiplerini planlayacağını anlatan Köksal, trafik hizmetlerinin aksatılmadan yürütülmesi için emniyet ve jandarma birimlerinin tedbir alacağını, 112 Acil Sağlık Ekibi hizmetlerinin de aksamamasına özen gösterileceğini vurguladı. 
     Köksal, Telekom, TEDAŞ, BUSKİ ve Bursagaz'ın, telefon, elektrik, su ve kanalizasyon ile doğalgaz ekiplerinin sayısını artıracağını kaydederek, Sivil Savunma Arama ve Kurtarma Birlik Müdürlüğü'nün görevli sayısını takviye edeceğini belirtti. Mudanya ve Gemlik kaymakamlıklarının deniz ulaşımı ve balıkçılara yönelik gerekli uyarıları yapacağını dile getiren Köksal, ihtiyaç duyan vatandaşlar için Kültürpark'taki Barınma Evi ile Kadın Sığınma Evi'nde gerekli hazırlıkların yapılacağını ifade etti. 
     Vali Köksal, vatandaşları ise araçlarıyla trafiğe çıkmaları durumunda, trafik kuralları ile görevlilerin uyarı ve ikazlarına uymaları, araçlarda zincir, takoz ve çekme halatı bulundurmaları konusunda uyardı. 
     
</TEXT>
</DOC>
