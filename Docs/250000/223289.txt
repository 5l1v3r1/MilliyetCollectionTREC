<DOC>
<DOCNO> 223289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/guncel/gun03.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye'de 1 günde 17 Kürt öldürüldü 
</HEADLINE>
<TEXT>

      NAMIK DURUKAN DHA 
   
   Türkiye sınırındaki Kamışli ilçesinde cuma günü futbol maçında başlayan Arap-Kürt çatışması sürüyor. Binlerce kişinin gözaltına alındığı olaylarda son 24 saatte 17 Kürt'ün öldürüldüğü belirtildi. Halep'in Eşrefiye ve Şeyh Maksut semtlerinde Kürtlerle güvenlik güçlerinin desteğindeki Araplar arasındaki çatışmada 9, Afrin'de 6, Serekaniya'da da 2 Kürt'ün öldüğü kaydedildi. Kamışli'de sokağa çıkma yasağı sürüyor. 
   
   Lojmanlara 2 kurşun 
   16 yaşındaki bir kıza 4 askerin tecavüz ettiği iddiası gerginliği tırmandırırken, devriye gezen askerlere evlerden taş atıldı. Evlere operasyonlar düzenlendi. Şanlıurfa'nın Ceylanpınar ilçesi karşısındaki Resulayn'daki çatışmalarda da 2 kurşun Devlet Demir Yolları lojmanlarına isabet etti. Suriye'den Türkiye'ye dönen bir yetkili, Müslüman ve Hıristiyan din adamlarının cemaate, 'dış mihraklara karşı uyanık olun' çağrısı yaptıklarını söyledi. Suriyeli yetkililer, Washington'u suçladı. Irak Kürdistan Yurtseverler Birliği'yle IKDP bağı olan bazı kişilerin gösterilerde ABD bayrakları açtıkları belirtildi. 
   
   
   
</TEXT>
</DOC>
