<DOC>
<DOCNO> 227084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/yasam/yas01.html </URL>
<DATE> 2004/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hızıyla değil ama azmiyle alkış aldı 
</HEADLINE>
<TEXT>

   Bir kazada iki bacağını da kaybeden Formula 1 pilotu Zanardi, katıldığı yarışlarda 10. olsa da, övgü topladı 
      DIŞ HABERLER SERVİSİ 
   
   Formula 1 dünyasının birkaç yıl öncesine kadar en önemli pilotlarından olan İtalyan Alex Zanardi, biraz 'buruk' da olsa, geçtiğimiz pazar günü yeniden doğdu. 
   Zanardi, 2.5 yıl önce iki bacağını birden kaybetmesine neden olan kazanın ardından, yeniden pistlere döndü. İtalya'nın Monza pistinde düzenlenen 2004 FIA Avrupa 'Touring Car' Şampiyonası'nın ilk ayağında özel yapım bir araba ile yarışan Zanardi, kötü bir başlangıç yapmasına rağmen azmiyle övgü topladı. İlk yarışta 9. gelebilen 37 yaşındaki Zanardi, ikinci yarışı da birincinin 22.7 saniye gerisinde, 10. tamamladı. 
   
   Hayattan kopmadı 
   Zanardi, Almanya'da 15 Eylül 2001'deki Formula 1 yarışında feci bir kaza yaşamış ve bacaklarını kaybetmişti. 
   Korkunç kazaya rağmen yaşamdan asla kopmayan Zanardi, uzun süren tedavi sonrası protez bacaklarla adım atsa da, yarış heyecanı hiç dinmedi. Bu azmi gören BMW firması, Zanardi için özel donanımlı bir yarış otomobili yaptı. Ve Zanardi, direksiyonuna oturduğu BMW ile 'Ben daha bitmedim' mesajı verdi. 
   
   
</TEXT>
</DOC>
