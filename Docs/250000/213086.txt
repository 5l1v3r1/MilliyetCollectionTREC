<DOC>
<DOCNO> 213086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/soneko15.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Nema ödemesi Mart'ta 
</HEADLINE>
<TEXT>

     Kamuoyunda ''Zorunlu Tasarruf Hesabı'' olarak bilinen hesabın tasfiyesine ilişkin geçen yıl çıkarılan yasa uyarınca, tasifiyeye yönelik ilk nema ödemesinin Mart ayında yapılması bekleniyor. 
     Tasfiye yasası uyarınca, geçen yıl Nisan ayında 1.25 katrilyon lira ana para ödemesi yapılan hesaptan, bu yıl Mart'ta da toplam 1.4 katrilyon lira nema taksidi ödenmesi öngörülüyor. Ödemelerin yapılacağı Ziraat Bankası'nın yetkilileri, ödemelere ilişkin bütün hazırlıkların tamamlandığını, Hazine'nin parayı aktarmasıyla ödemelere başlanabileceğini söylediler. 
     Zorunlu tasarruf hesabından, bu yıl, Haziran, Eylül ve Aralık aylarında olmak üzere 3 nema ödemesi daha yapılacak. 2005 yılında Mart, Haziran, Eylül ve Aralık, 2006 yılının Mart ve Haziran aylarında yapılacak ödemelerden sonra, hesap tasfiye edilmiş olacak. 
     Hesapta bulunan nemalar, her ay tüketici fiyatları endeksindeki TÜFE değişim oranında ve ilave olarak yıllık yüzde 5 faiz ile değerlendiriliyor. Ödemeler ile bunlara ilişkin düzenlemelerden hiçbir vergi ve kesinti yapılmıyor. 
     Yasa uyarınca, Hazine Müsteşarlığı'nın bağlı olduğu bakan, ödeme tarihlerini bir ay önce veya bir ay sonra olarak belirleyebiliyor. 
     Emeklilik veya ölüm halinde taksitlendirme devam etmiyor ve ilgililere veya kanuni mirasçılarına kalan tutar defaten ödeniyor. 
     Nisan 1988'de yürürlüğe giren zorunlu tasarruf hesabı, işsizlik sigortasının uygulamaya konulmasıyla 1 Haziran 2000'de durdurulmuştu. Ziraat Bankası'nda yaklaşık 15 milyon tasarrufu teşvik hesabı açılmasına karşın, daha sonra yapılan incelemelerde, mükerrer olduğu belirlenen 2.4 milyon hesap kapatılmıştı. 
     
     HESAPTAKİ PARA MİKTARI... 

     2000 yılında ana para kesintisi durdurulan hesapta, 28 Nisan 2003 itibariyle anapara ve nema geliri olarak, toplam 16 katrilyon 180.2 trilyon lira birikmişti. Bunun 1 katrilyon 698.5 trilyon lirasını anapara, 14 katrilyon 481.7 trilyon lirasını nema geliri oluşturuyordu. 
     Hesaba giren paradan 3 katrilyon 661.1 trilyon lirası, anapara, şahıs kesintisi ve nema olarak hak sahiplerine ödenirken, 9 trilyon lira ilgili kurumlara iade edildi. Ziraat Bankası'na da 17 trilyon lira yatırım harcaması ve komisyon olarak verildi. 
     Zorunlu tasarruf uygulamasının yürürlüğe girdiği Nisan 1988'den 28 Nisan 2003'e kadar, fondaki kümülatif nema oranı ise yüzde 964.35'e ulaşmıştı. 
     Hesaptan, geçen yıl Nisan-Mayıs aylarında, 5 milyon kişiye 1.25 katrilyon liraya yakın anapara ödemesi yapılırken, bu yıl Mart'ta yapılacak nema taksidi ödemesinin 1.4 katrilyon lirayı bulması bekleniyor. Bu durumda, hak sahipleri, aldıkları anaparanın yaklaşık yüzde 10-12 fazlası kadar nema alabilecek. 
     
</TEXT>
</DOC>
