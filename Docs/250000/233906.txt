<DOC>
<DOCNO> 233906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonspo24.html </URL>
<DATE> 2004/04/22/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Malatyaspor Gelecek sezon için 10 futbolcu ile görüşüyoruz... 
</HEADLINE>
<TEXT>

     Malatyaspor Kulübü Başkanı Hikmet Tanrıverdi, gelecek sezon için 10 futbolcu ile görüştüklerini söyledi. 
     Tanrıverdi, yaptığı açıklamada, önümüzdeki sezon için Malatyaspor'un kadrosunu daha geniş tutmak istediklerini, bunun için genç futbolcularla takviye yapacaklarını belirtti. 
     Çoğunluğu İkinci Futbol Ligi A Kategorisi'ndeki takımlardan olmak üzere 10 futbolcuyla görüştüklerini anlatan Tanrıverdi, bunlardan 2'si ile prensipte anlaştıklarını, liglerin devam etmesi nedeniyle şimdilik isim açıklamayı uygun görmediklerini kaydetti. 
     Tanrıverdi, yarın oynayacakları Galatasaray maçına da çok iyi hazırlandıklarını ifade ederek, ''Galatasaray'ı yenmeyi hedefliyoruz. Bu maçtan alacağımız galibiyetle üst sıralara tırmanışı sürdüreceğiz. Galatasaray maçından önce futbolcuların prim alacakları ödenecek'' dedi. 
     
</TEXT>
</DOC>
