<DOC>
<DOCNO> 245869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/siyaset/axsiy01.html </URL>
<DATE> 2004/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bizleri birleştiren değerler daha fazla 
</HEADLINE>
<TEXT>


Yunanistan Başbakanı Karamanlis, "İki halk gerginlik dönemlerinde bile ayakta kalan ortak iletişim değerleri oluşturmuştur. Bizleri birleştiren değerler, ayıranlardan çok daha fazla" dedi 

Yorgo Kırbaki Atina 


Yunanistan Başbakanı Kostas Karamanlis, kültür açısından Türkiye'nin AB'de yeri bulunmadığını iddia edenlere sert bir yanıt verdi. Karamanlis, "Yunan, Türk ve Fransız kültürlerinin kendi özellikleri vardır. Avrupa'nın özelliği de geleceklerini birleştirmek amacıyla halkların birbirleriyle konuşmaları ve işbirliği yapmalarıdır" dedi. 
Apoyevmatini gazetesine demeç veren Karamanlis, "Avrupa halkları özelliklerini yitirmeden yeni bir Avrupa kimliği oluşturmak istemektedir. Bu yolda da farklılıklar engel değil zenginliktir" ifadesini kullandı. Aynı zamanda Kültür Bakanı da olan Karamanlis, Türk ve Yunan müzikleri arasındaki benzerlikleri de vurguladı. Müziğin evrensel bir dil olduğunu kaydeden Karamanlis, Türklerle Yunanlıların çok uzun yıllar birlikte yaşamaları nedeniyle, müzikle aralarında özel bir iletişim kurduklarını belirtti. 
Karamanlis "Türk ve Yunan müzikleri arasındaki büyük benzerlikler, iki halk arasındaki derin bağları da hatırlatıyor. İki halk gerginlik, güvensizlik ve kötü rekabet dönemlerinde bile ayakta kalan ortak iletişim değerleri oluşturmuşlardır" diye konuştu. 

Yeni sayfa açmak için 
Türklerle Yunanlıları birleştiren değerlerin, iki halkı düne kadar ayıran şeylerden çok daha fazla olduğunu vurgulayan Karamanlis, "Ege'nin iki yakasında dostluğa inanan, iyi komşu olarak birlikte var olmak isteyen insanlar yaşıyor. Yeni bir sayfa açmamız için müzik, sanat ve kültür güçlü köprülerdir" dedi. 

Erdoğan'ın selamını iletti 

Avusturya'nın Krems kentinde yapılan "Wachau Avrupa Forumu"nun kapanış toplantısına katılan Karamanlis, "Ülkemin Türkiye'nin AB yolunda kaydettiği gelişmelere verdiği desteğini tekrarlamak isterim. Avrupalı bir Türkiye herkesin çıkarınadır, herkesin avantajınadır" dedi. Türkiye'nin AB yolundaki ilerleme hızını kendisinin belirleyeceğini ifade eden Karamanlis, toplantıya katılan AKP İstanbul Milletvekili ve Başbakan Recep Tayyip Erdoğan'ın Dış İlişkiler Danışmanı Egemen Bağış'la da görüştü. Bağış Karamanlis'e, Erdoğan'ın selamlarını iletti. 


</TEXT>
</DOC>
