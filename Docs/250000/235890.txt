<DOC>
<DOCNO> 235890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonsiy05.html </URL>
<DATE> 2004/04/29/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
DYP'den Kıbrıs tepkisi Cahil cesareti ile kumar oynandı 
</HEADLINE>
<TEXT>

     DYP Genel Başkan Yardımcısı Nüzhet Kandemir, iktidarın Kıbrıs politikasını "cahil cesareti ile oynanan kumar"a benzetti. 
     "Kıbrıs'ta oynanan kumar sonucu yeni bir durum oluştu" diyen Kandemir, referandum sonrasına ilişkin yaptığı değerlendirmede "Rumların hırs ve cüreti akıllarının önünde gitmeseydi bugün Ada'da Türk köyleri boşaltılıyor, kanımızı dökerek aldığımız haklarımızdan feragat etmek durumunda kalıyorduk" dedi. 
     AKP'nin Kıbrıs politikasını ve Başbakan Recep Tayyip Erdoğan'ın referandum sonuçlarını "50 yılın diplomatik zaferi" şeklinde değerlendiren sözlerine de isim vermeden göndermede bulunan Kandemir, "Cahil cesareti ile bu büyük kumarı oynamak cüretini gösterenler bugün halkımızın karşısına çıkıp zafer çıklıkları atabilmektedirler" eleştirisinde bulundu. 
     Kandemir, ABD'nin Kıbrıs Türk tarafına vaat ettiklerini AB'nin yapacaklarına endeksleyerek, iç politikada Rum ve Yunan lobisinin baskılarından kurtulmanın çarelerini arar göründüğünü bildiren Kandemir, AB'nin ise zaten vermeyi planladığı 259 milyon Euro'luk "bir sadaka" ile işin içinden sıyrılabilme çabasında olduğunu savundu. 
     
</TEXT>
</DOC>
