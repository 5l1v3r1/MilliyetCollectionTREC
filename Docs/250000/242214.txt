<DOC>
<DOCNO> 242214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sonyas06.html </URL>
<DATE> 2004/05/23/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Dikkat yağış geliyor Kuzey yağmurlu, güney güneşli... 
</HEADLINE>
<TEXT>

     Marmara, Karadeniz ile İç ve Doğu Anadolu'nun kuzeyi önümüzdeki üç gün gökgürültülü ve sağanak yağışlı geçecek. Hava sıcaklıkları ise 25 Mayıs Salı gününden itibaren yurdun kuzey kesimlerinde azalacak. 
     Devlet Meteoroloji İşleri Genel Müdürlüğü'nden alınan bilgiye göre, önümüzdeki üç gün Marmara, Karadeniz ve İç ve Doğu Anadolu'nun kuzey kesimleri Orta Akdeniz üzerinden gelen yağışlı havanın etkisinde kalacak. 
     Buna göre, yarın, Marmara'nın batısı ile Doğu Karadeniz'in iç kesimleri, Doğu Anadolu'nun kuzeydoğusu 25 Mayıs Salı günü Marmara'nın doğusu, Kuzey Ege'nin iç kesimleri, İç Anadolu'nun kuzeybatısı ile Batı ve Orta Karadeniz 26 Mayıs Çarşamba günü Orta ve Doğu Karadeniz, İç Anadolu'nun kuzeydoğusu ile Doğu Anadolu'nun kuzeyi yağışlı geçecek. Yağışlar, sağanak ve gökgürültülü sağanak yağış şeklinde olacak. Yurdun diğer yerlerinde ise genellikle az bulutlu bir hava görülecek. 
     Hava sıcaklıkları ise yarın yurt genelinde artarken, salı günü yurdun kuzey kesimlerinde azalarak mevsim normalleri civarında seyredecek. 

     
</TEXT>
</DOC>
