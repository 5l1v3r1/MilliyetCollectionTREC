<DOC>
<DOCNO> 205352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sondun29.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Corriere Della Sera "Kıbrıs Türk Kesimi'nde dönüm noktası" 
</HEADLINE>
<TEXT>

     İtalya'nın en önemli günlük haber gazetesi Corriere della Sera, KKTC'de hükümeti kurma görevinin Cumhuriyetçi Türk Partisi CTP Genel Başkanı Mehmet Ali Talat'a verilmesini ''dönüm noktası'' olarak niteledi. 
     Gazete, bu gelişmeyle birlikte Kıbrıs'ta Türk ve Rum kesimleri arasındaki birleşmenin giderek yaklaştığını ileri sürdü. 
     ''Kıbrıs Türk kesiminde dönüm noktası. Birleşme şimdi daha yakın'' başlığıyla yayımlanan haberde, KKTC Cumhurbaşkanı Rauf Denktaş'ın aksine Mehmet Ali Talat'ın Annan Planı'na sıcak baktığının altı çizildi. 
     Corriere della Sera, ''Uluslararası camia tarafından tanınmış tek kesim konumundaki Kıbrıs Cumhuriyeti, birleşme konusunda uzlaşma sağlanamasa da 1 Mayıs 2004'te AB'ye tam üye olacak. Ama birleşme ihtimali şimdi daha da yakınlaşmış görünüyor'' diye yazdı. 
     Mehmet Ali Talat'ın, ''Bizim temel hedefimiz, belirlenen takvim doğrultusunda 1 Mayıs'' dediği belirtildi. 
     
</TEXT>
</DOC>
