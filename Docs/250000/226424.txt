<DOC>
<DOCNO> 226424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sonyas04.html </URL>
<DATE> 2004/03/28/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Bahar alerjilerini hafife almayın 
</HEADLINE>
<TEXT>

     Bahar aylarında önemsenmeyen alerjik nezlenin, zamanında tedavi edilmemesi halinde astıma neden olabildiği bildirildi. 
     Uludağ Üniversitesi Tıp Fakültesi Çocuk Alerji Bilim Dalı Başkanı Prof. Dr. Nihat Sapan, kaşıntı, ciltte kızarıklık, nefes almada zorluk, hapşırma, öksürme ve gözlerde yaşarma gibi belirtilerle ortaya çıkan bahar alerjilerinin özellikle mart-mayıs aylarında görüldüğünü söyledi. 
     Türkiye'de erişkin nüfus arasında bahar alerjilerinin yaygın olduğunu, ''saman nezlesi'' olarak da adlandırılan bu hastalığın görülme sıklığının yüzde 15-20, alerjik astımın görülme sıklığının ise yüzde 5-7 olduğunu anlatan Sapan, önceleri daha çok 20-40 yaş arasında görülen bahar alerjisinin son yıllarda 10-14 yaşlarında görülmeye başlandığını kaydetti. 
     Sapan, alerjik nezleye yol açan polenlerin, ilkbahar aylarında günün her saatinde havada yoğun olarak bulunduğunu belirterek, bu hücrelerin, havada bulundukları sırada duyarlı kişilerin solunum yollarına ulaştıklarını ve alerjik belirtilerin başlamasına neden olduklarını ifade etti. 
     Bahar alerjisinin belirtilerinin bazı insanlarda hafif sayılacak nitelikteyken, bazı kişilerde öksürük ve nefes darlığı gibi, astım şeklinde ortaya çıktığını vurgulan Sapan, hastalığın, alerjik astıma dönüşme riskinin de oldukça yüksek olduğuna dikkat çeken Sapan, şunları söyledi 
     ''İnsanlar güneş açınca ısınan, kaybolunca soğuyan bahar aylarında hastalanınca üşüttüklerini sanıyorlar, alerjiler gözden kaçıyor. Oysa bu bir alerjisi belirtisi olabilir. Toplumda genellikle sadece ağır belirtiler olduğunda sağlık kuruluşuna başvurmak gibi bir alışkanlık var. Bahar aylarında önemsenmeyen alerjik nezle, basit bir rahatsızlık gibi algılanıp tedavi edilmediği takdirde astıma neden olabiliyor.'' Sapan, tedavide temel kuralın, alerji yaratan maddelerden uzak durmak olduğunun altını çizerek, bunun için de öncelikle alerjiye neden olan maddelerin belirlenmesi, bunun için alerji testleri yaptırmak gerektiğini vurgulayarak, şu uyarılarda bulundu 
     ''Uygun ilaç ve aşıların kullanılması ile hastanın şikayetleri o yıl için baskı altında tutulabilir. Polen alerjisi olan kişilerin, bahar mevsiminde zorunlu olmadıkça dışarı çıkmamaları ve kırsal alanlarda bulunmamaları gerekir. Bu kişilerin gündüz pencerelerini açmayıp onun yerine klima kullanmaları, rahat edebilmeleri için önemlidir. Pencereler açık olmak zorunda ise filtre kullanılması, dışarıdan eve girildiğinde elbiselerin değiştirilip duş alınması da şikayetlerin azalmasında faydalı olacaktır. Aşırı alerjisi olan kişiler ise dışarıya çıktıklarında mutlaka maske kullanmalılar.'' 
     
</TEXT>
</DOC>
