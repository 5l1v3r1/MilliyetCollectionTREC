<DOC>
<DOCNO> 218534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/soneko21.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye ile Tarım ve Köyişleri Bakanlığı'nın tebliği... 
</HEADLINE>
<TEXT>

     Tarım ve Köyişleri Bakanlığı'na Tahsisli Olan Bazı Yerler ile Hazineye Ait tarım Arazilerinin Müteşebbislere Tahsisinde ve Değerlendirilmesinde Uygulanacak Esas ve Usullere İlişkin Tebliğde Değişiklik Yapılmasına Dair Tebliğ, Resmi Gazete'de yayımlandı. 
     Maliye Bakanlığı ile Tarım ve Köyişleri Bakanlığı'nın konuya ilişkin tebliği kapsamında, şu değişiklikler yapıldı 
     -Hazinenin özel mülkiyetinde veya devletin hüküm ve tasarrufu altında bulunan yerlerdeki Tarım ve Köyişleri Bakanlığı'na tahsisli veya başka bir kamu kuruluşuna tahsisli olduğu halde fiilen Tarım ve Köyişleri Bakanlığı'nın kullanımında bulunan araziler, üretme istasyonları, üretim laboratuvarları, araştırma enstitüleri ve su ürünü üretim sahaları ile tahsisli olmayan ancak, Maliye Bakanlığı ve Tarım ve Köyişleri Bakanlığı'nca uygun görülecek tarım arazilerinin kalkınma planlarının hedef ve ilkelerine uygun, projeye dayalı olarak yapılacak tarımsal yatırımlara tahsisleri ve değerlendirilmesi bu tebliğ esasına göre yapılır. 
     -Diğer kamu kuruluşlarına tahsisli olup, Tarım ve Köyişleri Bakanlığı'nca kullanılan taşınmazların ayrıca tahsisi yapılmaz. 
     -Müteşebbis tarafından, kiralamaya veya irtifak hakkına konu taşınmazın üzerinde gerçekleştirilecek tesisin işletmeye geçmesinden sonra tesislerin işletilmesinden elde edilecek yıllık toplam hasılatın yüzde biri oranında pay ayrıca Hazine'ye ödenir. Ancak kalkınmada öncelikli yörelerde bu oran yüzde 50 indirimli uygulanır. 
     
</TEXT>
</DOC>
