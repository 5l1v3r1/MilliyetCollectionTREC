<DOC>
<DOCNO> 207838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/spor/spo04.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'a gençlik iksiri 
</HEADLINE>
<TEXT>

   Bordo - Mavililer'in Lokeren ile yaptığı maçta Recep, Emre Toraman, Hasan Üçüncü, Emre Aygün ve Göksel tam not aldı 
      
   Göz doldurdular 
   ANTALYA kampındaki ilk sınavını Belçika'nın Lokeren takımı karşısında veren ve 1 - 1 berabere kalan Trabzonspor'da özellikle gençlerin performansı beğeni topladı. Formsuz Erdinç'in yerine görev alan Recep, Gökdeniz ile birlikte takımın en iyisi olarak göze çarptı. Emre Toraman çalışkanlığıyla alkış alırken, sakat Tayfun'un yokluğunda sağ tarafa alternatif olarak gösterilen Hasan Üçüncü de göze girdi. 
   
   Semercioğlu övdü 
   KAMPIN en iyilerinden biri olarak sivrilen genç golcü Emre Aygün ve Göksel de gelecek adına olumlu sinyaller verdi. Teknik Direktör Turgay Semercioğlu, takımının henüz yüzde 70 hazır olduğunu vurguladı ve "Yükselen bir grafiğimiz var. Çalışmalardan memnunum. Özellikle kadroya daha önce giremeyen futbolcuların hırsı ve azmi beni çok mutlu etti. Zaten bizim takıda as - yedek ayrımımız yok" açıklamasını yaptı. 
   
   Maxim keyifsiz    BEYAZ Rus futbolcu, 31 Mayıs'ta sona erecek sözleşmesinin uzatılması konusunda yönetimin henüz kendisine teklif getirmemesinden dolayı büyük rahatsızlık yaşıyor. Diğer futbolcularla masaya oturulması konusunda hazırlık yapan yönetimin kendisiyle ilgilenmemesi Maxim'in moralini bozdu. Bordo - Mavili oyuncu, "Burada mutluyum. Ama geleceğimi bilmiyorum" dedi. 
   
   Gökdeniz'den mesaj var    BAŞKAN Atay Aktuğ'un, Fatih ile birlikte mukavele yenilemek istediği Gökdeniz, "Ayrılmam gerekirse bencillik yapmam, kulübüme en fazla parayı veren takımı seçerim" dedi. Yıldız futbolcu, yönetimin hakkını vereceklerine inandığını da sözlerine ekledi. 
   
   Baldwisson listeye girdi    LOKEREN'DE orta sahadan hücuma dönük olarak görev yapan İzlandalı Baldwinsson, Trabzonspor teknik heyetini kendisine hayran bıraktı. Bu futbolcuyu oldukça beğenen Turgay Semercioğlu'nun, gelecek sezona dönük transferi için olumlu görüş bildirdiği öğrenildi. 
   
   Efes Cup'ta PSV sınavı    Serkan Hacıoğlu 

   Dün yaptığı çalışma ile ikinci yarı hazırlıklarını sürdüren Trabzonspor, bugün Efes Cup'ın açılış maçında Hollanda'nın PSV Eindhoven takımı ile karşılaşacak. Antalya Atatürk Stadı'nda 20.30'da başlayacak mücadele Show TV'den naklen yayınlanacak. Trabzon, geçen yıl Fenerbahçe'yi 2-1 yenerek, kupa ödülü olan 100 bin doların sahibi olmuştu. 
   
   
   
</TEXT>
</DOC>
