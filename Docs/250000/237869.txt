<DOC>
<DOCNO> 237869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonspo09.html </URL>
<DATE> 2004/05/06/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Lakers'ı 95-85 yenen Spurs, seride 2-0 öne geçti, Hidayet 9 sayı attı 
</HEADLINE>
<TEXT>

     ABD Profesyonel Basketbol Ligi NBA Batı Konferansı'nda play-off yarı finallerine, bu sabaha karşı yapılan San Antonio Spurs-Los Angeles Lakers maçıyla devam edildi. 
     San Antonio Spurs, sahasında Los Angeles Lakers'ı 95-85 yenerek yarı final serisindeki 2. galibiyetini aldı ve durumu 2-0'a getirdi. 
     Serideki ilk maçında Lakers'ı 88-78 yenen Spurs, 2. maçta da rakibine 10 sayı fark attı ve istikrarlı ilerleyişini sürdürdü. 
     Üstüste 17. galibiyetini alan Spurs, maçtaki ilk sayısını Hidayet Türkoğlu ile buldu. 
     Türkoğlu, sahada kaldığı 20 dakika boyunca, 9 sayı attı, 1 savunma ribaundu aldı ve 1 asist yaptı. Türkoğlu, 2 sayılık atışlarda 3'de 3, 3 sayılık atışlarda ise 5'de 1 isabet buldu. 
     Spurs'un Fransız oyun kurucusu Tony Parker, karşılaşmada 30 sayı atarak takımının en skorer ismi oldu. 
     2 ribaunt alıp, 5 de asist yapan Parker'ı, 24 sayı, 7 ribaunt ve 3 asistle Tim Duncan, 15 sayı, 5 ribaunt ve 6 asistle de Arjantinli forvet Emanuel Ginobili izledi. 
     Konuk ekip Lakers'da ise Shaquille O'Neal, 32 sayı, 15 ribaunt ve 1 asistlik dikkat çeken performansıyla maçın en skorer ismi oldu ancak takımın yenilgiden kurtaramadı. 
     Kobe Bryant'ın 15 sayı, 5 ribaunt ve 8 asistlik, Karl Malone'un da 13 sayı ve 9 ribauntluk performansları da galibiyet için yeterli olmadı. 
     Ligde yarı final mücadelesi, yarın sabaha karşı, Doğu Konferansı'nda yapılacak Indiana Pacers-Miami Heat mücadelesinin ilkiyle sürecek. 
     
</TEXT>
</DOC>
