<DOC>
<DOCNO> 233862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonsiy03.html </URL>
<DATE> 2004/04/22/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Baykal BM'de karar tasarısı kabul edilseydi, çok ciddi sıkıntı olacaktı 
</HEADLINE>
<TEXT>

     CHP Genel Başkanı Deniz Baykal, ''Annan Planı'nın sadece Kıbrıs'ın geleceği bakımından değil, Türkiye'nin Doğu Akdeniz'deki konumu açısından çok ciddi sorunlar taşıyacağı ortaya çıkmıştır'' dedi. 
     Baykal, Avrupa Sosyalistleri Partisi PES 6. Kongresi'ne katılmak üzere Belçika'ya gitti. 
     Brüksel'e hareketinden önce Atatürk Havalimanı'nda basın açıklaması yapan Baykal, kongrenin gündeminde iç, dış konuların yer aldığını söyledi. 
     ''Avrupa'nın genişlemesi'' konusunun öncelikli olarak toplantıda ele alınacağını anlatan Baykal, Türkiye açısından da önemli tartışmaların yapılacağını bildirdi. 
     Baykal, ''dağıtılan raporlarda Türkiye'nin Avrupa Birliği'ne AB üye olarak kabul edilmesinin yaratacağı sorunlara ilk kez olumsuz ifadelerle dikkat çekildiğini'' belirterek, şunları kaydetti 
     ''Bundan çok kaygılandık. Bu konudaki anlayışımızı gitmeden önce de yazılı olarak siyasi partilere ilettik. Şimdi başlayacak olan toplantılarda, Türkiye'nin AB'ye üyeliği konusunda sosyal demokrat partiler arasında dile getirilmeye başlanan yeni ve olumsuz tavrı değiştirmeye çalışacağız. Bu doğrultuda görüşlerimizi ifade edeceğiz. 
     Türkiye'nin nüfusunun fazlalığı, ekonomisinin geri oluşu, ceza adaleti konusunda var olduğunu söyledikleri sorunlar, Avrupa'nın genişleme doğrultusunda attığı adımların henüz sonuçlanmamış olması, 'Türkiye gibi ülkenin kabulünün Avrupa'nın standartlarını ciddi şekilde aşağıya çekeceği' değerlendirmelerine yol açıyor. 'Türkiye ve AB arasında uluslararası güvenlik ve savunma konularını ön plana alan bir özel anlaşmanın yapılmasını' öneriyorlar. Bu, partilerin bugüne kadar izlediği politikaya ters düşen bir tavır. Bundan biz de büyük rahatsızlık duyuyoruz. Bu tavrın kabul edilemez olduğunu anlatacağız. Türkiye'nin AB ile üyelik müzakeresine başlama tarihi yaklaştıkça, konunu esasına dönük olumsuz tavırların yavaş yavaş ortaya çıkmaya başladığı bir gerçek. Bundan üzüntü duyuyoruz.'' 
     
     BM GÜVENLİK KONSEYİ'NDEKİ KARAR TASARISI 

     Kıbrıs'taki son gelişmeleri de değerlendiren CHP lideri Deniz Baykal, Kıbrıs'taki tablonun her an değiştiğini söyledi. 
     Baykal, ''BM Güvenlik Konseyi'nde sabah erken saatlerde önemli bir oylama yapıldığını'' anlatarak, sözlerini şöyle sürdürdü 
     ''Rum tarafında plana 'hayır' deme eğiliminde olan Akel Partisi yetkilileri, BM Güvenlik Konseyi'nin yeni bir karar tasarısı kabul etmesi halinde 'hayır'larını 'evet'e çevirebilecekleri ifade ettiler ve böyle bir karar tasarısının kabul edilmesini istediler. Güvenlik Konseyi, İngiltere'nin önerisini görüşmek üzere toplandı. Bugün sabaha karşı, Rusya'nın vetosuyla bu karar kabul edilmedi. Çok önemli bir gelişmedir. Rum tarafının tavrını ister istemez belli bir şekilde etkileyecektir. Önemli bir Rum partisi 'bu karar alınmazsa hayır diyeceğini, Güvenlik Konseyi'nin karar alması halinde tercihini evete çevirebileceğini' söylemişti ve Güvenlik Konseyi bu kararı alamamıştır. Şimdi Rumlar bunu nasıl değerlendirecek hep beraber göreceğiz. Ama cumartesi günkü kararı etkileyen en önemli olay bu olmuştur. 
     Güvenlik Konseyi'nin alacağı karar kabul edilmiş olsaydı, Türkiye'yi çok ciddi sıkıntılarla, sorunlarla karşı karşıya bırakacaktı. Hükümetin bu tablo karşısında tamamen sessiz kalmış olması, gerçekten ibretle izlediğimiz bir tavır olmuştur.'' 
     
     ''TÜRKİYE SIKINTIYA DÜŞECEK'' 

     Baykal, ''hafta sonu referanduma sunulacak metinlerde Türkiye'nin güvenlik kaygılarını ciddi şekilde sıkıntıya sokan düzenlemeler bulunduğunu'' kaydederek, bunların halen tam olarak ne olduğunun ortaya çıkmadığını söyledi. 
     ''FIR hattı, karasuları, kıta sahanlığı ve zararsız geçiş hakkı uygulamaları bakımından Türkiye'nin sıkıntılı bir duruma sürüklenmiş olacağının ortaya çıktığını'' savunan Deniz Baykal, konuşmasını şöyle tamamladı 
     ''Şimdi kararın nasıl oluşacağını hep birlikte göreceğiz. Bu aşamada kesin bir şey söylemek güç gözüküyor. Ama bu şekilde planın sadece Kıbrıs'ın geleceği bakımından değil, Türkiye'nin Doğu Akdeniz'deki konumu açısından çok ciddi sorunlar taşıyacağı ortaya çıkmıştır. Artık bunun gereğini, Türkler, Rumlar alacakları kararla ortaya koyacaklardır.'' Bu arada, CHP Genel Başkanı Baykal ile birlikte Genel Başkan Yardımcısı Onur Öymen de Brüksel'e gitti. 
     
</TEXT>
</DOC>
