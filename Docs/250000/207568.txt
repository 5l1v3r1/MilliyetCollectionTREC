<DOC>
<DOCNO> 207568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sonspo21.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Parma sezon sonu satılıyor 
</HEADLINE>
<TEXT>

     UEFA Kupası 3. turunda Gençlerbirliği'nin rakibi olan AC Parma'da, kulübün sahibi olan Parmalat Grubu'ndaki skandallar sonrasında tümüyle ortaya çıkan ekonomik krizin, kulübün geleceğini nasıl etkileyeceği giderek netleşiyor. 
     Yargıya intikal etmiş durumdaki Parmalat skandalıyla birlikte sahiplerinden de yoksun kalan AC Parma'da ilk hedef, bazı oyuncuları satarak sezon sonuna dek kulübü yönetebilecek maddi kaynak bulunması. Sezon sonunda ise AC Parma, kendisine yeni bir patron arayacak. 
     Bugün öğleden sonra gerçekleştirilecek olan yönetim kurulu toplantısında, kulüp başkanı Stefano Tanzi'nin istifasını sunması bekleniyor. Tanzi'nin yetkisinin kalmadığı AC Parma'da ipler, İtalya Üretim Bakanlığı tarafından ''olağanüstü komiser'' sıfatıyla Parmalat Grubu'nun başına geçirilen Enrico Bondi'nin eline geçti. 
     Ara transfer döneminde AC Parma'nın, Adriano'yu FC Inter'e, Bonazzoli'yi Reggina'ya, Diana'nın da UC Sampdoria Cenova'ya vermesi, Parmalat Grubu'na bağlı tüm şirketler üzerinde denetimi elinde bulunduran İtalya Üretim Bakanlığı tarafından da onaylandı. İtalya Üretim Bakanı Antonio Marzano, ''Transfer kararlarını onayladım. Sezon sonunda Parma elden çıkarılacak'' diye konuştu. 
     Enrico Bondi'nin de hazır bulunacağı bugünkü yönetim kurulu toplantısında, AC Parma'nın sermaye artırımı için nasıl bir formül bulunacağı ele alınacak. 35 yaşındaki Stefano Tanzi'nin beklenen istifasının ardından, AC Parma'daki başkanlık görevine kimin atanacağı da merak konusu oldu. 
     Ünlü İtalyan teknik direktör Arrigo Sacchi'nin bu konuda kendisine yapılan öneriyi reddettiği ileri sürüldü. Geçen yılın ocak ayına dek kulüpte genel direktör olarak görev yapmış olan Luca Baraldi, şu an için en güçlü aday olarak gösteriliyor. 
     Bu arada AC Parma'nın Adriano, Bonazzoli ve Diana dışında başka oyuncuları da satmak zorunda kalacağı da ileri sürüldü. Kaleci Frey ile İngiltere'den FC Chelsea, Arsenal ve Manchester City'nin ilgilendiği belirtilirken, Gilardino'nun FC Juventus veya Palermo'ya satılabileceği, Castellini'yi AC Fiorentina'nın istediği, Bonera ve Ferrari'nin ise transfer piyasasında isimleri anılan oyuncular arasında yer aldığı kaydedildi. 
     
</TEXT>
</DOC>
