<DOC>
<DOCNO> 233223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sonspo21.html </URL>
<DATE> 2004/04/20/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Dalaman Maçlar oynanmadan lider tayin ediliyor... 
</HEADLINE>
<TEXT>

     Denizlispor Profesyonel Futbol Şubesi Başkanı Turgut Dalaman, lig için herkesin bir senaryo yazdığını, maçlar oynanmadan kazanacak takımlar ve liderin tayin edildiğini söyledi. 
     Dalaman, düzenlediği basın toplantısında Denizlispor'un Gençlerbirliği ile oynayacağı maç hakkında açıklamalarda bulunarak, kendi sahalarında oynayacakları karşılaşmayı kazanmak istediklerini söyledi. 
     UEFA Kupası'na katılma şanslarının giderek zayıfladığını ifade eden Dalaman, ''Trabzonspor'un 2. yarıdaki yükselişi, bizim UEFA hedefimizde sapmaya neden oldu. UEFA'ya katılabilmemiz, Trabzonspor'un ligde 3. olması ve Türkiye Kupası'nı kazanmasına bağlı. Ama şu anda Trabzonspor, elde ettiği avantajla şampiyonluk için büyük avantaja sahip'' dedi. 
     
     TRABZONSPOR'UN ÇIKIŞI 
     ''Anadolu kulüpleri, Trabzonspor'un şampiyonluğunu istiyormuş ve önü açılmak isteniyormuş gibi bir hava var. Sizin gönlünüz kimden yana '' sorusuna Dalaman, şu yanıtı verdi 
     ''Hiçbir takım yenileceğim düşüncesiyle sahaya çıkmaz. Ama Türkiye'de herkes bir senaryo yazıyor. Maçlar oynanmadan kazanacak takımlar ve lider tayin ediliyor. Ama hiç kimse Trabzonspor'un 2. yarıdaki müthiş çıkışını ve 9 maçta 27 puan toplamasını, Beşiktaş'ın 20 puan, Fenerbahçe'nin son 2 maçta 5 puan kaybettiğini sorgulamıyor. Fikstür avantajı lehine olan Trabzonspor, şampiyonlukta da en avantajlı takım durumunda. Anadolu takımları için de Trabzonspor'un şampiyonluğu iyi olacaktır.'' Dalaman, ''teşvik primi'' ile ilgili bir soruya da ''Yok demek çok zor. Gönderilmiştir, gönderiliyordur. Teşvik primi yok diyemem, ama Denizlispor işin içinde hiçbir zaman olmadı, olmaz da'' yanıtını verdi. 
     
</TEXT>
</DOC>
