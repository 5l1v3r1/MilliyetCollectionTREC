<DOC>
<DOCNO> 219620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/dunya/dun04.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Erdoğan Atina yolcusu 
   BAŞBAKAN Recep Tayyip Erdoğan, 16 yıldır başbakan düzeyinde ziyaretin gerçekleşmediği Atina'ya gitmeye hazırlanıyor. Kıbrıs konusunda attığı adımları olumlu karşılanan Erdoğan'ın bu ziyaretiyle dünya kamuoyuna "dostluk" mesajı verilecek. Erdoğan'ın tarihi henüz kesinleşmeyen bu ziyareti için Yunanistan'da 7 Mart'ta yapılacak seçimlerin ve kurulacak yeni hükümetin güvenoyu alması beklenecek. Ziyaret, Kıbrıs müzakerelerine de olumlu yönde katkı yapması amacıyla 1 Mayıs'tan önce gerçekleşecek. 
   
   Irak'ta kanlı bilanço 271 ölü 
   IRAK'ın başkenti Bağdat ile Kerbela'da, önceki gün Aşure törenlerinde Şiileri hedef alan saldırılarda ölü sayısının 271, yaralı sayısınınsa 393 olduğu açıklandı. Irak Geçici Yönetim Konseyi GYK Dönem Başkanı Muhammed Bahr El Ulum'un düzenlediği basın toplantısında açıkladığı bu rakamlar, tahminlerin çok üstüne çıktı. El Irakiye TV'sinde konuşan El Ulum, Necef kentinde ise dün bomba yüklü araçla 2 kişinin yakalandığını açıkladı. 
   
   Türkmenlere yeni saldırı 
   IRAK'ın Kerkük kentinde bulunan Irak Türkmen Cephesi ITC merkezi, yaklaşık 50 Kürt tarafından dün saldırıya uğradı. Cephe Sözcüsü Turkif Reşad, saldırganların, binaya girip camları kırdığını ve mobilyalara hasar verdiğini belirtti. Konuyla ilgili KDP Barzani ve KYB Talabani yetkilileri, saldırganlarla hiçbir ilgilerinin olmadığını açıkladılar. ITC'ye yapılan bu saldırının, son dört günde yapılan ikinci saldırı olduğu belirtiliyor. 
   
   
   
   
</TEXT>
</DOC>
