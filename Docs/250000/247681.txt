<DOC>
<DOCNO> 247681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/spor/spo10.html </URL>
<DATE> 2004/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yunanlı korsanlar' 
</HEADLINE>
<TEXT>


Komşu basını Portekiz galibiyetini coşku başlıklarıyla kutladı. Gazeteler, 2 - 1'lik galibiyetin ülke tarihin en önemli zaferi olduğunu da duyurdu 

Ruli Davranoğlu Atina 


"Bayrak için" 
YUNANİSTAN, Portekiz'i 2 - 1 yenmenin sevincini yaşarken, Alman Teknik Direktör Otto Rehhagel, "Herkes çıkıp balkonlarına bayrak assın" mesajını verdi. Sport Time, "Bayrak için oynadılar" başlığıyla verdiği haberde, "Tek kelimeyle mükemmeldik. Bütün ülke onları bağrına basıyor" derken, iç sayfada da "Yunanlı Korsanlar, Dragoa'yı bastılar", "Yunanistan için artık tur hayal değil. Şu ana kadar Yunan futbolunun aldığı en büyük başarı" yorumunu yaptı. 

"Milli çılgınlık" 
ORA Sport gazetesi birinci sayfasında "Milli çılgınlık" başlığıyla duyurduğu galibiyeti, "Tüm Yunanistan, muhteşem galibiyetle çılgına döndü. Bu zafer, Yunan futbol tarihinin en büyük başarısı" ifadesini kullandı. Yunan Milli Takımı'nda Zagorakis'i muhteşem futbolu nedeniyle öven gazete, galibiyetin mimarlarından Kapsis'in "Herkes bize turist gözüyle bakıyordu. Ama böyle olmadığını gösterdik" sözlerine yer verdi. 

"Türkiye de kaybeder" 

MEHMET DEMİRCAN 

Yunan iddiası 
YUNANİSTAN, Portekiz galibiyetinde önemli bir rol oynayan Zagorakis, Dünya Kupası Eleme Grubu'nda, Türkiye'yi de deplasmanda yenebileceklerini ileri sürdü. Yunanlı yıldız, "Türkiye zorlu bir rakip, ama biz de ne yapabileceğimizi gösterdik. Portekiz'i evinde mağlup ediyorsak, Türkiye'yi İstanbul'da niye yenmeyelim" dedi. 

"İyi takımsınız" 
ZAGORAKİS, Türkiye'nin yaptığı çıkışı izlediklerini de belirtti. Yunanlı futbolcu, "Çok yaratıcı futbolcularınız var. Pozitif futbol oynuyorsunuz. İki maçımız da kolay olmayacak. İlk hedefimiz Portekiz'de iyi bir sonuç almak" diye konuştu. Zagorakis, Portekiz önünde sabırlı bir futbolla, zafere imza attıklarını da söyledi. 



</TEXT>
</DOC>
