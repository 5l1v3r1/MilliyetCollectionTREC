<DOC>
<DOCNO> 212714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/soneko06.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Defterdarı 42.5 katrilyon lira toplamayı öngörüyoruz 
</HEADLINE>
<TEXT>

     İstanbul Defterdarı Kadir Boy, SSK ve Bağkur emeklileri ile asgari ücrete yapılan artışın bütçeye getirdiği 3.5 katrilyon liralık yükün kaynağının, kayıtdışı ekonomiyle karşı çok ciddi bir çalışma yürütülerek 15 ilden sağlanabileceğini bildirdi. 
     Boy, AA muhabirine yaptığı açıklamada, geçen yıl İstanbul'da konulan hedefi aşarak 36 katrilyon 954 trilyon lira vergi topladıklarını söyledi. 
     İstanbul'da vergi gelirleri tahsilat artışının yüzde 46, Türkiye genelinde ise yüzde 41 olarak gerçekleştiğine dikkat çeken Boy, şöyle dedi 
     ''Türkiye genelinde tahsilat oranı yüzde 93.1 iken, İstanbul'da yüzde 94.5'tur. 2004 mali yılı bütçe kanununda vergi gelir hedefi Türkiye genelinde 99 katrilyon 200 trilyon civarında. Biz de 2003'de gerçekleştirdiğimiz performans sonucunda Türkiye'nin yüzde 43.5'unu yapmışız diye baktığımızda, bu yıl İstanbul olarak 42.5 katrilyon lira civarında para toplamayı öngörüyoruz. Bunun da üzerine çıkmak için değişik yöntemler planlıyoruz.'' Vergi barışından beklentilerinin üzerinde başarı sağladıklarını bildiren Kadir Boy, geçen yıl altı taksit sonucunda 1 katrilyon 342 trilyon lira para aldıklarını ve tahsilat oranının yüzde 73'ler civarında olduğunu kaydetti. 
     Kayıtdışı ekonomiyle mücadeleye önem verdiklerini vurgulayan Boy, ''2003 yılında bütçe kanununda İstanbul'a verilen hedefi 954 trilyon lira geçmek demek, kayıtdışı ekonomi ile verdiğimiz mücadelenin bir doğal sonucudur'' diye konuştu. 
     
     ELEKTRONİK DENETİM 
     Kayıtdışı ile mücadelede değişik bir uygulama başlattıklarını açıklayan Boy, İstanbul genelinde 23 bin civarındaki serbest muhasebeci mali müşavirler ve yeminli mali müşavirlerle yaptıkları çalışmalar sonucunda, bunların mükelleflerinin tek tek envanterini çıkardıklarını anlattı. Boy, şöyle devam etti 
     ''Serbest muhasebeci mali müşavirlerin ve yeminli mali müşavirlerin e-posta adreslerini de belirledik. Bunların mükellefleri beyanname vermediklerinde, ödemelerini yavaşlattıklarında, gerçeğin dışında zarar göstermesi, KDV beyannamelerini sürekli devir şeklinde düzenlenmesi gibi 4 ayrı aşamada, bu meslek mensuplarımızın elektronik posta adreslerine İstanbul Defterdarlığı merkez birimlerinden dikkat çekici mesajlar çekeceğiz. 
     İstanbul'da 100 bin mükellef 3 yıl boyunca KDV ödememiş. İlk etapta onların e-posta adreslerine, Bu durumun izahını yapmalısınız diye mesaj geçtik. '' Boy, İstanbul'da 1 milyon vergi mükellefinin elektronik posta adreslerinin envanterini çıkarmaya başladıklarını da belirterek, ''2004 yılından itibaren İstanbul Defterdarlığı olarak e-mail, elektronik posta marifeti ile takip ve denetimlerimiz ilk defa Türkiye'de gündeme gelecek. Etkinlik ve verimlilik sağlayacağız'' dedi. 
     Kayıtdışı ile mücadele etmek için, caydırıcı, mükellefin burnundan getirmeyecek, sektörel bazda plan yaptıklarını dile getiren Kadir Boy, ''Siftahı olmayan mükelleflerimiz incelemeden hiçbir şekilde nasip almayacaklar, ancak az beyanda bulunanlara, ödemelerini yapmayanlara bazı sürprizlerimiz var'' dedi. 
     
     IMF'NİN KAYNAK İSTEĞİNE ÖNERİ 
     İstanbul Defterdarı Boy, Uluslararası Para Fonu'nun IMF gözden geçirme toplantıları sırasında, SSK ve Bağkur emeklileri ile asgari ücrete yapılan artışın bütçeye getirdiği 3.5 katrilyon liralık yükün kaynağının bulunmasını istediğini anımsatarak, kaynağın kayıtdışı ile mücadeleyle sağlanabileceğini savundu. 
     Boy, şunları kaydetti 
     ''İstanbul, Türkiye vergi idaresinin önemli bir ayağı, vergi gelirlerinin yüzde 43-44'ünün toplandığı bir yer. Lafına itibar edilmesi lazımdır diyoruz ve şunu ekliyoruz Kaynak paketi değil, performansımızı artırmak suretiyle, beyanın ve beyan sonucunda ortaya çıkması gereken belgenin zamanında ve tam gelmesini sağlayıcı bir yapı kurmalıyız. 
     Türkiye 2004 vergi hedefi 99.2 katrilyon, bu rakam toplanır. 2-3 katrilyon daha fazla bile alınır. 
     Ben şunu iddia ediyorum, çok ciddi, yoğunca bir mesai sarfetmek sonucunda performansımızın son noktaya getirilmesi şartıyla, ama mükellefimizi canından bezdirmemek, ekonomiyi darboğaza sokmamak kaydıyla çok ciddi bir çalışma Türkiye'nin 15 vilayetinde yapılsa, bu rakam gelir. Bunun adı, birincisi, kayıtdışı ile amansız mücadele. İkincisi, köşede kıyıda kalmış bazı gelir unsurlarının vergilendirilmesi ve mükellefin beyan edip ödemesini yapmadığının üzerine gitmektir. Bir de vergi barışından faydalanıp ödeme yapmayanlar ödeyecek demektir.'' Boy, işyeri ve meskenini kiraya verenlerden düşük beyan eden veya hiç beyan vermeyenlerden 250 trilyon lira, en az 30-40 bin mükellefin ön beyan denetiminden 100-150 trilyon, 3 yıldır KDV ödemeyenlerden 100 trilyon lira civarında olmak üzere 400-500 trilyon lira daha fazla para toplamayı hedeflediklerini kaydetti. 
     
</TEXT>
</DOC>
