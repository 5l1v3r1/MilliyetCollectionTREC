<DOC>
<DOCNO> 230463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sonyas02.html </URL>
<DATE> 2004/04/11/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
İngiltere, James Bond'unu arıyor... 
</HEADLINE>
<TEXT>

     Ünlü aktör Pierce Brosnan'ın yeni filmde kamera karşısına geçmek istememesi üzerine yeni James Bond aranırken, İngilizler de ''milli kahramanları'' 007'yi bulmak için kolları sıvadı. 
     Düzenlenen ''James Bond Kim Olsun'' anketinde ipi, ''Bridget Jones'un Günlüğü'' filminin ünlü Mark Darcy karakteri Colin Firth göğüsledi. 
     İngiliz sinemaseverlerin gönlü, ''Everything or Nothing'' adlı yeni James Bond macerasında ''milli ajan'' 007'nin koltuğunun boş kalmasına razı olmadı. 
     ''Choices Video'' adlı internet sitesinde yapılan ankete İngilizler büyük ilgi gösterirken, Bond koltuğuna oybirliğiyle yakışıklı aktör Colin Firth layık görüldü. Firth'ün ipi göğüslediği ankette en çok oy alan ikinci aktör, beyazperdenin yeni ''Batman''i Christian Bale oldu. 
     ''Amerikan Sapığı'' filmiyle de tanınan genç aktörün çekimleri süren ''Batman'' filminin yoğun trafiğinde ''James Bond'' olması uzak ihtimal olarak görülürken, üçüncülüğü ''Soğuk Dağ'' filminin Oscar adayı oyuncusu Jude Law, dördüncülüğü Sean Bean elde etti. 
     
     BOND YOK, TALİP ÇOK... 
     Yapımcılar yeni James Bond'u ararken, ''007'liğe aday'' oyuncuların yanında bir de filmi yönetmeye hevesli rejisörler ortaya çıktı. 
     ''Pulp Fiction'' ve ''Kill Bill'' filmlerinin egzantrik yönetmeni Quentin Tarantino, bir zamanlar Sean Connery'nin rol aldığı gibi tamamen ''eski usül'' bir Bond filmi çekmek için yapımcıları ikna etmeye çalıştığını söyledi. Tarantino, ilk Bond romanı olan ve 1967'de David Niven, Peter Sellers ve Ursula Andresse'in rol aldığı ''Casino Royale''ı yeniden seyirciyle buluşturmak istediğini kaydetti. 
     Filmin 60'lı yıllarda geçmesini istediğini tercih ettiğini dile getiren Quentin Tarantino, farklı bir film çekmek istemesine rağmen ''seriyi bozmamaya'' gayret edeceğini söyledi. 
     Tarantino'nun bu hayalleri kurmasına rağmen, Bond yapımcılarının filmi yönetmesini uygun görmelerinin ise uzak bir ihtimal olarak görüldüğü belirtildi. Yapımcıların, James Bond'u belirledikten sonra serinin son halkasının efektlerle süslü, 21. Yüzyıl'ın tüm olanaklarından yararlanan ''modern bir James Bond yapımı'' olmasını planladığı kaydedildi. 
     
     KİMLER GELDİ, KİMLER GEÇTİ... 
     Ian Fleming'in kaleme aldığı dünyanın en ünlü ajanı James Bond, beyazperdeye gözlerini 1962 yılında ''Dr. No'' adlı filmle açtı. 007 Bond'u sinemada Sean Connery, George Lazenby, Roger Moore, Timothy Dalton ve Pierce Brosnan canlandırdı. 
     ''From Russia With Love'' ve ''World is not Enough'' adlı filmleri Türkiye'de çekilen film, en çok ünlü aktör Sean Connery ile bütünleşti. Aktör, yapılan birçok ankette ''En Sevilen James Bond'' seçildi. 
     51 yaşındaki Brosnan ise James Bond serisinin, ''World is not Enough'', ''Golden Eye'', ''Die Another Day'' ve ''Tomorrow Never Dies'' adlı filmlerinde rol aldı. 
     
</TEXT>
</DOC>
