<DOC>
<DOCNO> 210100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sondun13.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Guardian "Koalisyon, Şiilerin seçim talebine boyun eğmek üzere" 
</HEADLINE>
<TEXT>

     İngiltere'de yayımlanan The Guardian gazetesi, Irak'taki koalisyon yönetiminin, Şiilerin 30 Haziran'daki görev devrinden önce seçim yapılması yolundaki talebine boyun eğmek üzere olduğunu öne sürdü. 
     Blair hükümetinin, Şiilerin talebine destek verme eğiliminde bulunduğunu ve Amerikalıların da bu yönde tavır değiştirmeye başladıklarını İngiliz yetkililere dayandırarak iddia eden gazete, ''ABD'nin Irak'taki sivil yöneticisi Paul Bremer'in de buna ikna edildiğini ve doğrudan bir seçimin gerekliliğine inandırıldığını'' yazdı. 
     İsmi açıklanmayan bir İngiliz yetkilinin gelişmeleri değerlendirirken, Irak'ın kısa sürede fonksiyonlarını yerine getirebilen bir demokrasiye kavuşması imkanının bulunduğunu söylediğini belirten gazete, bu yetkilinin ''aksi takdirde bu ülke bölünür'' şeklindeki görüşlerine de yer verdi. 
     Haberde, yetkilinin, ''Dışişleri Bakanı Jack Straw, Irak'taki sürecin birazcık bisiklete binmeye benzediğini, bisiklet sallansa, sarsılsa da sürmeye devam edilmesi gerektiğini ABD Dışişleri Bakanı Colin Powell'a da söyledi'' sözleri de yer aldı. 
     Gazete, İngiltere Dışişleri Bakanlığı'nın, Irak'ta doğrudan seçimlere gidilmesi ihtimalini değerlendirdiğini ve Saddam rejimi yüzünden seçmen listeleri darmadağınık hale gelmiş Irak'ta ''yardım karnelerinin'' kimlik olarak kullandırılması seçeneğini dikkate aldığını belirtti. 
     Guardian, ''Bunun dışında oyunu kullanan seçmenin eline çıkmayan boya sürülmesi ve mükerrer oydan kaçınılması da sağlıklı bir seçenek olarak görülüyor'' iddiasında da bulundu. 
     Bütün güçlüklere rağmen Irak'ta Ayetullah Sistani'nin liderliğindeki Şiilerin baskılarını sürdürdüklerini hatırlatan gazete, Şiilerin Irak'taki nüfusun yüzde 65'ini oluşturduklarına işaret etti. 
     
</TEXT>
</DOC>
