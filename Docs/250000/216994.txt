<DOC>
<DOCNO> 216994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sontur19.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ilık yağmur geliyor, 8-10 derece ısınacağız 
</HEADLINE>
<TEXT>

     Karakış etkisini yitiriyor... Batı bölgelerimiz yarından itibaren yeni bir ılık ve yağışlı havanın etkisine girerken, hava sıcaklığı batıdan başlamak üzere tüm yurtta 8-10 derece artarak mevsim normallerinin üzerine çıkacak. 
     Meteoroloji’den alınan bilgiye göre, bugün kuzey ve doğu bölgelerimizde görülen soğuk hava ve kar yağışları, yarın Doğu Karadeniz ve Doğu Anadolu’nun doğusunda etkili olacak. 
     Bugün akşama kadar, Marmara’nın doğusu, Karadeniz’in tamamı, İç Anadolu’nun doğusu ve Doğu Anadolu kar yağışlı olacak. Diğer bölgelerimizde az ve parçalı bulutlu bir gökyüzü görülecek. 
     Önümüzdeki 3 günün hava raporu şöyle 
     
     Pazartesi 

     Trakya, Çanakkale çevresi, Ege ve Batı Akdeniz yağmurlu, Doğu Karadeniz ve Doğu Anadolu kar yağışlı bir gün geçirecek. Diğer bölgelerimizin tamamı parçalı bulutlu, sabah saatlerinde sisli. 
     
     Salı 

     Kar Türkiye'yi tamamen terk ediyor. Marmara, Batı Karadeniz, Ege, İç Anadolu’nun batısı ve Batı Akdeniz yağmur alırken, diğer bölgelerimiz parçalı bulutlu. Sis etkili olmaya devam edecek. 
     
     Çarşamba 

     Orta ve Doğu Karadeniz’de görülecek yağmur dışında yağış yok. Akdeniz ve Güneydoğu Anadolu parçalı az bulutlu, diğer bölgeler parçalı bulutlu. 
     UYARI Hava sıcaklığındaki artışa bağlı olarak yurdun iç ve batı kesimlerinde görülecek kar erimeleri nedeniyle sel ve su baskınları olabilir 

     
</TEXT>
</DOC>
