<DOC>
<DOCNO> 245288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/soneko28.html </URL>
<DATE> 2004/06/04/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Baraj göllerindeki su kodu maksimum seviyeye ulaşmak üzere 
</HEADLINE>
<TEXT>

     Devlet Su İşleri DSİ 9. Bölge Müdürü Hamza Büyükkırcalı, bölgede bulunan barajlardan 4'ünde, su kodunun maksimum seviyeye ulaşmak üzere olduğunu söyledi. 
     Büyükkırcalı, AA muhabirine yaptığı açıklamada, Keban, Karakaya, Özlüce ve Cip barajlarındaki su kodunun bu yıl istenen seviyede olduğunu belirterek, bazı barajlarda seviyenin maksimuma ulaştığını bildirdi. 
     Keban Barajı'nın, 845 olması gereken su kodunun şu anda 843.50 kodunda olduğunu ifade eden Büyükkırcalı, yüksek kesimlerdeki karların erimesi ve bu ay içinde yağacak yağmurlarla, barajdaki su seviyesinin en üst düzeye çıkacağını söyledi. Büyükkırcalı, şu bilgileri verdi 
     ''Bölgemizde bulunan barajlarımızın su kodları maksimum seviyeye ulaşmak üzeredir. Özlüce Barajı'nın maksimum kodu 1140 iken şu anda kod 1138.68'de, Karakaya Barajı'nın en üst seviyesi 693 iken, şimdiden 691.92 seviyesindedir. Cip Barajı'nda ise su kodu 1006.50 ile maksimum seviyededir. Bunlar bizim istediğimiz durumlardır. Önceki yıllardaki kuraklıklar nedeniyle yaşanan sıkıntılar aşıldı. Bundan yaklaşık iki ay önce su seviyesinin yükselmesi nedeniyle Keban Barajı'nın bazı kapaklarını açmıştık. Şu anda her şey normal ve bir sıkıntı bulunmuyor.'' Hazar Gölü'nün maksimum su seviyesinin 1243.81 olduğunu, şuan ise 1236.10 seviyesinde olduğuna değinen Büyükkırcalı, Hazar Gölü ile ilgili 11 kişiden oluşan bir komisyon oluşturulduğunu ve bu komisyonun çalışmalarını tamamladığını söyledi. Komisyonun, gölün etrafındaki kirlilik, yapılan inşaatlar ve diğer konularla ilgili rapor hazırlayacağını bildiren Büyükkırcalı, hazırlanacak raporun daha sonra DSİ Genel Müdürlüğü'ne sunulacağını, sözlerine ekledi. 
     
</TEXT>
</DOC>
