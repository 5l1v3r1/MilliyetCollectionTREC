<DOC>
<DOCNO> 213971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/siyaset/siy03.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'nin sürpriz Ankara adayı kim 
</HEADLINE>
<TEXT>

   Ayhan Aydemir 

   Ankara'da bunlar konuşuluyor 

   
   Başbakan Erdoğan'ın daha çok danışmanlarıyla paylaştığı kabine revizyonuna bağlı olarak konuşulan bir dedikodu partide dile getirilmeye başlandı. Anlatılanlara göre Erdoğan, yerel seçim öncesi özellikle Ankara'da sıkıntıya düştü. Bir yanda başkan Melih Gökçek, diğer yanda Keçiören'in başarılı Belediye Başkanı Turgut Altınok arasında yaşanan kıyasıya mücadele. 
   İki isimden biri arasında tercih yapması durumunda diğerinin bağımsız adaylığını koymasından endişelenen Erdoğan'ın oyların bölünebileceği endişesini taşıdığı belirtiliyor. İddialara göre, Erdoğan, kabineden bir bakanı belediye başkanlığı için düşünüyor. Bu isim, ailesi eski Ankaralı ve esnaf olan Devlet Bakanı Ali Babacan. 
   Babacan başkanlık koltuğuna oturtulursa Gökçek ve Altınok ne olacak Kulislerde Gökçek'in yerel yönetimlerden sorumlu Devlet Bakanı olarak kabineye ya da istisnai bir uygulamayla başkente vali olarak atanacağı konuşuluyor. 3162 sayılı İçişleri Teşkilat Kanunu'na göre ilkokul mezunu bir kişi bile vali olabiliyor. Altınok'a da bir dönem daha "Keçiören'le devam" denilecek. 
   
   Milyon dolarlık yer 25 milyara gidiyordu 
   Bankacılık Düzenleme ve Denetleme Kurumu BDDK koridorlarında hortumu engellediği için görevinden alındığını "iddia eden" bir bankacının hikayesi konuşuluyor. Sözkonusu bankacının adı Mahmut Şener. 
   Şener, Bayındırbank Genel Müdür Yardımcısı görevinde bulunduğu sıralarda Antalya Havaalanı'ndaki şube satışa çıkarılıyor. Yıllık 4 milyon dolar ciro yapabilen şube, gümrük çıkışının tam karşısında ve altın yumurtlayan tavuk gibi. Böyle bir şube 25 milyar liraya satışa çıkarılıyor. Şener, iddiasına göre, satışı bizzat engelleyerek ilgili birimlere ihbarlarda bulunuyor. Şube için tekrar ihaleye çıkılıyor ve satış fiyatı 1.4 milyon dolar olarak belirleniyor. Bu arada "küçülme ve personel azaltılması" gerekçesiyle işten atılan Şener'in 7 Ocak 2004'te BDDK Başkanı Tevfik Bilgin'e bir mektup yazdığı ve "işten atılma" gerekçelerinin bir kez daha gözden geçirilmesini istediği öğreniliyor. BDDK yetkililerine göre iki ihalede satılan mal aynı değil. İlk ihalede şubenin mülkiyeti satılmak isteniyor. İkinci ihalede ise mülkiyetle birlikte kira hakkı da devredilince teklif 1.4 milyon dolara yükseliyor. 
   
   Bankacı üye pahalı transfere karşı çıktı 
   Her dönemde siyasetçi ve bürokratlardan spor kulüplerine yönetici olmak isteyenler oluyor. Kamu Bankaları Ortak Yönetim Kurulu Başkanı Zeki Sayın ile Ziraat Bankası Genel Müdürü Can Akın Çağlar ve yönetim kurulu üyesi Murat Ulus da görevlerinin dışında böyle bir hevese kapıldı. 
   Her üç isim de Başkentin köklü takımlarından Ankaragücü'nün yönetim kurulu üyesi oldu. Sayın, bankacı olmasından kaynaklanıyor olmalı ki, yönetim kurulunun ilk toplantısında büyük paralarla transfere karşı çıktı ve genç futbolcularla yola çıkmanın daha doğru olduğunu söyledi. 
   
   Emlak yolsuzluğuna neden dokunulmadı 
   Milletvekilleri, TBMM Yolsuzlukları Araştırma Komisyonu'nun önüne gelen bir raporla şaşkınlığa uğradı. Emlak Bankası'ndaki yolsuzluklarla ilgili araştırmanın zaman aşımına girdiği öğrenildi. 
   Komisyon, BDDK ve kamu bankaları başta olmak üzere, birçok kurumdaki usulsüzlüklerin Başbakanlık Teftiş Kurulu tarafından incelenmesini istedi. Kurul, tasfiye edilen Emlak Bankası'nı mercek altına aldı. Hazırlanan raporda bankanın nasıl zarara uğratıldığı anlatıldı, ancak banka eski yöneticileri hakkında yapılacak bir işlemin kalmadığı belirtildi. Dosya da böylece kapanıverdi. 
   
   
   
   
   
</TEXT>
</DOC>
