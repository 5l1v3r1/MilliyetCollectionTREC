<DOC>
<DOCNO> 201846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/sonspo02.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray ile Trabzonspor 93. randevuya çıkacak... 
</HEADLINE>
<TEXT>

     Galatasaray ile Trabzonspor, yarın yapacakları Birinci Süper Futbol Ligi maçıyla birlikte 93. kez karşı karşıya gelecek. 
     2 ekip arasında bugüne kadar yapılan 92 karşılaşmanın 40'ını Galatasaray, 30'unu ise Trabzonspor kazanırken, 22 karşılaşmada ise taraflar birbirlerine üstünlük sağlayamadı. 
     Lig, Türkiye Kupası, Cumhurbaşkanlığı Kupası, Başbakanlık Kupası, TSYD Kupası ve özel maçlar olmak üzere yapılan toplam 92 maçta, Galatasaray 113, Trabzonspor ise 98 kez gol sevinci yaşadı. 
     
     LİGDE DE GALATASARAY ÖNDE 
     Galatasaray, lig maçlarında galibiyetlerde güçlü rakibi Trabzonspor'un 6 farkla önünde bulunuyor. 
     Ligde yapılan 58 karşılaşmanın 24'ünü ''Cim Bom'' kazanırken, 18 maçta da gülen taraf Karadeniz ekibi oldu. 16 karşılaşma ise berabere sonuçlandı. 
     Lig maçlarında Galatasaray 68, Trabzonspor ise 62 gol attı. 
     ''Cim Bom'', ligde geçen sezon yapılan iki karşılaşmayı da 2-1'lik skorlarla kazanmıştı. 
     
     İSTANBUL'DAKİ LİG MAÇLARI 
     2 ekip arasında İstanbul'da yapılan karşılaşmalarda Galatasaray, galibiyet sayısında rakibine büyük üstünlük kurdu. 
     Trabzonspor, İstanbul'daki 29 maçta Galatasaray'ı yalnızca 5 kez yenerken, ''Cim Bom'' ise, bordo-mavilileri 15 kez mağlup etmeyi başardı. İstanbul'daki 9 karşılaşma ise beraberlikle sonuçlandı. 
     Galatasaray'ın İstanbul'daki 36 golüne karşılık, Trabzonspor 28 gol kaydetti. 
     
     GALATASARAY, 5 YILDIR İSTANBUL'DA YENİLMİYOR 
     Galatasaray, Trabzonspor'a İstanbul'da 5 yıldır yenilmiyor. 
     Sarı-kırmızılılar, Karadeniz ekibi karşısında en son yenilgisini 15 Kasım 1998 tarihindeki lig maçında 5-3'lük skorla almıştı. 
     Galatasaray, bu karşılaşmadan sonra İstanbul'da rakibiyle yaptığı 5 lig, 1 de Türkiye Kupası maçında, 4 galibiyet, 2 de beraberlik aldı ve rakibine yenilmedi. 
     Galatasaray, bu dönemde İsmail Gökçek'in jübile maçında da rakibini İstanbul'da 3-1 yenmeyi bildi. 
     
</TEXT>
</DOC>
