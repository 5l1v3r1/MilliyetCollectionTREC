<DOC>
<DOCNO> 235605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonsiy13.html </URL>
<DATE> 2004/04/28/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Soruşturma Komisyonu, bugün Hüsamettin Özkan'ı dinledi 
</HEADLINE>
<TEXT>

     Halk Bankasından verilen kredilerde yolsuzluk ve usulsüzlük yapıldığı iddiasıyla, devlet eski bakanları Hüsamettin Özkan ve Recep Önal hakkında kurulan soruşturma komisyonu, bugün Özkan'ı dinledi. 
     Soruşturma Komisyonu Başkanı Ayhan Sefer Üstün, toplantı öncesinde yaptığı açıklamada, 3 aydır titiz bir çalışma yürüttüklerini ve komisyonun özellikle gizlilik konusuna büyük hassasiyet gösterdiğini söyledi. Çalışmalarla ilgili basına önemli bir konunun sızdırılmadığını ve bilgilerin bir sır olarak kaldığını ifade eden Üstün, komisyon üyelerine teşekkür etti. 
     Komisyon çalışmaları sonunda klasörler dolusu bilgi ve belge edinildiğini ifade eden Üstün, ''Yavaş yavaş işin sonuna geliyoruz''diye konuştu. Devlet eski bakanlarından Recep Önal'ın dün, Devlet eski bakanı ve başbakan yardımcısı Hüsamettin Özkan'ın da bugün komisyona savunmalarını verdiğini belirten Üstün, eski bakanların savunmalarını ilk etapta yazılı olarak verdiklerini söyledi. 
     Recep Önal'ın 4 Mayıs Salı günü, Hüsamettin Özkan'ın da 5 Mayıs Çarşamba günü komisyon üyelerinin sorularını yanıtlayacağını ifade eden Ayhan Sefer Üstün, ''Kendilerine sorular yönelteceğiz. Bu soruları yanıtlayabilirler ya da CMUK gereği haklarını kullanabilirler. Ama biz soruların yanıtlanmasından yanayız. Hiçbir nokta karanlıkta kalmamalı''dedi. 
     Üstün, bu çalışmaların ardından komisyonun artık karar için toplantı yapacağını sözlerine ekledi. 
     Bu arada, komisyona yazılı savunmasını veren devlet eski bakanı ve başbakan yardımcısı Hüsamettin Özkan, yaklaşık yarım saat kaldığı komisyon toplantısından, eski kültür bakanı İstemihan Talay ve TBMM eski başkanvekili Ali Ilıksoy ile birlikte ayrıldı. 
     
</TEXT>
</DOC>
