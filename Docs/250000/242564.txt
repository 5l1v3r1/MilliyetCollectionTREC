<DOC>
<DOCNO> 242564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/spor/spo02.html </URL>
<DATE> 2004/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım'dan müjde 
</HEADLINE>
<TEXT>


Aziz Yıldırım, Alex'in transferinde sorun yaşanmadığını söyledi, "Durumu 15 gün içinde netleşir. Ancak Fenerbahçe'ye gelecek gibi gözüküyor" dedi. Gökdeniz için de Trabzonspor'dan yanıt beklediklerini kaydetti 


'B planımız hazır' 
FENERBAHÇE Kulübü Başkanı Aziz Yıldırım, transfer çalışmaları ve federasyon seçimleri hakkında çarpıcı açıklamalar yaptı. FenerTV'de konuşan Yıldırım, Alex için "15 - 20 gün içinde durumu netleşecek. Ancak Alex gelecek gibi gözüküyor. Şu an için bir sıkıntı yok. Bir seneden bu yana bu transfer için uğraş veriyoruz. Kulübün kriterlerine uygun bir fiyatta anlaşmaya çalışıyoruz. Eğer Alex'i alamazsak B planımız da hazır. Taraftarımız endişe etmesin" dedi. 

Doğan ile görüşecek 
İBRAHİM Toraman için bugün Gaziantepspor Başkanı Celal Doğan ile bir araya geleceklerini de kaydeden Aziz Yıldırım, "Hocamız Daum, Gençlerbirliğili Deniz'i de istiyor. Kendisiyle bir iki kez görüşmüş. Bu konuda da İlhan Cavcav'la masaya oturacağız" dedi. Daum'un sol kanat için de rapor verdiğini kaydeden Fenerbahçe başkanı "Yabancı kontenjanımız şu an buna olanak sağlamıyor. Bu yüzden yabancı sayısı 3-4 olmalı, AB vatandaşı futbolcular da serbest oynamalı" diye konuştu. 

'Önce kulübün menfaati' 
YILDIRIM, Gökdeniz konusunda da şunları söyledi "Trabzonsporlu yöneticilerle konuştuk ve teklifimizi yaptık. Bunu kabul edip etmeme konusu onların takdiridir. Gökdeniz'in mukavelesi var, zorla alamayız. Kamuoyu baskısı nedeniyle oyuncularını satmak istemeyebilirler. Ama önce kulübün menfaatini düşünmek gerekir. Fenerbahçe'den de oyuncu almak isteyenlere, kapımız açık. Eğer oyuncumuzu ikna eder ve bize iyi bir ücret önerirlerse kim olursa olsun alabilirler." 

'Bu iş yürümez' 
"FUTBOL Federasyonu adaletli olmalı. Hukuk içinde davranmalı. Haluk Ulusoy ile bu işler yürümez. Türk futbolu batağın içine girmiştir. Ulusoy'u artık değiştiremezsiniz. Bunu başbakana, bakana, kulüp başkanlarına anlattım. Benim istediğim bütün kulüplere eşit, dürüst bir insan. Eğer kulüpler şimdiki sistemi kabul ediyorsa o zaman sonuçlarına katlanacaklar. Bu sene yaşananlar vahimdir. Ancak Haluk Ulusoy çıkıp ne oluyor bile dememiştir." 

'Şartlar değişti' 
"YENİ sezon öncesi şartlar uygun olursa iyi bir yabancı kaleci almayı düşünüyoruz. İki genç kalecimizin de önünü kesmek istemiyoruz ama sakatlıklar, ağır maç programları nedeniyle bu şart. Rüştü bizim vereceğimizden fazlasını istiyor. Fenerbahçe'ye geri dönecekse şartlar aynı olmayacaktır. Artık kulübün kriterlerine uymak zorunda. Rüştü bize uzun hizmetler vermiştir, iyi bir kalecidir. Kendisiyle yine görüşürüz ve durumu netleşir." 


'Daum'a kızamam' 

YUSUF DURSUN 


'Şanslı değildik' 
SEZON başında Trabzonspor'dan gelen ve orta sahadaki bitmez tükenmez enerjisiyle şampiyonlukta büyük pay sahibi olan Aurelio, iki yıl daha Fenerbahçe formasını giymek istediğini söyledi. Daum'un liderliğinde zirveye çıktıklarını belirten Brezilyalı oyuncu, "Buralara bileğimizin gücüyle geldik. Asla şanslı değildik. Zaman zaman üzüldük, tedirgin olduk ancak pes etmedik" dedi. 

Hedefi İspanya 
TÜRKİYE'DEN sonra hedefinin İspanya olduğunu kaydeden Aurelio, "Şampiyonlar Ligi'nde çok zorlu bir yarış bizi bekliyor. Daum, çok dürüst bir teknik adam. Felsefesi kazanmak üzerine kurulmuş. Önümüzdeki sezon beni tribüne yollasa bile ona saygı duyarım, kızamam. Başkan Aziz Yıldırım'a gelince sözünde duran, baba gibi sevecen, çok iyi bir başkan. Ona da saygım büyük" diye konuştu. 

'Zorlukları ben yaşadım' 
BU sezon yediği hatalı gollerle büyük eleştiri toplayan ve sonunda kaleyi Volkan'a bırakan Recep, kaderini iki frikik golünün belirlediğini söyledi. Genç file bekçisi, "Volkan ile aramızda büyük rekabet yaşandı. Ama o benden daha şanslıydı. Ben zor zamanlarda görev aldım. O ise takım oturduğunda sorumluluğu üstlendi" ifadelerini kullandı. 

10 Haziran'da imza şov var 
YÖNETİM, 10 Haziran'da imza şova hazırlanıyor. Sarı-Lacivertliler, sözleşmeleri sona eren Ümit Özat, Ali Güneş, Volkan ve Recep ile dış transferde anlaşmaya vardığı futbolculara bu tarihte toplu sözleşme yaptıracak. Daum'un 28 Haziran'daki sezon açılışına tüm yeni oyuncuların katılmasını istediği öğrenildi. 

Dişli rakip seçiyorlar 
TEKNİK Direktör Christoph Daum, Şampiyonlar Ligi'ni düşünerek hazırlık maçlarında güçlü rakiplerle oynamak için kolları sıvadı. Avrupa'daki başarısızlığa bu sezon son vermeyi amaçlayan Alman hocanın, futbolcularının güçlerini ortaya çıkarabilmek için Bayern Münih, Werder Bremen, Leverkusen ve Milan gibi üst düzey takımlarla temasa geçtiği belirtildi. 



</TEXT>
</DOC>
