<DOC>
<DOCNO> 240130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonyas07.html </URL>
<DATE> 2004/05/14/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
"Kuyumcu" Aşil... Brad Pitt'in son uğraşı yüzük tasarımcılığı... 
</HEADLINE>
<TEXT>

     ''Truva-Troy'' adlı filmiyle bugün tüm dünyada milyonlarca izleyiciyi selamlayan ünlü aktör Brad Pitt, yeni bir uğraş edindi. Yüzük tasarımcılığına başlayan Pitt'in hazırladığı modeller ünlü bir kuyumcu tarafından satışa sunulacak. 
     Internetteki ''etonline'' sitesinin haberine göre, dünyanın en ilgi çeken aktörlerinin başında gelen yakışıklı oyuncu, yeni bir işe el attı. 
     Eşi Jennifer Aniston ve kendisi için nikahlarında taktıkları yüzükleri tasarlayan Pitt, şimdi bu hobiyi ticarete döktü. Daha önce de mimari tasarımlarıyla isminden söz ettiren Pitt'in yüzük tasarımları, ünlü İtalyan mücevher mağazası Damiani tarafından satışa sunulacak. 
     ''D. Side'' adlı koleksiyonda yüzüklerin yanı sıra, saat, kol düğmesi ve madalyon tasarımları da yer alacak. 
     Parçaların 1000-3000 dolar arasında değişeceği ve üzerlerinde, ''Brad Pitt tarafından Damiani için tasarlanmıştır'' yazısının bulunacağı ifade edildi. 
     Stilist Todd Shemarya ile anlaşması bulunan Brad Pitt'in tasarladığı kıyafetler de bu modacı tarafından satışa sunuluyor. 
     
</TEXT>
</DOC>
