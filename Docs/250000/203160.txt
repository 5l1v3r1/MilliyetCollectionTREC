<DOC>
<DOCNO> 203160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sondun06.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
BM "Kıbrıs'ta yeniden müzakerelere başlansın" 
</HEADLINE>
<TEXT>

     BM Güvenlik Konseyi, KKTC'de yapılan seçimlerin, Kıbrıs Türk halkının önemli bir kısmının 2004 Mayıs ayında adanın AB'ye birleşik olarak girmesinden yana olduğunu ortaya koyduğunu bildirdi ve müzakerelere yeniden başlanması çağrısında bulundu. 
     Konsey toplantısı sonunda dönem başkanı Bulgar Stefan Tafrov tarafından okunan başkanlık açıklamasında ''Kıbrıslı Türklerin çoğunluğu, Kıbrıs sorununun çözümlenmesini ve AB'ye katılınmasını arzuladıklarını ifade etmişlerdir'' denildi. 
     BM Güvenlik Konseyi üyelerinin, KKTC ve tüm ilgili tarafları BM Genel Sekreteri Kofi Annan'ın çabalarını desteklemeye çağırdıkları kaydedilen açıklamada, Annan önerileri çerçevesinde müzakerelere derhal başlanması istendi. 
     Annan planının, Kıbrıs müzakerelerine esas teşkil edip etmeyeceği konusunda taraflar arasında sürdürülen pazarlıklar geçen Mart ayında başarısızlıkla sonuçlanmıştı. 
     AB ve ABD, geçen Pazar günü KKTC'de yapılan seçimlerin, Cumhurbaşkanı Rauf Denktaş üzerinde müzakere masasına dönmesi için baskı oluşturacağı kanısını taşıyor. 
     Annan'ın sözcüsü, Genel Sekreter'in, Kıbrıs'ın Mayıs ayından önce birleştirilmesi için hala zaman bulunduğu görüşünde olduğunu söylemişti. 
     Sözcü, Annan planı masada olduğu halde Genel Sekreter'in, başarılı bir sonuca ulaşılması konusunda taraflarda siyasi irade bulunduğuna inanmadığı sürece yeni bir girişim başlatmayacağını da sözlerine eklemişti. 
     
</TEXT>
</DOC>
