<DOC>
<DOCNO> 234893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/soneko15.html </URL>
<DATE> 2004/04/26/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Otomobil talep artışında Avrupa'yı solladık... 
</HEADLINE>
<TEXT>

     Raif Aydın 
Türkiye, yılın ilk çeyreğinde otomobil talebindeki artış oranıyla Avrupa'yı solladı. 
     Ocak-Mart döneminde otomobil satışı 95 bin 395 adede ulaşırken, önceki döneme göre kaydedilen yüzde 368.7'lik artışla Türkiye, 27 ülke arasında ilk sırayı aldı. 
     Ülkemizdeki otomotiv pazarında geçen yıl ilk çeyrekte 20 bin 3 adet olan otomobil satışları, Mart ayında gerçekleşen 46 bin 75 adetlik satışla birlikte, ilk üç ayda 93 bin 395 adede yükseldi. 
     Türkiye'deki otomobil satışları, bu sonuçla adet bazında 15 AB ülkesinden 8'indeki satışları da geçti. 
     Avusturya, Danimarka, Finlandiya, Yunanistan, İrlanda, Lüksemburg, Portekiz ve İsveç'te, Türkiye'den daha az otomobil satıldı. 
     Geçen yıl aynı dönem dikkate alındığında Türkiye otomobil satışlarında AB üyelerinden sadece Lüksemburg'u geçebilmişti. 
     
     AB'DEKİ SATIŞLAR 3.8 MİLYON ADEDİ GEÇTİ 

     İlk üç ay itibariyle 15 Avrupa Birliği üyesi ülkesinde otomobil satışları ortalama yüzde 2.8 artışla, 3 milyon 718 bin 867 adetten, 3 milyon 821 bin 985 adede çıktı. 
     AB üyesi ülkeler arasında satışlarda en fazla artış yaşayan ülke yüzde 20.8 ile İspanya oldu. Bu ülkedeki otomobil satışları 309 bin 793'ten, 374 bin 267 adede yükseldi. 
     İlk çeyrekte AB ülkeleri içinde en fazla otomobil satışı 765 bin 304 adet ile Almanya'da gerçekleşti. Geçen yıl aynı dönemde 786 bin 854 otomobil satılan Almanya'da bu yıl satışlarda yüzde 2.7 gerileme görüldü. 
     İngiltere'deki otomobil satışları ise üç ayda yüzde 6 artışla 712 bin 940'tan, 756 bin 6 adede çıktı. 
     Büyük pazarlardan Fransa'daki otomobil satışları yüzde 2.8 kayıpla 507 bin 31 adede, İtalya'da yüzde 2.1 kayıpla 680 bin 600 adede düştü. 
     AB üyelerinden Avusturya'da satışlar yüzde 0.6 artışla 75 bin 616 adede, Belçika'da yüzde 11.2 artışla 157 bin 677 adede, Danimarka'da yüzde 17.2 artışla 25 bin 103 adede, Finlandiya'da yüzde 16.2 artışla 43 bin 38 adede, Yunanistan'da yüzde 16 artışla 81 bin 377 adede, İrlanda'da yüzde 10.1 artışla 77 bin 171 adede, Lüksemburg'da yüzde 6.9 artışla 13 bin 930 adede, Hollanda'da yüzde 2.3 artışla 155 bin 890 adede, Portekiz'de yüzde 4.9 artışla 50 bin 88 adede yükseldi, İsveç'te ise yüzde 7.4 kayıpla 58 bin 887'ye geriledi. 
     EFTA ülkelerinden İzlanda'daki otomobil satışları yüzde 22.3 artışla 2 bin 426'ya, Norveç'te yüzde 34.4 artışla 27 bin 489'a, İsviçre'de yüzde 0.9 artışla 62 bin 80'e ulaştı. 
     
     AB ADAYLARINDAN SADECE POLONYA GEÇEBİLDİ 

     Kısa süre sonra AB üyesi olmaya hazırlanan 8 ülkedeki üç aylık otomobil satışlarında da ortalama yüzde 8.4 artış belirlendi. 
     Satışlar, Estonya'da yüzde 9.3 artışla 3 bin 775 adet, Letonya'da yüzde 33.4 artışla 2 bin 306 adet, Litvanya'da yüzde 31.2 artışla bin 837 adet, Polonya'da yüzde 22.4 artışla 98 bin 280 adet, Slovenya'da yüzde 16 artışla 17 bin 291 adet oldu. 
     Çek Cumhuriyeti'nde ise yüzde 11.6 kayıpla 25 bin 80 adede, Macaristan'da yüzde 2.6 kayıpla 46 bin adede, Slovakya'da da yüzde 8.3 kayıpla 11 bin 923 adede düştü. 
     Bu sonuçlara göre, Türkiye 1 Mayıs'ta AB üyesi olacak 10 ülkeden verileri açıklanan 8 ülke arasında Polonya dışındakileri satışlarda geride bırakmış oldu. 

     
</TEXT>
</DOC>
