<DOC>
<DOCNO> 249359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/siyaset/axsiy02.html </URL>
<DATE> 2004/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim sandığıyla böyle tanıştılar... 
</HEADLINE>
<TEXT>


İKÖ'nün ilk genel sekreter seçimi için gece yarısı sandık yaptırıldı. Ugandalı bakan, hayatının ilk oyunu kullandı 

Utku Çakırözer Ankara 


İslam Konferansı Örgütü'nün İKÖ İstanbul'da yapılan Dışişleri Bakanları toplantısında yapılan seçim için gece yarısı marangozlara sandık siparişi verildiği ortaya çıktı. 
Örgütün 45 yıllık tarihinde ilk kez oylamayla yapılan genel sekreterlik seçimi Türk diplomatların anlatımına göre şöyle gerçekleşti 
Türkiye'nin "uzlaşalım" önerisine Bangladeş ve Malezya reddedince 14 Haziran gece yarısından sonra Dışişleri Bakanı Abdullah Gül seçim hazırlıklarını başlattı.İstanbul'da bulunan seçim sandıklarından birini kullanmak yerine gece yarısı marangozlara yeni sandık sipariş edildi. 57 oy atılacak sandığın, bin oy alacak kadar büyük yapılması esprilere yol açtı.Dönem başkanı olarak seçimi yöneten Gül, dört kişilik sandık heyeti oluşturdu. 

Mühür Cidde'de kalmış 
Oylama başlamadan Gül'ün talimatıyla sandık açılıp içinin boş olduğu salona gösterildi.Oy pusulalarındaki kutucuklara İKÖ Genel Sekreteri'nin mührü basılarak oy kullanılacaktı ancak mührün Cidde'de kaldığı anlaşılınca işaretleme kalemle yapıldı.Türkiye'ye oy veren bazı bakanlar, Türk heyetinin önünden geçerken "size oy verdik" anlamında göz kırptı.Oylama sonunda zarfları toplamak isteyen yetkilileri uyaran Gül, sandığın seçim heyetinin yanına taşınarak onların önünde açılması talimatını verdi.Açılan zarflardaki oy pusulaları mikrofonla salona duyuruldu.Bazı delegasyonların hayatlarında ilk kez oy sandığı gördüğü seçim sırasında büyük heyecan yaşandığını kaydeden Türk diplomatlar Uganda Dışişleri Bakanı'nın da kendilerine "Çok heyecanlıyım. Hayatımda ilk kez oy kullanıyorum" dediğini aktardı. 


</TEXT>
</DOC>
