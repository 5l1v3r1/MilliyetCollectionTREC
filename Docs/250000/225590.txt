<DOC>
<DOCNO> 225590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sontur14.html </URL>
<DATE> 2004/03/25/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Paraları vücutlarına yapıştırmış, insan kaçakçıları yakalandı 
</HEADLINE>
<TEXT>

     Ağrı'nın Doğubeyazıt İlçesi'nde insan kaçakçılığı yaptığı belirlenen 13 kişi yakalandı. 
     AA muhabirinin edindiği bilgiye göre, bir ihbarı değerlendiren Ağrı İl Jandarma Komutanlığı Kaçakçılık ve Organize Suçlarla Mücadele Şubesi ekipleri, Türkiye-İran sınırındaki Gürbulak Sınır Kapısı yakınlarında, bir otomobilde bulunan, biri İran uyruklu 2 kişinin vücutlarına koli bandıyla bantlanmış 184 milyar lira, 14 bin Euro, 20 bin 350 dolar ele geçirdi. 
     İran ile Türkiye arasında insan kaçakçılığı yaptığı tespit edilen 2 kişinin üzerindeki belgelerin incelenmesi sonucu, olayla ilgisi bulunan ve ele geçirilen paraların ödeneceği 11 kişi tespit edildi. 
     Doğubeyazıt'ta kaldıkları öğrenilen bu kişiler de yakalanarak gözaltına alındı. 
     Yetkililer, yakalanan 13 kişiden 9'unun tutuklanarak cezaevine gönderildiğini bildirdiler. 
     
</TEXT>
</DOC>
