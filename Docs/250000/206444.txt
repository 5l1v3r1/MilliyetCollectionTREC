<DOC>
<DOCNO> 206444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/dunya/dun02.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'den Irak'a sürpriz ziyaret 
</HEADLINE>
<TEXT>

   İngiltere Başbakanı ailesiyle tatil yaptığı Mısır'dan gizlice Basra'ya gitti 
      DIŞ HABERLER SERVİSİ 

   
   İngiltere Başbakanı Tony Blair dün sürpriz biçimde Irak'ın güneyindeki Basra'ya giderek buradaki İngiliz birliklerini ziyaret etti. Gezisi, güvenlik gerekçesiyle önceden açıklanmayan Blair, ailesiyle birlikte tatil yaptığı Mısır'ın Şarm El Şeyh beldesinden Basra'ya, askeri kargo uçağıyla gitti. Blair'i izleyen gazeteciler de gizlice Londra'dan getirildi. 
   ABD Başkanı George W. Bush da geçen 27 Kasım'da ABD'den gizlice Bağdat'a gitmiş ve Şükran Günü'nü buradaki Amerikan askerleriyle beraber geçirmişti. 
   Blair, Basra çevresinde konuşlanan 10 bin kadar İngiliz askerine hitaben yaptığı konuşmada ise kitle imha silahı geliştiren bazı ülkelerin, tüm dünya güvenliğine karşı büyük engel oluşturduklarını söyledi. İngiliz askerlerine, "Siz, 21. yüzyılın, terör tehdidiyle, kitle imha silahlarıyla ve acımasız rejimiyle savaşan öncü askerlerisiniz" diyen Blair, Irak'ın işgalini kastederek "Eğer bundan uzak dursaydık, diğer ülkelerde de var olan bu tehditlere asla karşı koyamazdık" dedi. İngiltere Başbakanı, dünya güvenliğinin "aşırı dincilik virüsüyle" tehdit edildiğini belirtti. 
   Başbakan Blair geçen mayıs ayında da Basra'daki İngiliz birliklerini ziyaret etmişti. 
   
   
   
</TEXT>
</DOC>
