<DOC>
<DOCNO> 236220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonsiy18.html </URL>
<DATE> 2004/04/30/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Emine Erdoğan Okula gitmeyen tek kız kalmayana kadar çalışalım 
</HEADLINE>
<TEXT>

     Başbakan Recep Tayyip Erdoğan'ın eşi Emine Erdoğan, ''Haydi Kızlar Okula'' kampanyasının önemine işaret ederek, ''Okula gitmeyen tek bir kız çocuğu kalmayıncaya kadar, gerekirse köy köy, bucak bucak dolaşmalı, bu hayırlı eğitim seferberliğine hepimiz gönüllü katılmalıyız'' dedi. 
     ''Haydi Kızlar Okula'' kampanyasının İstanbul bölümünün başlaması dolayısıyla Bağcılar Kazım Karabekir İlköğretim Okulu'nda düzenlenen törende konuşan Emine Erdoğan, ''bu daveti kendisine iletenin törene geleceğinden ümitli olmadığını'' söyledi. Erdoğan, ''İlk defa bir davete bu kadar gönüllü, istekli ve hevesli 'evet' dedim'' dedi. 
     Medeniyetlerin temelinin bilgi ve eğitim olduğuna dikkati çeken Erdoğan, sözlerini şöyle sürdürdü 
     ''Tarihin bize verdiği en önemli derslerden biri, 'bilgiye ve eğitime gereken önemi vermemiş olan toplumların uzun süre ayakta kalamadıkları' olmuştur. Üzülerek söylemeliyim ki, bugün ülkemizde 7 milyon yetişkinimiz okuma-yazma bilmemektedir. Bu rakamın 4'te 3'ünü de, maalesef kadınlarımız oluşturuyor. Bu büyük yanlışı en kısa zamanda düzeltmek, bu ayıpla yaşamaktan bir an önce kurtulmak zorundayız. Kadınlarını cehalete mahkum eden bir toplum, geleceğini karanlıklara teslim etmiş olur.'' Emine Erdoğan, kız, erkek demeden bütün çocukların aynı şefkat ve sıcaklıkla kucaklanarak ortak bir geleceğe hazırlanması gerektiğini anlatarak, şunları kaydetti 
     ''Unutmayalım, yaşadığımız sıkıntılı zamanlarda aydınlıklara çıkışımızda, kadınlarımızın emek ve fedakarlıklarının büyük rolü vardır. Bugün hayatın her alanında, üretilen her değerde, kaydedilen her gelişmede erkeğin payı ne ise kadının payı da odur. Zaman zaman 'keşke bu denge kadınların lehine biraz bozulabilseydi' diye düşünüyorum. O zaman belki dünyaya biraz daha fazla kadın eli değer, bunca acı, bunca savaş, bunca yoksulluk yaşanmazdı. 
     İçimizde sevgi adına, merhamet adına, güzellik adına ne varsa, o bize annelerimizden mirastır. O halde yarının kadınları, geleceğin anneleri olacak kız çocuklarımızı nasıl olur da cehalete teslim ederiz. Bu kabul edilebilir bir şey değildir. El ele vererek toplumumuzdan bu lekeyi söküp atmalıyız. Okula gitmeyen tek bir kız çocuğu kalmayıncaya kadar, gerekirse köy köy, bucak bucak dolaşmalı, bu hayırlı eğitim seferberliğine hepimiz gönüllü katılmalıyız. Ben kendi adıma elimden gelenin en fazlasını yapacağıma, sizlerin huzurunuzda söz veriyorum. Haydi kızlar okula, haydi Türkiye geleceğe...'' 
     
     ÖTEKİ KONUŞMALAR 
     İstanbul Valisi Muammer Güler de, ''Eğitime Destek'' ve ''Haydi Kızlar Okula'' kampanyalarının eğitim alanında iki önemli proje olduğunu belirterek, 6-14 yaş grubunda okula gitmeyen kız çocuklar bulunduğunu vurguladı. 
     ''Kampanya çerçevesinde kızların okula gitmesini sağlayacağız'' diyen Güler, okula gitmediği tespit edilen 16 bin çocuktan 10 bininin kız çocuğu olduğunun görüldüğünü söyledi. 
     İstanbul'un 15 bin dersliğe ihtiyacı bulunduğunu da anlatan Güler, mevcut eğitimin kalitesinin de yükseltileceğini dile getirdi. 
     Başbakan Erdoğan'ın eşi Emine Erdoğan'a da kampanyaya verdiği destekten dolayı teşekkür eden Güler, Dilek Sabancı'nın da babası merhum Sakıp Sabancı'nın bıraktığı bayrağı taşıyacağına inandığını bildirdi. 
     UNICEF Türkiye Temsilcisi Edmond Mc Loughney de, milletlerin gelişiminde eğitimin önemli bir rol üstlendiğini dile getirerek, geçen yıl haziran ayında Van'da başlatılan ''Haydi Kızlar Okula'' kampanyasının başarılı olduğunu söyledi. 
     Mc Loughney, bu alanda halen yapılacak çok şey olduğunu ifade ederek, ''Siyasi irade de bu kampanyayı desteklemekte. Bayan Erdoğan'ın burada olması, bu desteğin göstergesi'' dedi. 
     Kampanyanın eylül ayında başlayacak yeni eğitim ve öğretim döneminde etkisini göstereceğini anlatan Mc Loughney, halen 6-14 yaş arası 75 bini İstanbul'da olmak üzere 600 bin kız çocuğun okula gitmediğini kaydetti. 
     Mc Loughney, ''Bu yıl 300 bin, gelecek yıl da 300 bin kız çocuğu okula kayıt olacak. Böylece okula gitmeyen kız çocuğu kalmayacağına inanıyorum. Türkiye'de uygulanan bu model, başka ülkelere de iyi bir örnek olacak'' diye konuştu. 
     İstanbul Büyükşehir Belediye Başkanı Kadir Topbaş da, ''İstanbul'da kızların okula gitmemesinin insanın yüzünün kızaracağı bir olay olduğunu'' vurgulayarak, maddi nedenlerle eğitimlerini yarıda bırakmak zorunda kalanlara ise iş çevreleri, yerel yönetimler ve gönüllü kuruluşların sahip çıkmasını istedi. 
     Ailelerin de eğitim alması gerektiğini belirten Topbaş, bu görevin de belediyelere düştüğünü bildirdi. 
     İlköğretim Genel Müdürü Hüseyin Çalık da, 6-14 yaş arasında yaklaşık 600 bin kız çocuğun okula gitmediğini ifade ederek, ''2005-2006 eğitim ve öğretim yılında okula gitmeyen kız çocuk kalmayacak'' dedi. 
     Törene katılan Kazım Karabekir İlköğretim Okulu 2. sınıf öğrencisi 10 yaşındaki Arzu Çıba ise ''Ailem beni kız olduğum için okula göndermiyordu'' ifadesini kullandı. 
     Okula gitmeyi çok istediğini ve bu nedenle her gün okulun önüne geldiğini, kendisini fark eden bir öğretmen sayesinde de okula başladığını anlatan Çıba, ''Artık okula gidiyorum ve okulu çok seviyorum'' diye konuştu. 
     Şükrü Savaşel İlköğretim Okulu 7. sınıf öğrencisi 14 yaşındaki Sevcan Demir de, anne-babası ayrı olması ve ekonomik nedenler dolayısıyla okulu bırakmak zorunda kaldığını, bir dönem de çalıştığını kaydetti. Demir, duygularını, ''Artık okula devam ettiğim için çok mutluyum'' ifadesiyle dile getirdi. 
     Bu arada, Emine Erdoğan, törene gelişi sırasında Dilek Sabancı ile bir süre sohbet etti. Sabancı, Emine Erdoğan'a, ''Eşinizi çok tebrik ediyorum. Muhteşem çalışıyor. Bunu kendisine iletin. Allah onu başımızdan eksik etmesin'' dedi. 
     Törene, AK Parti'nin kadın milletvekilleri Zeynep Karahan Uslu, Nimet Çubukçu ve Zeynep Tekin'in yanı sıra İstanbul İl Milli Eğitim Müdürü Ömer Balıbey, İstanbul Valisi Muammer Güler'in eşi Neval Güler, Kadir Topbaş'ın eşi Özleyiş Topbaş ve çok sayıda öğrenci katıldı. 
     Öte yandan, Emine Erdoğan, törenin ardından Kazım Karabekir İlköğretim Okulu'nun sınıflarını gezdi ve çocukları sevdi. 
     
</TEXT>
</DOC>
