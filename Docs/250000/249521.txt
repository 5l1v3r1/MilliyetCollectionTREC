<DOC>
<DOCNO> 249521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/guncel/gun00.html </URL>
<DATE> 2004/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük maratonda final 
</HEADLINE>
<TEXT>


Rekor sayıda adayın yarıştığı 3 saatlik sınav, hayal kırıklığı ya da gülen yüzlerle sona erdi. ÖSYM Başkanı Küçükyavuz, "Aday tercihlerini 26 Temmuz'dan itibaren alacağız" dedi 

İSTANBUL - ANKARA Milliyet 

Gençlerin geceli gündüzlü çalıştıkları Öğrenci Seçme Sınavı ÖSS dün yapıldı. 1 milyon 786 bin 828 aday saat 09.30'da başlayan sınavda 3 saat süresince ter dökerken, aileler de dışarıda merakla bekledi. Sınav sonuçları temmuz ayında açıklanacak. Adaylar sonuçların ardından tercih maratonuna girecekler. 
Sınav sonrası ayrı bir heyecan yaşandı. Sınav salonlarından ümitli ayrılanlar olduğu gibi gözyaşlarını tutamayanlar da vardı. Sınavdan ağlayarak çıkan Aysun Kocabıyık, önünde oturan adayın üç kez bayıldığını söyleyerek, "Görevliler salona girip çıktıkları için konsantrasyonum bozuldu. Moralim de bozulunca hiçbir şey yapamadım. Bir yıllık çalışmam boşa gitti" dedi. 
Geçen hafta Alibeyköy'de düzenlenen NATO zirvesi için protesto gösterisinde gözaltına alınan Hasan Şan bırakıldıktan sonra cuma günü tekrar gözaltına alındı. Şan, sınava gireceği yer olan İstanbul Üniversitesi'ne polis eşliğinde kelepçeli getirildi. Babası da kelepçelerin çıkartılması için polisle tartıştı. 

Olay bildirilmedi 
ÖSYM Başkanı Prof. Dr. Savaş Küçükyavuz, sınava ilişkin herhangi bir olay bildirilmediğini söyledi. Küçükyavuz, yükseköğretim programları ve kontenjanları kılavuzunun adaylara gelecek hafta içinde gönderilmeye başlanacağını belirtti. Küçükyavuz, "Adayların tercihlerini 26 Temmuz'dan itibaren alacağız, dolayısıyla sınav sonuçlarını 26 Temmuz'dan önce açıklayacağız" dedi. Yerleştirme sonuçları ağustos ayında açıklanacak. Adaylar, sonuçları, Sınav Sonuç Gazetesi, 900'lü telefon hatları ve internet aracılığıyla öğrenebilecek. 
Devlet, vakıf ve KKTC'deki üniversitelerin lisans, önlisans ve özel yetenekle ilgili bölümlerine toplam 396 bin 241 öğrenci alınacak. Kontenjanlar, geçen yıla oranla yükseltilmesine rağmen başvurulardaki rekor artış, üniversite kapısındaki yığılmayı önleyemeyecek. 
Üniversitelerin yabancı dille ilgili programlarına öğrenci seçen YDS ise, 27 Haziran'da üç dilde yapılacak. 

Barajı aşmak zor değil 
Üniversite sınavında 160 puan barajını aşmak zor değil. Uğur Dershanesi öğretmenlerinin geçen yılın katsayılarını dikkate alarak yaptıkları hesaplamalara göre, sayısal bölümden 10 matematik, 10 fen bilimleri ve 5 Türkçe netle barajı aşabileceğiniz gibi, sözel bölümden sınava giriyorsanız, Türkçe'den 12, sosyal bilimlerden 11 net yapmanız yeterli. Eşit ağırlıkta ise 14 Türkçe, 10 matematik, 11 sosyal bilimler neti çıkarmanız 160 barajını aşmak için yeterli olacak. Dört yıllık fakülteleri tercih edebilmek için 185 puan barajı bulunuyor. Sayısaldan 185 puan alabilmek için matematikten 20, fen bilimlerinden 17 net gerekiyor. Sözel için Türkçe 20, sosyal bilimler için 18 net yeterli. Eşit ağırlıkta da 20 matematik, 20 Türkçe, 8 sosyal bilimler neti barajı aşmayı sağlayacak. 

Kontenjanlar arttı 
Devlet üniversitelerinin lisans programlarında 165 bin 959, vakıf üniversitelerinin lisans programlarında 18 bin 509, KKTC'deki üniversitelerin lisans programlarında 9 bin 247 kontenjan ayrıldı. Önlisans programları için devlet üniversitelerine 178 bin 705, vakıf üniversitelerine 8 bin 618, KKTC'deki üniversitelere bin 720 olmak üzere toplam 189 bin 43 öğrenci alınacak. ÖSS'nin yanı sıra özel yetenek sınavıyla, devlet üniversitelerine 10 bin 103, vakıf üniversitelerine 2 bin 590, KKTC'deki üniversitelere 790, toplam 13 bin 483 aday yerleştirilecek. 

Ham puanınızı hesaplayın 

2003 ÖSS verilerine göre, kısa yoldan puanınızı hesaplayın. 
ÖSS-SAY 124,001 matematik neti x 1,796 fen neti x 1,404 Türkçe neti x 0,537 sosyal neti x 0,172 
ÖSS-EA 121,215 matematik neti x 1,714 Türkçe neti x 1,505 sosyal neti x 0,543 fen neti x 0,210 
ÖSS-SÖZ 119,425 Türkçe neti x 2,044 sosyal neti x 1,252 matematik neti x 0,508 fen neti x 0,208 

Uzman görüşü 
Sorular seviyeye uygun 

İSTANBUL Milliyet 
Özel Dershaneler Birliği üniversite sınav sorularını, Doğan Medya Center'da bir araya gelerek Milliyet için değerlendirdi. Eğitimciler soruların seviyeye uygun olduğunu ve hatalı soru bulunmadığını belirttiler. 
Sadece Coğrafya alanındaki 71. sorunun cevabının net olmadığını belirten uzmanlar, "Doğru cevap 'c' şıkkı. Bunda bir sorun yok. Ancak cevap çok net değil. Daha net olabilirdi. Bu nedenle adaylar yanılmış olabilirler" dediler. 
Uzmanlar özellikle Türkçe ve matematik alanındaki soruların ağırlıklı olarak seçici sorulardan oluştuğunu belirttiler. Özel Dershaneler Birliği adına soruları değerlendiren eğitimciler, sınav sorularını şöyle değerlendirdi 
"Özellikle matematik ve Türkçe sorularında seçici sorular çoğunlukta. Ancak her iki alanda da zor sorular olduğu gibi ortalama bir öğrencinin yapabileceği sorular da bulunuyor. Tüm alanlarda ise sorular ÖSS mantığına uygun, müfredatı kapsayan bir şekilde hazırlanmış. Hatalı, çelişkili veya çift cevap anahtarı bulunan sorular yer almıyor. Genel anlamda sorular her yılki formatına göre düzenlenmiş. Soruların konulara göre dağılımları, içerikleri beklendiği şekilde. Felsefe alanında ise geçen yıla göre sorular daha kolay." 

Öğrencilere göre zordu 
Öğrencilerin büyük çoğunluğunun ise matematik ve Türkçe sorularının zorluk derecesinden yakındıkları öğrenildi. Adaylar puanların ne olacağı konusunda rehberlik birimlerinden yardım almaya çalıştı. Her yıl bazı alanlarda daha seçici sorulara yer verildiğini belirten eğitimciler, "Bu yıl da bu seçicilik Türkçe ve matematik sorularında yer almış. Kimya sorularında seçici bir soru yok. Oysa geçen yıl kimya da da öğrencinin gözden kaçırarak yanılacağı bir soru vardı" dediler. 

Hangi bölüme kaç netle girildi 

Uğur Dershanesi öğretmenleri 2003 ÖSS sonucuna göre kaç netle nereye girildiğini örneklendirdiler. 

İTÜ İşletme Fakültesi Endüstri Mühendisliği 2003 Taban Puanı 362.728 
2003 ÖSS sonucunda çıkan sayısal değerlere göre puan hesaplaması Bir öğrenci için AOBP katkısının yaklaşık olarak 75 puan olduğunu düşünürsek, ham puanda 287.000'yi tutturmak için aşağıdaki netleri çıkarmak gerekti 
Matematik 43 
Fen bilimleri 41 
Türkçe 40 
Sosyal bilimler 40 
ÖSS - SAY 287.247 

Marmara Üniversitesi İktisadi ve İdari Bilimler Fakültesi Enformatik 2003 Taban Puanı 344.791 
2003 ÖSS sonucunda çıkan sayısal değerlere göre puan hesaplaması Bir öğrenci için AOBP katkısının yaklaşık olarak 75 puan olduğunu düşünürsek, ham puanda 269.000'u tutturmak için aşağıdaki netleri çıkarmak gerekti 
Matematik 37 
Fen bilimleri 10 
Türkçe 40 
Sosyal bilimler 41 
ÖSS- EA 269.241 

Galatasaray Hukuk Fakültesi Taban Puanı 359.181 
2003 ÖSS sonucunda çıkan sayısal değerlere göre puan hesaplaması Bir öğrenci için AOBP katkısının yaklaşık olarak 70 puan olduğunu düşünüsek, ham puanda 289.000'u tutturmak için aşağıdaki netleri çıkarmak gerekti 
Matematik 43 
Fen Bilimleri 20 
Türkçe 44 
Sosyal bilimler 44 
ÖSS - EA 289.274 

Marmara Üniversitesi İletişim Fakültesi Gazetecilik Taban Puan 318.000 
2003 ÖSS sonucunda çıkan sözel değerlere göre puan hesaplanması Bir öğrenci için AOBP katkısının yaklaşık olarak 68 puan olduğunu düşünürsek, ham puanda 264.000'ü tutturmak için aşağıdaki netleri çıkarmak gerekti. 
Matematik 5 
Fen bilimleri - 
Türkçe 44 
Sosyal bilimler 43 
ÖSS- SÖZ 264.000 
Ağırlıklı puan 332.000 

Üniversite hayalleri trafik kazasına takıldı 

ALİ ZENGİN Trabzon - MERSİN DHA 
Trabzon'da ÖSS'ye giderken trafik kazası geçiren iki kardeş sınava giremezken, yanlarındaki kuzenleri sınava güçlükle yetiştirildi. Trabzon'da Emel 18 ve kardeşi İslam Terzi 17 ile kuzenleri Temel Terzi'nin 18 içinde bulunduğu Haluk Terzi'nin yönetimindeki otomobil zincirleme trafik kazasına karıştı. Kazada Emel, İslam ve Temel Terzi yaralandı. Ayakta tedavi edilen Temel Terzi apar topar sınava yetişti. Mersin'de üniversite adayı Burcu Ebru Özdemir 19 , dün ÖSS'ye giderken geçirdiği trafik kazasında yaralanınca hastanelik oldu. Sınava giremeyen Özdemir, sinir krizi geçirdi. 

ÖSS sahtek rları kıskıvrak 

İSTANBUL Milliyet 
Halkalı'daki TASEV Ayakkabıcılık Anadolu Meslek Lisesi'nde ÖSS'ye girecek olan Şerafettin Çelebi 22 , Kocaeli Üniversitesi öğrencisi Habil Karagöz'ü 23 yerine sınava soktu. Karagöz'ün hareketlerinden gözetmen şüphelendi. Gözetmenin yanına gelmesiyle birlikte paniğe kapılan Karagöz sınıftan kaçtı. Durumun bildirilmesi üzerine polis, Karagöz ve Çelebi'yi gözaltına aldı. 

'Şaşkınlar sınıfı'nda sınav 

Kimliğini kaybeden veya acil durum nedeniyle Ankara'da bulunması gereken üniversite adayları, Çankaya İlköğretim Okulu'nda oluşturulan ve adaylar arasında "şaşkınlar sınıfı" olarak isimlendirilen salonlarda sınava alındı. Kimliğini kaybettiği için Ankara'ya gelen ancak zaman darlığı nedeniyle geri dönemeyen veya sağlık ya da başka nedenlerle Ankara'da bulunmak zorunda kalan adaylar, Çankaya İlköğretim Okulu'nda oluşturulan salonlarda sınava alındı. 


</TEXT>
</DOC>
