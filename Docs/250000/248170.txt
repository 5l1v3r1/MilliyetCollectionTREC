<DOC>
<DOCNO> 248170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonspo42.html </URL>
<DATE> 2004/06/15/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Bulgaristan'da 5-0 şoku... Bulgar basını Avrupa'ya rezil olduk... 
</HEADLINE>
<TEXT>

     Bulgaristan Milli Futbol Takımı'nın, Portekiz'de düzenlenen 12. Avrupa Futbol Şampiyonası finallerindeki ilk maçında İsveç'e 5-0 gibi farklı bir skorla yenilmesi, ülkede adeta şok etkisi yarattı. 
     Ülkenin en yüksek tirajlı spor gazetesi ''7 Gün Spor'', karşılaşmayla ilgili haber yorumunda, ''Avrupa'ya rezil olduk'' başlığını kullandı. Haberde İsveç'in Bulgaristan karşısında ezici bir üstünlük sağladığı belirtilerek, ''İsveçliler bizimle bir köpeğin kemikle oynadığı gibi oynadı. Avrupa karşısında komik duruma düştük. Brüksel dantelinden daha kolay sökülen bir takım olduğumuzu ortaya koyduk ve aptal durumuna düştük'' yorumunu yaptı. 
     Gazete, ağır yenilginin faturasını da milli takım teknik direktörü Plamen Markov'a çıkardı ve Markov'un uygulamaya çalıştığı ofsayt taktiğinin Bulgaristan'ı çökerttiğini öne sürdü. 
     ''24 Saat'' Gazetesi de bugünkü ek baskısında ''Trajik yenilgi'' başlığını kullandı. Gazetede yer alan yorumda, hakemin kötü bir yönetim göstererek Bulgaristan'ın farklı bir skorla yenilmesinde önemli rol oynadığı belirtilerek, ''Herşeye karşın sonuç bu olmamalıydı. Bizimkiler kendilerinden bekleneni ortaya koyamadı ve Bulgar futbolseverlerin sevinçten değil kederden sarhoş olmalarına neden oldular'' denildi. Haberde ayrıca dün gece ülke genelinde alkol tüketiminde tam bir rekor kırıldığı da öne sürülerek, içki satışlarının normal günlere göre yüzde 40 oranında arttığı bildirildi. 
     ''Emek'' Gazetesi ise karşılaşmayla ilgili haberini manşetten ''Çok üzücü'' başlığıyla verdi. Haberde, ''Daha ilk maçımızda ağır bir yenilgi aldık. Tek dileğimiz bu şoktan çabuk kurtulup 2. ve 3. maçlarımızı kazanmamız. Eğer bunu başarırsak içine düştüğümüz trajik durumdan kurtulabiliriz'' yorumu yapıldı. 
     
</TEXT>
</DOC>
