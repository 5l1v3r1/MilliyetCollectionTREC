<DOC>
<DOCNO> 229736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sonyas12.html </URL>
<DATE> 2004/04/08/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
James Bond aranıyor 
</HEADLINE>
<TEXT>

     Beyazperdenin en ünlü ajanı 007 James Bond'a hayat verecek aktör aranıyor. Pierce Brosnan'ın yeni film için bir türlü anlaşmaya yanaşmaması üzerine sıkıntıya düşen yapımcılar, sinemanın altıncı James Bond'unu bulmak için harekete geçti. 
     Internetteki ''imdb'' sitesinin haberine göre, 21. James Bond filmi için kolları sıvayan yapımcılar, aktör Pierce Brosnan ile bir türlü anlaşamadı. Aktör Brosnan, ''Henüz filmde rol alıp almayacağıma karar veremedim'' açıklamasında bulundu. 
     Senaryo yazarları Andrew Neal ve Robert Wade'in de yapım şirketi Eon Productions ile uyuşmazlık içinde bulunduğu ifade edilirken, yapım şirketi ile senaryo yazarlarının filmin konusu ve Bond'un çizeceği karakterle ilgili uzlaşamadığı belirtildi. 
     
     BRIDGET JONES'UN SEVGİLİSİ YENİ BOND MU 
     ''Bridget Jones'un Günlüğü'' filminin 35'lik müzmin bekar Bridget'i yola getiren ''Mark Darcy'' karakteri Colin Firth, altıncı James Bond için ismi geçen oyuncu. 
     43 yaşındaki oyuncunun Bond rolüne en yakın isim olduğu belirtilirken, Clive Owen'a ikinci sırada şans tanınıyor. 
     Sinemanın yeni ''Batman''i Christian Bale, ''Soğuk Dağ'' filminin Oscar adayı oyuncusu Jude Law ile Sean Bean de Bond adayları arasında yer alıyor. 
     
     BOND YOK, BOND KIZI VAR 
     Yeni James Bond'un kim olacağı tartışılırken, yeni filmde Bond kızı arayışları da sürüyor. 
     Ünlü şarkıcı Kylie Minogue'un filmde Bond kızı olarak kamera karşısına geçmesini düşünen yapımcılar, Avustralyalı güzele teklif götürdü. 
     Minogue'un filmde ''kötü'' ya da ''iyi'' Bond kızı olup olmayacağının henüz belirlenmediği ifade edilirken, güzel şarkıcının senaryoyu okuduktan sonra karara varacağı bildirildi. 
     -BEN BOND, JAMES BOND- Ian Fleming'in kaleme aldığı dünyanın en ünlü ajanı James Bond, beyazperdeye gözlerini 1962 yılında ''Dr. No'' adlı filmle açtı. 007 Bond'u sinemada Sean Connery, George Lazenby, Roger Moore, Timothy Dalton ve Pierce Brosnan canlandırdı. 
     ''From Russia With Love'' ve ''World is not Enough'' adlı filmleri Türkiye'de çekilen film, en çok ünlü aktör Sean Connery ile bütünleşti. Aktör, yapılan birçok ankette ''En Sevilen James Bond'' seçildi. 
     51 yaşındaki Brosnan ise James Bond serisinin, ''World is not Enough'', ''Golden Eye'', ''Die Another Day'' ve ''Tomorrow Never Dies'' adlı filmlerinde rol aldı. 
     Serinin 21. filmi, ''Everything or Nothing'' ismini taşıyacak. 
     
</TEXT>
</DOC>
