<DOC>
<DOCNO> 233614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sontur36.html </URL>
<DATE> 2004/04/21/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Tecavüze uğrayan kızın dramı "Mutlu bir ailem olsaydı böyle olmazdı" 
</HEADLINE>
<TEXT>

     Niğde Kız Yetiştirme Yurdu'ndan kaçtıktan sonra bir un fabrikasında 3 kişinin tecavüzüne uğrayan ve kurtulmak için kendisini çatıdan atan Ö.Y, yurttan arkadaşlarıyla geçinemediği için kaçtığını söyledi. 
     Kayseri Devlet Hastanesi Beyin Cerrahi Servisi'nde tedavi gören Ö.Y 16 , AA muhabirine yaptığı açıklamada, anne ve babası boşandıktan sonra kardeşiyle birlikte Niğde Kız Yetiştirme Yurdu'na yerleştirildiğini söyledi. 
     Yaklaşık 8 yıldır yurtta kaldığını belirten Ö.Y, şöyle konuştu 
     ''Yurtta kalan arkadaşlarımla sürekli tartışıyorduk. Artık, kavgalardan bıkmıştım. Bu arada beni Sivas Kız Yetiştirme Yurdu'na göndermek istediler. Güvendiğim yaşlı bir ebeye durumu anlattım. Bir süre yanında kalabileceğimi söyledi. Ebenin evine gitmek için akşam saatlerinde yurttan kaçtım. Otobüsle Bor İlçesi'ne gittim. Geceyi Bor'daki çocuk yuvasında geçirdikten sonra sabah buradan da kaçtım ve Niğde'ye döndüm. Dayımın evine gittim. Beni kabul etmeyince kentten ayrılmak için terminale gittim. Burada tanıştığım 3 kişiye durumumu anlattım. Bana yardımcı olacaklarını söyleyerek bir un fabrikasına götürdüler.'' 
     
     ÇATIDAN ATLAYARAK KURTULDU 
     Burada kendisine tecavüz ettiklerini ifade eden Ö.Y, şöyle devam etti 
     ''Aralarından biri beni döverek tecavüz etti. Bu sırada diğerleri dışarıda bekliyordu. Fabrikanın çatısına çıktım. Bağırarak yardım istedim ama beni duyan olmadı. Beni döverek tekrar aşağıya indirdiler ve bana sırayla tecavüz ettiler. Cep telefonuyla birkaç yeri aradılar. Bu sırada tekrar çatıya çıkarak aşağıya atladım. Hastaneye nasıl geldiğimi bilmiyorum.'' Mutlu bir yuvanın özlemini çektiğini belirten Ö.Y, ''Eğer mutlu bir yuvam, bana sahip çıkan anne ve babam olsaydı bunlar başıma gelmezdi. Bütün bunlar insanlara çok fazla güvenmem nedeniyle başıma geldi. Yurttan, evinden kaçmak isteyen genç kızlar bu olayı ibret alsın'' diye konuştu. Bu olayla ilgili olan Ethem Altın, Seyit Bektaş ve Hakan Geçmiş, jandarma tarafından yakalanmış ve çıkarıldıkları mahkemece tutuklanarak cezaevine gönderilmişti. 
     
</TEXT>
</DOC>
