<DOC>
<DOCNO> 201015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/guncel/gun03.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternette dedikodu terörü... 
</HEADLINE>
<TEXT>

   TAHSİN AKSU İstanbul 
   
   Marmara'yı sarsan 17 Ağustos depremi sonrası insanların korku ve paniğe kapılmasına neden olan 'fısıltı gazetesi' yine işbaşında... Elektronik posta e - mail aracılığıyla hızla yayılan son söylentilere göre, İstanbul'daki büyük alışveriş merkezlerine yönelik bombalı saldırı planı yapılıyor. Bu elektronik postalardan birinde, üç gün içinde beş ayrı noktaya, teröristlerce satın alınan siyah bir ciple saldırı yapılacağı iddia ediliyor. 
   İstanbul'daki bütün oto galerilerinin sorgulanmasına rağmen ciple ilgili bilgiye ulaşılamadığını da öne süren postada verilen bilgiler, daha öncekilerde de olduğu gibi 'çok güvenilir bir arkadaştan edinilen gizli bilgilere' dayandırılıyor. Diğer bir elektronik postada da "İsrail cemaatinden gelen bir istihbarat" kaynak olarak gösterilerek, şu satırlara yer veriliyor "Ülkemizde üç adet çöp kamyonu çalınmış ve bunların terör eylemlerinde kullanılacağı sanılıyor. Ben de sizleri uyarayım dedim. Haberin doğru mu, yalan mı olduğunu bilmiyorum. Biz yine de tetikte olalım." 
   
   'İhbarlara inanmayın' 
   Fısıltı gazeteleri ve internet aracılığıyla dilden dile dolaşan yeni bombalı saldırı haberlerine itibar edilmemesi istendi. Bir Emniyet yetkilisi konuyla ilgili şunları söyledi "Dört bombalı eylemi gerçekleştiren örgütle ilgili birçok önemli bulgulara ulaştık. Olası bazı eylemlerin önüne geçtik. Saldırı söylentileri dedikodudan ibarettir." 
   
   
   
   
   
</TEXT>
</DOC>
