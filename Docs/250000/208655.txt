<DOC>
<DOCNO> 208655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/dunya/dun02.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
2 çocuklu kadın intihar komandosu terör saçtı 4 ölü 
</HEADLINE>
<TEXT>

      DIŞ HABERLER SERVİSİ 

   
   Binlerce Filistinli işçinin Gazze'den İsrail'e girmek için kullandığı ana geçiş noktası olan Erez'de dün iki çocuk annesi Filistinli bir kadın militan tarafından düzenlenen intihar saldırısında 4 İsrailli öldü, 7 kişi yaralandı. 
   Saldırıyı El Aksa Şehitleri Tugayı ile İslami Direniş Hareketi HAMAS üstlendi. İntihar saldırılarında ilk kez kadın eylemci kullandığını açıklayan Hamas, İsrail'e karşı saldırıları artırmaya ant içti. 
   Üzerindeki bombanın pimini çekerek patlatan Reem El Reyaşi adlı 22 yaşındaki kadın militanın 3.5 yaşında erkek ve 1.5 yaşında bir kız çocuğu annesi olduğu belirtildi. Kadın militan eylemden önce kaydedilen bir video kasetteki veda mesajında, 13 yaşından beri şehit olmayı hayal ettiğini, vücudunu ölümcül bir şarapnele dönüştürmeyi hep planladığını ancak her şeye karşın çocuklarını çok sevdiğini dile getirdi. Reyaşi, "Allah bana 2 çocuk verdi ve Allah onları ne kadar çok sevdiğimi biliyor" dedi. 
   Video görüntülerinde HAMAS'a özgü savaş üniforması içinde görülen kadın militan, "Siyonistlerin kafa tasıyla cennetin kapılarını dövmek en büyük dileğim" diye konuştu. İsrail ordu kaynakları, ölenler arasında askerlerin de bulunduğunu, belirtirken, yaralananlardan 4'ünün Filistinli olduğu bildirildi. 
   
   
   
</TEXT>
</DOC>
