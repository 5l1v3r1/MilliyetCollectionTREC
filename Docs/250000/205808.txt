<DOC>
<DOCNO> 205808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sonspo18.html </URL>
<DATE> 2004/12/31/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Rizespor'un hedefi UEFA... 
</HEADLINE>
<TEXT>

     Çaykur Rizespor Genel Kaptanı Yılmaz Zehiroğlu, hedeflerinin UEFA'ya katılmak olduğunu söyledi. 
     Zehiroğlu, yaptığı açıklamada, Rıza Çalımbay ile iyi bir çıkış yakaladıklarını belirterek, ''Yıllardır bir arada oynayan futbolcular, Rıza hocanın göreve gelmesi ile daha bir takım hüviyetine büründü. Arkadaşlığın ön plana çıktığı bir ekip olduk. Bu da saha içerisinde yardımlaşmayı ve beraberinde başarıyı getirdi'' dedi. 
     İlk yarıyı hedefledikleri yerin altında bitirdiklerini de kaydeden Zehiroğlu, şöyle devam etti 
     ''Ankaragücü deplasmanından da galibiyet ile dönseydik, ikinci yarı hazırlıkları bizim için daha iyi olacaktı. Ama şu anda topladığımız 29 puan ile UEFA'ya yakın görünüyoruz. İkinci yarı rakiplerimiz ile kendi sahamızda oynayacağız. Bu maçlardan galibiyet ile ayrılırsak sezon sonunda UEFA hedefini gerçekleştiririz.'' Zehiroğlu, transfer çalışmalarında son durumun iki gün içinde netleşeceğini de ifade ederek, ''Genç oyuncuların tecrübe kazanması için başka takımlara kiralanması çalışmalarımız sürüyor. Bu doğrultuda Levent, Antalyaspor ile anlaşma imzaladı. Diğer oyuncular ile ilgili görüşmeler devam ediyor. Devre arasında bizim takıma yapacağımız takviye ile ilgili olarak ise Rıza hocamız transfer komitesi ile birlikte çalışıyor. Bu isimler ile iki gün içerisinde anlaşarak imza attıracağız'' diye kaydetti. 
     
</TEXT>
</DOC>
