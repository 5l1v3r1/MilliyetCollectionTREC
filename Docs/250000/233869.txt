<DOC>
<DOCNO> 233869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonsiy10.html </URL>
<DATE> 2004/04/22/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Gül Güvenlik Konseyi kararı için yapacağımız birşey yok 
</HEADLINE>
<TEXT>

     Dışleri Bakanı Abdullah Gül, BM Güvenlik Konseyi'nde Rusya'nın vetosuyla reddedilen Kıbrıs karar tasarısına ilişkin olarak, Türkiye'nin tüm girişimleri yaptığını ve artık yapacak birşeyi olmadığını söyledi. 
     Abdullah Gül, Suudi Arabistan Dışişleri Bakanı Prens Suud El Faysal ile biraraya geldi. Bakanlıkta gerçekleşen ve yaklaşık 1.5 saat süren görüşmenin ardından iki bakan ortak bir açıklama yaptılar. 
     Gül, görüşmede ikili ve bölgesel konuların ele alındığını bildirdi. Terörizmden çok çekmiş bir ülke olarak Türkiye'nin Suudi Arabistan'da meydana gelen terörist saldırılarla ilgili olarak üzüntüsünü ilettiğini belirten Gül, Irak konusunda da geniş ölçüde görüş alışverişinde bulunduklarını ifade etti. Gül, El Faysal ile diğer konulara ilişkin görüşmelerinin devam edeceğini kaydetti. 
     Konuk bakan ise, terörist saldırıların sadece yönetimin değil halkın da tepkisinin tepkisini çektiğini belirtti. 
     Faysal, ilişkilerin gelişmesi için iki ülke arasında çok geniş bir alan olduğunu söyleyerek, Irak konusunda da "Irak'ın toprak bütünlüğü ve egemenliğin en kısa sürede halka devri" bağlamında Gül ile tutumlarının aynı olduğunu bildirdi. 
     El Faysal, bir soru üzerine, Suudi Arabistan ve ABD arasında Ortak Güvenlik İşbirliği Komisyonu çalışmaları kapsamında işbirliğinin devam ettiğini belirtti. Faysal, "Ama bu komisyonun varlığı terör olaylarının sona erdirilmesi için bir garanti değildir. Uluslararası terörizmle mücadele ikili işbirliğinin yanında uluslararası işbirliğini de gerektiren bir konudur" dedi. Bir başka soru üzerine de El Faysal, Türkiye'nin İslam Konferansı Örgütü İKÖ Genel Sekreterliği için aday gösterdiği Ekmeleddin İhsanoğlu'na destek vermek konusunda ise istekli görünmedi. 
     El Faysal, İKÖ'de Genel Sekreter seçiminin coğrafi ve bölgesel etkenlerle belirlendiğine dikkat çekti. Önümüzedeki dönem için Asya bölgesinden bir adayın seçileceğini söyleyen El Faysal, şu anda üç genel sekreter adayının olduğunu anımsattı. El Faysal, aday gösteren üç ülkenin biraraya gelerek diğer İKÖ ülkelerine de danışarak aday sayısını bire indirmesi gerektiğini savundu. El Faysal, Türkiye'nin adayına destek verip vermeyeceklerinin üç ülkenin anlaşma sağlayamaması halinde belli olacağını kaydetti. 
     
     "GÜVENLİK KONSEYİ KARARI İÇİN YAPACAĞIMIZ BİRŞEY YOK" 

     Dışişleri Bakanı Gül, BM Güvenlik Konseyi'nde Kıbrıs'a ilişkin karar tasarsınının Rusya'nın vetosuyla kabul edilmemesine ilişkin bir soruyu da yanıtladı. Gül, şöyle devam etti 
     "Bu konuyla ilgili biz herşeyi yaptık. Kıbrıs konusunda Türkiye üzerine düşen herşeyi yapmıştır. Şimdi artık her iki taraf Kıbrıs Türk halkı ve Kıbrıs Rum halkı karar vercektir. 
     BM Güvenlik Konseyi'nin aslında kararı veyahut oraya giden şey yeni birşey değildi. Neydi o Anlaşmanın zaten kendi içinde garanti sözkonusuydu. Anlaşmaya göre, adada orada olmayacak silahlar olmayacak, silah kaçakçılığı olmayacak. 
     Dolayısıyla BM Güvenlik Konseyi'ndeki konu bunu biraz daha kuvvetlendiriciydi. Anlaşmanın içeriğiyle bir ilgisi yoktu. 
     Anlaşmada zaten herşey yazılmıştı. Ama gördüğümüz kadarıyla Rusya'nın itirazıyla reddedilmiş vaziyette. Bizim yapacağımız birşey yok" 
     
</TEXT>
</DOC>
