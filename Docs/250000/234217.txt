<DOC>
<DOCNO> 234217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sontur03.html </URL>
<DATE> 2004/04/23/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
15 günlük bebek, 2. kez ameliyat oldu... 
</HEADLINE>
<TEXT>

     Antalya'da 15 günlük ''Hayat'' adlı bir bebek, doğuştan kalp rahatsızlığı nedeniyle 2 kez ameliyat edildi. 
     AA muhabirinin aldığı bilgiye göre, Akdeniz Üniversitesi Hastanesi'nde doğduktan 2 gün sonra solunum yollarındaki kan pıhtılaşması nedeniyle ameliyat edilen ve ameliyat sırasında kalbinde de delik olduğu belirlenen 15 günlük Hayat adlı bebek, ikinci kez ameliyat masasına yatırıldı. 
     Antalya Hayat Kalp Hastanesi'nde gerçekleşen ameliyat, Operatör Doktor Kalp ve Damar Cerrahisi Uzmanı Afşin Yağveri başkanlığındaki bir heyet tarafından yapıldı. Yaklaşık 2 saat süren ameliyat sonunda minik Hayat'ın sağlıklı olduğu ve yoğun bakımda kontrol altında tutulduğu bildirildi. 
     Ameliyat öncesi basın mensuplarına açıklama yapan Dr. Yağveri, ''Bebekteki rahatsızlık, kalp çıkışında bulunan iki ana damarın bir tek kök damar şeklinde oluşmasından meydana geliyor. Buna bağlı olarak akciğerlere gerekenden fazla kan gidiyor. Yapacağımız bu ameliyatla, yüksek basınçlı kanı rahatlatmaya çalışacağız'' dedi. 
     Minik Hayat'ın anne ve babası, kimliklerinin açıklanmasını istemedi. 
     
</TEXT>
</DOC>
