<DOC>
<DOCNO> 215712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/soneko13.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Üretici önerdi Okullarda elma dağıtılsın 
</HEADLINE>
<TEXT>

     Elma üreticileri, halen depolarda bekleyen yaklaşık 500 bin ton elmanın tüketilmesi için okullarda dağıtılmasını önerdi. 
     Karaman'da kurulu Yıldızbaş Soğuk Hava Deposu sahibi Mehmet Yıldızbaş, AA muhabirine yaptığı açıklamada, 2003 yılı hasat mevsiminde Karaman'da yaklaşık 450 bin ton elma üretiminin gerçekleştiğini kaydetti. 
     Ülke genelinde üretilen elmanın yaklaşık 500 bin tonunun halen soğuk hava depolarında satılmayı beklediğini belirten Yıldızbaş, elmanın üreticiden ucuza alındığını, ancak piyasaya yüksek fiyatlardan sunulduğunu anlattı. 
     Bu nedenle elmada beklenen satışın gerçekleşmediğini ifade eden Yıldızbaş, şunları söyledi 
     ''Elmadan gelecek parayla biz elma üreticileri yeni sezon için hazırlık yapacağız. Elektrik ve işçi paralarını ödeyeceğiz. Ancak elmanın tamamının satılması oldukça zor görünüyor. Eldeki elmalar büyük ihtimalle ıskarta olarak meyve suyu fabrikalarına gidecek.'' Yıldızbaş, elmasını satamadığı için üreticinin zor günler geçirdiğini vurgulayarak, ''Elma sağlıklı gelişim için büyük önem taşıyor. Milli Eğitim Bakanlığı'nın yapacağı bir çalışmayla bu elmalar satın alınıp ilkokul çağındaki çocuklara dağıtılabilir'' dedi. 
     
</TEXT>
</DOC>
