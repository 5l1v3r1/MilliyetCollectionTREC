<DOC>
<DOCNO> 233276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sontur39.html </URL>
<DATE> 2004/04/20/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Fethiye'de "plajlar satılmasın" yürüyüşü... 
</HEADLINE>
<TEXT>

     Fethiye'de plajların ihale ile satılmasını istemeyen vatandaşlar ve sivil toplum örgütleri, açık hava toplantısı ve yürüyüş düzenledi. 
     ''Çalış Plajı Fethiye Belediyesi'nin, Belceğiz Plajı da Ölüdeniz Belediyesi'nindir'' sloganları ile gerçekleşen yürüyüşe çeşitli siyesi partilerin temsilcileri, oda ve dernek başkanları, turizmciler ve çok sayıda vatandaş katıldı. 
     Fethiye Belediye Başkanı Behçet Saatçi, yaptığı konuşmada şunları söyledi 
     ''Belediyecilerin yönettiği bir hükümetten çok şeyler beklerken, elimizdeki üç-beş kuruşluk gelir elde ettiğimiz yerler de parası olanlara veriliyor. Buralar halkımızın da nefes aldığı yerlerdir. Buraların ihaleyle parası olanlara verileceği bir ortama gelmekten duyduğumuz rahatsızlığı sizlerle paylaşmak istiyoruz. 
     Yeni yerel yönetimler yasasında bu yerlerin tasarruf hakkı belediyelere devredilecekti. Bu yasa çıkmadan bu tür ihalelerin yapılması bizi endişelendiriyor. Ama şu unutulmamalıdır ki halka rağmen bir iş yapılamaz. İşte halk da burada.'' 
     
</TEXT>
</DOC>
