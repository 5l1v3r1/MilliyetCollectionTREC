<DOC>
<DOCNO> 234166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sonsiy06.html </URL>
<DATE> 2004/04/23/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
De Soto "Referandumdan sonuç alınamazsa çözüm için araç kalmayacak" 
</HEADLINE>
<TEXT>

     BM Genel Sekreteri Kofi Annan'ın Kıbrıs Özel temsilcisi Alvaro De Soto, Kıbrıs'ta yarın yapılacak referandumlardan sonuç alınamaması durumunda, çözüm için ellerinde araç kalmayacağını söyledi. 
     De Soto, CNN TÜRK televizyonuna, referandumdan önce değerlendirmelerde bulundu. 
     ''Referandumlardan, her iki taraftan da evet çıkacağını düşünüyor musunuz '' sorusuna De Soto, sonuçlara ilişkin kumar oynamak istemediğini, bu nedenle de bir öngörüde bulunmayacağını belirtti. 
     Herhangi bir ''B'' planının olmadığını ifade eden De Soto, ''Eğer referandumdan sonuç alınamazsa, liderler halklarına uzlaşının çözümünün bu olduğunu izah edemezlerse, o zaman çözüm için elimizde herhangi bir araç kalmıyor. O zaman nereye gideceğimizi görmek çok zor olacak'' dedi. 
     De Soto, ikinci bir referandumun söz konusu olup olmayacağına ilişkin bir soru üzerine de, bunu ''bilmediğini'' belirterek, referandumların BM tarafından yapılmadığını, referandumların her iki tarafın üzerinde hemfikir olduğu bir konu olduğunu hatırlattı. 
     De Soto, referandumlardan sonuç alınamaması durumunda Annan'ın bunun ne anlama geldiğini, uzlaşmanın hala olası olup olmayacağını düşünmek isteyeceğini belirtti. 
     De Soto, ''Planda iyi şeylerin de olduğunu niçin göz ardı ediyorlar, anlamıyorum'' dedi ve Türkiye'nin verdiği taahhütleri yerine getireceği konusunda hiçbir şüphesinin olmadığını belirtti. 
     
</TEXT>
</DOC>
