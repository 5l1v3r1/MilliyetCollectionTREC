<DOC>
<DOCNO> 205557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/01/yazar/temelkuran.html </URL>
<DATE> 2003/01/01/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Biz böyleyiz 
</HEADLINE>
<TEXT>

     Yüzümüzde yastık izi varken, biz insanoğulları, ne sert ve belalı bir hayatımız olduğunu anımsayacak kadar uyanmamışken henüz, ılık şeyler isteriz... Biz, insanoğulları bu hayattan şefkatli sabahlar dileriz. Yalnızlığın büyük özgürlüğü için yuvarlanırken ve uzun bir gecenin sabahına henüz çıkmışken kardeş kardeş sevmek, kardeş kardeş sevilmek isteriz... Biz böyleyiz. İnandırıcı birinin "Herşey güzel olacak" yalanını ikna edici bir biçimde söylemesini, inanmadığımızı görünce "Hakikaten bak. Her şey güzel olacak" diye tekrar etmesini bekleriz. Bilhassa sabahları buna inanmaya daha çok meyilliyiz. Yeni yıl sabahında, bütün dünya pislikler ve alçaklıklar içinde dönerken hiç değilse yumurta tam istediğimiz gibi pişmiş olsun, peynir temiz temiz tabakta dursun, domatesler, salatalıklar ve yeşil biber zeytin yağının içinde gülüşsün isteriz. Biz böyleyiz. Bari yeni yıl sabahı iyi geçsin diye titizleniriz. Yeni yıl sabahlarında bütün yıla yayılacak bir uğursuzluk işareti olmasın diye çok çocukça bir ihtimamla hareket ederiz. Biz... İyi ki böyleyiz 
     
     Biz, bir önceki gece ne çok eğlendiğimizi söyleye söyleye kişisel tarihimize "Bu yılbaşı iyi geçti" kaydını düşürmek için kendi kendimizi ve birbirimizi eğlenmiş olduğumuza ikna etmeye gayret ederiz. Çünkü korkarız biz. Koca koca adamlar olduğumuzda bile hayatla adam akılı baş edememekten çok korkarız. Oysa yetişkinlerin dünyasındaki yetişkin düşüşlerimizde tıpkı küçükkenki dizimiz sıyrılmış gibi pervasız ağlayıp, eve koşmak isteriz. Bu yeni yılda hiç düşmemek için, sanki yılbaşı gecesi çok eğlenmiş olmak iyiye işaret olacakmış gibi geceyi iyiye yormak isteriz. Biz böyleyiz. Hayat için hep biraz küçük kalır ellerimiz... 
     
     Biz biraz düşünceliyiz. Bir yıl diğerinden ayrıymış gibi, zaman kesintiye uğramış gibi hissederiz. Hissetmek isteriz. Çünkü biz hep yeni insanlar olmayı dileriz. Değişmeyi, daha iyi olmayı, daha becerikli, daha güçlü, daha başarılı, daha bir şeyler işte, olmak isteriz. Yılbaşı sabahlarında sanki kendimize bir şans daha verilmiş gibi... Neşeleniriz. Biz böyleyiz. 
     
     Biraz da, şöyle inceden kederliyiz. Tuhaf bir biçimde içimize dalıp yılbaşı sabahları, az az dalıp, bir önceki yılın kalp değerlendirmelerini yaparız. Yılbaşı sabahları gözlerimiz kısa kısa bir yere dalıyorsa, yüzümüz biraz düşüyorsa aniden, kapanmamış bir kalp hesabı kalmıştır eski yıldan. Bu hesabı bu yıl kesin kapatmayı dileriz. Biz böyleyiz. içimize baktığımız zamanlarda yüzümüz düşer, hep yeterince iyi olmadığımızı hissederiz. 
     
     Ben olsam bir köşe yazarına inanmam. Bir köşe yazarı, bana sorarsanız, bu hayatta en inanılacak kişi değildir. Ama işte yine de söylemek isterim. Bu yıl her şey daha güzel olacak. Hakikaten bak. Her şey daha güzel olacak. Görürsün 
     
     







İlk gün 


Komşumuz İsviçre olsaydı... 


Yılbaşı ve yeni yıl... 


YÖK ve Mumcu 


İlk gün 


Ahmed’in göbeği 


İki arada bir derede 


2003 nasıl iyi geçer 


İlk yumruk 


Dünya küçük bir köy olsaydı eğer... 


Kalem ve silgi 


İrticaa siyasal teşvik 


Bilin bakalım, 2003’te ne olacak 


Komşumuz İsviçre olsaydı... 


Yılbaşı ve yeni yıl... 


Kaygıları kahkahayla yok edin 


Biz böyleyiz 


1 Ocak Çarşamba 


</TEXT>
</DOC>
