<DOC>
<DOCNO> 236575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/magazin/axmag01.html </URL>
<DATE> 2004/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Simge yine birinci Sevil ise veda etti 
</HEADLINE>
<TEXT>


Zerrin Özer, sarı odada Ufuk kalınca, "Türk halkına inanmıyorum. Bu gece elenmeyeceksin" diye bağırdı 

DENİZ ALTUNTAŞ 

Kanal D'nin reyting rekorları kıran yarışma programı Türkstar'da beşinci elenen finalist Belçika'dan yarışmaya katılan Sevil Kul oldu. Simge Bağdatlı yüzde 21.38 oyla 3. kez birinciliği kazandı. 5. eleme gecesinde jüri üyeleri ve sunucular 25 yıl sonraki olası halleriyle kamera karşısına geçti. Makyajla 25 yıl yaşlanan jüri ve sunucular 2029'da 44. seri ve 558. eleme akşamını hayali olarak yaşattı. 
Yarışmada Sevil Kul, Ufuk Çakır, Ahmet Gülşen ve Faruk Emre Kürklüoğlu sarı odaya kaldı. Sarı odadan Çakır'la sohbet eden Zerrin Özer ağlayarak, "Bu durum çok ağrıma gitti. Ufuk bu gece gitmeyeceksin. Özer'in yaşadığı gibi sen de haksızlık yaşıyorsun. Türk halkına asla inanmıyorum. Sevil'in gitmesi gerekirdi. Bu gece gitmeyeceksin. Mesleğime aşığım geberip giderim" diye bağırdı. Özer, Sevil'in elendiği açıklanınca büyük mutluluk yaşadı. Sevil "Demek insanlar elenmemi istedi. Böyle oldu. Gülerek gidiyorum, ağlamak için sebep yok" dedi. 

'Zerrin'in çıkışı sertti' 
Ercan Saatçi gecede yaşananlarla ilgili "Zerrin'in hareketinde haklılık payı vardı. Ama çıkışı biraz sertti. Türk halkına inanmıyorum demesi yanlıştı" diye konuştu. Armağan Çağlayan da "Sevil nasıl olsa gidecekti. Bana sorarsanız Sevil'in kasedini almam. Simge'nin birinci olmasını beklemiyordum" dedi. 


</TEXT>
</DOC>
