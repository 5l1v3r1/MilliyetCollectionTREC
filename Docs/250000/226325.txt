<DOC>
<DOCNO> 226325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sondun35.html </URL>
<DATE> 2004/03/28/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Annan, taslak planını henüz sunmadı 
</HEADLINE>
<TEXT>

     KKTC Dışişleri Bakanı ve Başbakan Yardımcısı Serdar Denktaş, BM Genel Sekreteri Kofi Annan'ın, henüz taslak planı taraflara sunmadığını açıkladı. 
     Serdar Denktaş, İsviçre'nin Burgenstock kasabasında devam eden dörtlü Kıbrıs görüşmelerine ilişkin gazetecilere bilgi verdi. 
     Annan'ın taslak planını bu akşam veya yarın sunmasının beklendiğini belirten Denktaş, planın sunulmasının ardından taraflarca değerlendirileceğini, ancak ondan sonra nihai şeklini almasının söz konusu olduğunu kaydetti. 
     Planın, 150 sayfa olduğunu ve yasalara ilişkin ekleriyle birlikte 9 bin sayfaya ulaştığını belirten Denktaş, ''Düşünüldüğü gibi binlerce sayfayla karşı karşıya kalmak ve değerlendirme güçlüğü çekmek söz konusu değil. Planın 150 sayfalık bölümü esas ve taraflar kuşkusuz nereye bakacaklarını biliyorlar'' dedi. 
     Bu arada, Yunanistan Başbakanı Kostas Karamanlis'in, Burgenstock'a ulaştığı bildirildi. 
     
</TEXT>
</DOC>
