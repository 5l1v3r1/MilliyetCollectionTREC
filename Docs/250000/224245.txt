<DOC>
<DOCNO> 224245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sonsiy19.html </URL>
<DATE> 2004/03/21/ </DATE>
<TIME> 17.38 </TIME>
<AUTHOR>  </AUTHOR>
<HEADLINE>
Derviş "Seçimin sonucunu belirleyecek olan vatandaştır, anket değil" 
</HEADLINE>
<TEXT>

     CHP Genel Başkan Yardımcısı Kemal Derviş, seçimin sonucunu anketler veya manşetlerin değil vatandaşın belirleyeceğini söyledi. 
     Derviş, partisinin Kadıköy Seçim İrtibat Bürosu'nda düzenlediği basın toplantısında, seçimlerle ilgili yapılan anketlerin sonuçlarını çok abartılı bulduğunu kaydetti. 
     Yaklaşık 2 hafta önce yapılan anketlerden sonra çok büyük değişiklikler olduğuna inandığını ifade eden Derviş, CHP'nin oylarının yükseldiğini ve bu yükselişin devam edeceğini dile getirdi. 
     Derviş, hiçbir anketin son ana kadar gerçeği tam olarak yansıtamayacağını, 28 Mart akşamı anketlerden farklı bir tablonun ortaya çıkacağını savunarak, ''Seçimin sonucunu belirleyecek olan vatandaştır, anket değil. Manşet de değil...'' diye konuştu. 
     Kemal Derviş, dün katıldığı bir toplantının, farklı şekillerde yorumlandığını da belirterek, söz konusu toplantının aydınlarla her zaman yaptıkları rutin toplantılardan biri olduğunu, CHP'nin iç işleriyle ilgili olmadığını vurguladı. 
     Toplantıda Türkiye'nin geleceğinin tartışıldığını belirten Derviş, şunları kaydetti 
     ''Amacımız 5-10 yıllık perspektifte, Türkiye'de, Avrupa'da ve dünyada sosyal demokrasi nereye gidiyor, buna göre fikir geliştirelim, çözüm üretelim. Ayrıca, İspanya Sosyalist Partisi'nin başarısını tartıştık. Bunun, Avrupa ülkelerine, ABD'ye ve Irak durumuna nasıl yansıyacağını ele aldık. 29 Mart ile ilgili hiçbir şey tartışılmadı. Bu toplantıları biz her zaman yapıyoruz. Toplantıların siyasi amacı, örgüt amacı, parti içi yönetim amacı yok.'' Derviş, bu toplantıların başka şeylerin çalışması gibi anlatılmasının çok yanlış olduğunu ifade ederek, aydınların ''beyin fırtınası'' yaptığı bu çalışmaların Türkiye'nin geleceği için çok önemli olduğunu, bu nedenle de devam edeceğini kaydetti. 
     CHP dışındaki bir sol yapılanmanın başarılı olacağına hiçbir zaman inanmadığını da vurgulayan Derviş, dünkü toplantıda da sosyal demokratların büyümesinin, biraraya gelmesinin mutlaka CHP'nin çatısı altında olması gerektiğini savunduğunu bildirdi. 
     Derviş, Deniz Baykal ile 30 yıllık dostluğu olduğunu da belirterek, ''Hiçbir zaman Deniz Baykal'a zarar verecek veya herhangi bir şekilde partide rahatsızlık yaratacak bir harekette bulunmadım'' dedi. 
     -SORULAR- Soruları da yanıtlayan Derviş, ''CHP'ye Genel Başkan olabilir misiniz '' sorusu üzerine, genel başkanlık konusunda bir iddiası, bir beklentisi olmadığını, parti lideri olmak istemediğini söyledi. 
     ''Toplantılarda alınan kararları Deniz Baykal ile paylaşıyor musunuz '' sorusu üzerine Derviş, toplantılarda kararlar alınmadığını, ancak görüşülen konuları Baykal ile paylaştıklarını anlattı. 
     Derviş, aydınlarının düşünmelerinin, tartışmalarının siyasi bir eylem ya da bir yönetim pozisyonuna gelme hareketiyle karıştırılmaması gerektiğini vurguladı. 
     Bir gazetecinin, ''Toplantıda, CHP'nin yerel seçimlerden başarısız çıkması halinde yapılacaklar konuşuldu mu '' sorusu üzerine de Derviş, toplantıda böyle bir konunun ele alınmadığını, CHP'nin bugünkü şartlar içinde mümkün olduğunca başarılı olacağına inandığını söyledi. 
     
</TEXT>
</DOC>
