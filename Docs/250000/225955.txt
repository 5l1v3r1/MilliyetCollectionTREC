<DOC>
<DOCNO> 225955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonyas03.html </URL>
<DATE> 2004/03/26/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Sihirbazlık numaralarını açık eden müze, sihirbazları isyan ettirdi 
</HEADLINE>
<TEXT>

     Sihirbazlık numaralarının nasıl göz boyama olduğunu gözler önüne seren küçük bir müze, sihirbazları isyan ettirdi. 
     Aralarında David Copperfield'in de bulunduğu çok sayıda sihirbaz, müze yetkililerine başvurarak müzede bu tür şeylerin teşhir edilmemesini istediler. 
     Bu müze, en büyük sihirbaz kabul edilen Harry Houdini'nin 1874-1926 çocukluğunun geçtiği Appleton kasabasında bulunuyor. 
     Müze yetkilileri bir süre önce, ''elleri bağlı olarak çuval içinde bir fıçıya kapatılan Houdini'nin, 3 saniye içinde ellerini çözüp başka bir fıçıya nasıl geçtiğini öğrenmek istiyorsanız müzemizi mutlaka ziyaret edin'' şeklinde bir ilan vermişti. 
     Bu sihirbazlık numarası, çok sayıda sihirbaz tarafından gerek Las Vegas sahnelerinde, gerekse Karayiplere sefer yapan aşk gemilerinde yapılıyor. Müzenin açıklamasına ''ekmek paramız elimizden alınıyor'' itirazıyla karşı çıkan sihirbazlar, ''Houdini'nin Metamorphosis Değişim adını verdiği bu numarasının ayrıntılarının kamuya açıklanmasının yanlış olduğunu'' öne sürdüler. 
     Bu sihirbazlık numarası, 20. yüzyılın başında Houdini'ye büyük ün sağlamıştı. Sihirbazlar, ''kendi aralarında uyguladıkları yazılı olmayan kuralların, yapılan numaraların içeriğinin kamuya açıklanmasını yasakladığını'' savunuyorlar. 
     
     MÜZEYE ELEKTRONİK POSTA YAĞMURU 
     Olayın duyulmasından sonra müzeyi telefon ve elektronik posta yoluyla bombardımana tutan sihirbazlar, yönetimin kararından caymasını talep ediyorlar. 
     Sahne adı ''Rondini'' olan sihirbaz Ron Lindberg, yaptığı çağrıda, müzenin boykot edilmesini isterken, müzeye Houdini'ye ait bazı eşyaları bağışlayan bir diğer sihirbaz da, bağışları geri alma tehdidinde bulundu. 
     Broadway'de yaptığı sihirbazlik gösterileriyle ünlenen David Copperfield ise ''Houdini yaşasaydı bu yapılanlardan nefret ederdi'' dedi. 
     
     45 BİN ZİYARETÇİ 
     Yılda 45.000 kişinin ziyaret ettiği Houdini müzesi yetkilileri ise ''İzleyicilerin, eşyaların camlı kutularda teşhir edildiği klasik bir müzeden çok interaktif bir gösteri beklentisi içinde olduklarını'' ifade ettiler. Karar değişmediği takdirde Houdini'nin en ilginç sihirbazlık numaralarını gözler önüne serecek olan interaktif gösterinin Haziran ayında başlaması bekleniyor. 
     
</TEXT>
</DOC>
