<DOC>
<DOCNO> 223026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/yazar/tamer.html </URL>
<DATE> 2004/03/17/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Savaş karşıtlarından Porto Alegre'ye 
</HEADLINE>
<TEXT>

   İspanya'daki seçim, dünyanın dört bir yanında savaşı protesto eden sessiz çoğunluğun sesi oldu. Savaşa Hayır cephesi, gücünü gösterdi 
   
   Milliyet Sanat Genel Yayın Yönetmeni sevgili Tuğrul Eryılmaz, bir yıl kadar önce bana "Yahu Meral, kırk yılda bir ben de çoğunluk gibi düşünüyorum. Hep azınlıkta kalmış olmanın sıkıntısını çekmiş biri olarak bu öylesine nadir ve hoş bir duygu ki... Ama bir işe yaramıyor " diye dert yanmıştı. 
   Amerika'nın Irak'ı işgali öncesinde çoğumuzun içinden geçenleri Tuğrul böyle dillendirmişti ve ben ertesi günkü yazıma "Tuğrul nihayet çoğunlukta, ama işe yaramıyor" diye başlık atmıştım. 
   O günlerde gerek Türkiye, gerekse dünya kamuoyunun 95'i Tuğrul gibi savaşa hayır diyordu. Dünyanın dört bir yanında düzenlenen savaşı ve Amerika'yı protesto gösterilerine yüz milyonlarca kişi katılmıştı. Amerika, Vietnam Savaşı'ndan bu yana en büyük savaş karşıtı gösterilere sahne olmuş Tokyo'da, Pekin'de, boydan boya tüm Avrupa'da, özellikle de Başkan Bush'un kuyruğuna takılan İngiltere, İtalya ve İspanya'nın pek çok kentinde savaş karşıtı milyonlar sokaklara dökülmüştü. 
   
   Tuğrul'un zaferi 
   1 yıl önce yüz milyonların protestoları, Amerika'nın Irak'ı işgalini engellemeye yetmedi, ancak 1 yıl önce kendini ilk kez çoğunlukta hisseden Tuğrul, pazar günkü İspanya seçimleriyle bu sessiz çoğunluğun arasında yer almanın işe yaramış olmasının sevincini tattı. İspanya'daki savaş karşıtı kamuoyu, dünyanın dört bir yanındaki Tuğrul'lardan aldığı manevi destekle, Irak'a asker gönderen Aznar hükümetine güle güle dedi. El Kaide'nin zalim kanlı terör eylemi de, belleklerde küllenmeye yüz tutmuş duyguları tazeleyerek küskün seçmeni sandık başına götürdü. 
   Göğsümde Savaşa Hayır rozetiyle dolaştığım o günlerde sadece iş dünyasından değil, kendi meslektaşlarımdan, her zaman yürüyüş yaptığım parkta selamlaştığım okurlarımdan, hatta bazı yakın dostlarımdan bile Irak'ta Amerika ile birlikte davranmamızın yararları üzerine tiradlar dinlemek zorunda kalmıştım. İspanya seçimlerinin sonuçları, çoğu kişi gibi bana da ilaç gibi geldi. 
   
   Porto Alegre 
   Seçim sonuçları, "Savaşa Hayır rozeti taşımakla, Savaşa Hayır yürüyüşlerine katılmakla bir şeyi değiştireceğinizi mi zannediyorsunuz " diyenlere mükemmel bir cevap niteliğindedir. Aynı kesim halen her yeri geldiğinde, Porto Alegre ile özdeşleşen Dünya Sosyal Forumu'nu da küçümsüyor, "Küreselleşmeye kuru kuru karşı çıkmakla olmaz, nerede yeni bir model Her kafadan ayrı bir ses çıkıyor" diye eleştiriyor. 
   Gidişat öyle gösteriyor ki, Dünya Sosyal Forumu da zaman içinde, küreselleşmeden zararlı çıkanlar adına dünya politikasında ağırlığını hissettirecek olgunluğa erişecektir. Ancak ilk yılların karmaşasının ardından artık sapla samanın ayırt edilmesi, eğrilerin doğrulardan ayıklanması gerekir. 
   
   Sübvansiyoncu Bov 
   Meksika Devlet Başkanlığı görevinden ayrıldıktan sonra 3 yıldır Yale Üniversitesi Küreselleşme Araştırma Merkezi Başkanlığı'nı yürüten Ernesto Zedillo Ponce de Leon, Koç Üniversitesi'nde önceki hafta verdiği Küreselleşme konulu konferansta Dünya Sosyal Forumu ile ilgili şu yaman çelişkiyi gözler önüne serdi 
   "Bana soruyorlar, neden Porto Alegre'ye gitmiyorsun diye. Birincisi beni bugüne kadar çağıran olmadığı için. İkincisi ise kendi ülkesinde tarımın sübvansiyonlarla korunması için mücadele veren Jose Bov gibi birini Dünya Sosyal Forumu'nun yıldızı yaptıkları için". 
   Zedillo haklı. Küreselleşme karşıtı eylemlerle adını duyuran Fransa Köylü Konfederasyonu Conf d ration Paysanne öncülerinden çiftçi Jos Bov 'nin, kendi ülkesinde tarım sübvansiyonları için verdiği mücadele ve Fransa'nın çiftçilere verdiği büyük çaptaki teşvikler, geçmişte ancak tarımla ayakta durabilen 3. Dünya ülkelerine yoksulluk olarak yansıyor. 
   
      
   
</TEXT>
</DOC>
