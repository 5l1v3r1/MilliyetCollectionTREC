<DOC>
<DOCNO> 209960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sontur08.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Lezbiyen ilişki iddiası, cinayet getirdi... 
</HEADLINE>
<TEXT>

     Fatih'te bir kişi, eşiyle lezbiyen ilişki kurduğunu öne sürdüğü kadını bıçaklayarak öldürdü. 
     AA muhabirinin aldığı bilgiye göre, Kocamustafapaşa Ali Fakih Mahallesi Ağızlık Sokak'ta oturan Yaşar Yardımcı, evine gelen Yelda Yıldırım'ı, aralarında çıkan tartışma sonucu bıçaklayarak öldürdü. 
     Olay yerine gelen polis, Yaşar Yardımcı'yı gözaltına aldı. 
     Vücudunda 12 bıçak darbesi bulunduğu belirlenen Yıldırım'ın cesedi, Adli Tıp Kurumu'na kaldırıldı. 
     Yardımcı'nın, polisteki ilk ifadesinde, Yıldırım'ın, eşi Hülya ile lezbiyen ilişki içinde olduğunu öğrenerek, hakkında Fatih Cumhuriyet Başsavcılığı'na şikayette bulunduğunu anlattığı öğrenildi. 
     Şikayetin ardından Yıldırım'ın kendisini telefonla arayarak tehdit ettiğini öne süren Yardımcı, daha sonra evine gelerek aynı tehditleri sürdüren kadınla aralarında tartışma yaşandığını anlattığı belirtildi. 
     Yelda Yıldırım'ın, tartışma sırasında yanında getirdiği bıçakla kendisini yüzünden yaraladığını öne süren Yardımcı'nın, bunun üzerine mutfaktan aldığı bıçakla Yıldırım'ı öldürdüğünü itiraf ettiği kaydedildi. 
     
</TEXT>
</DOC>
