<DOC>
<DOCNO> 211301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sontur02.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, New York yolunda uçakta soruları yanıtladı... 
</HEADLINE>
<TEXT>

     Başbakan Recep Tayyip Erdoğan, BM Genel Sekreteri Kofi Annan ile Davos'ta yaptığı görüşmede, ''daraltılmış bir metinle Kıbrıs sorununun çözümünde neticeye gitmenin çok daha isabetli olacağını'' dile getirdiğini söyledi Başbakan Erdoğan, ABD'ye giderken THY'ye ait ''Aydın'' uçağında gazetecilerle sohbet ederek, sorularını yanıtladı. 
     Bir gazetecinin, ''1 Mayıs'a kadar çözüm yetişecek mi Binlerce sayfa var'' sorusuna şu karşılığı verdi 
     ''Evet birlerce sayfa... Türkiye Cumhuriyeti'ni Lozan Anlaşması ile kurduk, ama burada 'yani artık her şey tamam olsun' diye enine boyuna değerlendiriyoruz. Enine boyuna birşey ortada var. Onu da söyleyeyim şimdi. Olayı böyle çok daha daraltılmış bir metne sürmek suretiyle bir neticeye gitmek çok daha isabetli olur. Tabi onlar görüşmede 'bütün işi bitirelim' niyetindeler. Tabii ki bu daraltılmış metinle böyle bir adım da atılabilir. Bunu da söyledik Sayın Annan'a, ama artık onların değerlendirmesi... Bu noktada olay ne kadar detaylandırılırsa iş o kadar uzar. Aslolan adımlar atılırsa...'' Rumların masaya oturmamasını bir risk olarak görüp görmediğinin sorulması üzerine Erdoğan, dedikodular ile hareket edilmesinin yanlış olduğunu söyledi. 
     Erdoğan, ''Türkiye garantör ülke olarak üzerine düşeni yapısın, KKTC üzerine düşeni yapsın... Bu konuda Denktaş, Talat ve Serdar Denktaş bu akşam çok iyi bir noktada MGK'dan çıkan bildiri çerçevesinde hareket etmeye hazır olduklarını ifade ettiler'' diye konuştu. 
     
     ''KKTC'NİN ATACAĞI ADIMLARI BÜTÜN DÜNYA TAKİP EDİYOR'' 
     Bir gazetecinin, ''Yunan tarafı, Türkiye'nin taktiği diyor'' sözleri üzerine Erdoğan, şöyle konuştu 
     ''Burada samimiyetimizi ortaya koyalım. Ortada 1 Mayıs süreci var. Tabii Güney Kıbrıs Rum Yönetimi'nin 1 Mayıs ile ilgili bir tedirginliği yok. Fakat burada KKTC'nin atacağı adımı AB takip ediyor, bütün dünya takip ediyor. Bu olumlu adımları takip ediyorlar. KKTC'nin atacağı olumlu adımları tüm dünyanın, AB'nin görmesi lazım. Türkiye olarak biz de, garantör ülke olarak bu konudaki hassasiyetimizi ortaya koymamız lazım. Davos'ta olsun, Sayın Romano Prodi ile yaptığımız görüşmede olsun bunları dile getirdik. Prodi ise 'ne yapmam gerekiyorsa yapmaya hazırım' dedi. Daha sonra kendisiyle tekrar görüştüm. 'Ne yapmam gerekiyorsa ben hazırım, elimizden gelen gayreti gösteriyoruz' dedi.'' Başbakan Erdoğan, ABD'ye yapacağı ziyarette sadece Kıbrıs'ı değil, Irak bağlamında gerek PKK terörü, gerekse diğer konuların ve özel sektör yatırımlarının ele alınacağını söyledi. 
     
     ''ARABULUCULUK ÖNERİSİNİ ANNAN OLUMLU KARŞILADI'' 
     Başbakan Erdoğan, bir başka soruyu yanıtlarken de Annan'a götürdüğü arabuluculuk konusundaki önerinin, BM Genel Sekreteri tarafından olumlu karşılandığını belirterek, ''Sayın Annan'ın aynı zihniyeti karşı taraftan da görürsek kolaylaşacağı istikametinde görüşü oldu'' dedi. 
     ''Annan önerinize şaşırdım mı '' sorusuna Erdoğan, şu karşılığı verdi 
     ''Şu anda bizim iyi niyetimizi bu defa tespit etme fırsatını yakaladı. Talep ondan gelmişti. Yunan tarafıyla da görüşecek. Bu görüşmeden sonra yeni bir durum değerlendirmesi yapma fırsatına sahip olacak. Annan, bizim New York'ta olacağımız dönemde, ülkede olmayacağı için görüşmemiz Davos'ta oldu.'' Erdoğan, arabuluculuk önerisinin sorulması üzerine de şöyle konuştu 
     ''Tabii ki bir müzakere sürecinin başlatılmasının faydası olacağını düşünüyorum. Bu sürecin başlatılmasını çok önemli buluyorum. Bir diğeri de Sayın Annan'ın aslında kendisi arabulucu, ancak yoğun programı dolayısıyla bunu yürütemeyebilir. Onun için taraf olmayan ülkelerden siyasi ağırlığı olan birini de tavsiye ettim. Şu aşamada isim vermeyeyim. Ben sadece birşeyi ortaya koydum, niteliklerini ortaya koydum.'' Bir gazetecinin, ''O zaman ABD taraf mı '' sorusuna, ''Hayır taraf değil ki, İngiltere taraf...'' yanıtını verdi. 
     ''Colin Powel'in ismi geçti'' diyen gazeteciye Erdoğan, ''Onu takdir etme yetkisi ne bende ne başkasında. Onun karar verme yetkisi Sayın Annan'da. Bizim birşey söylememiz doğru olmaz'' karşılığını verdi. 
     MGK açıklamasında, ''Annan Planı'nın da referans alınması'' ibaresi anımsatılarak, ''Annan Planı zemin mi, referans mı '' şeklindeki soruya karşılık Erdoğan, ''Denktaş, referans kabul etmesi noktasında kendisi de olumlu. Bence takılara takılmaktan çok işin ruhunu değerlendirirsek daha iyi olur'' dedi. 
     Erdoğan, ABD'de sürpriz bir konunun gündeme gelip gelmeyeceğinin sorulması üzerine de, ''Bakalım, karşı tarafla görüşmemize bakalım'' diye konuştu. 
     Başbakan Erdoğan, bir başka soru üzerine, Cumhurbaşkanı Ahmet Necdet Sezer ile bu akşam yaptığı görüşmede, Kıbrıs ve ABD gezisinin ele alındığını söyledi. 
     
</TEXT>
</DOC>
