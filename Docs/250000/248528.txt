<DOC>
<DOCNO> 248528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sontur45.html </URL>
<DATE> 2004/06/16/ </DATE>
<TIME> 21.42 </TIME>
<AUTHOR>  </AUTHOR>
<HEADLINE>
İKÖ konferansı sona erdi... 
</HEADLINE>
<TEXT>

     Devlet Bakanı Beşir Atalay, İslam Konferansı Örgütü İKÖ 31. Dışişleri Bakanları Toplantısı'nın, başarılı bir organizasyon olduğunu belirterek, ''Konferans, ciddi meselelerin görüşüldüğü ve her şeyin özgürce tartışıldığı bir zemin oldu'' dedi. 
     İstanbul'da gerçekleştirilen İKÖ 31. Dışişleri Bakanları Toplantısı'nın ardından Topkapı Sarayı bahçesinde kapanış resepsiyonu verildi. 
     Toplantıya katılan delegasyon ve eşlerinin hazır bulunduğu resepsiyon nedeniyle Topkapı Sarayı'nın, Kutsal Emanetler'in bulunduğu Has Oda, Hazine, Padişah Portreleri, Padişah Giysileri, Sultan Bahçesi bölümleri konuklar için özel olarak ziyarete açıldı. 
     Konuklar bu bölümleri dolaşırken, Frankfurt'taki Goethe Üniversitesi'ne bağlı Arap-İslam Bilimler Tarihi Enstitüsü müzesinden gelen bazı aletlerin sergilendiği ''İslam İlim ve Teknoloji'' sergisini de gezme fırsatı buldular. 
     Sarayı gezen konuklara, daha sonra, Tekfen Karadeniz Filarmoni Orkestrası bir konser verdi. Akşam ezanının okunması nedeniyle orkestra, konsere bir süre ara verdi. Konukların bir kısmı sarayın bahçesinde toplu namaz kıldı. 
     Topluluğa, namazı kıldıran, Suudi Arabistanlı Dünya İslam Ülkeleri Federasyonu Başkanı Abdurrahman Bin Muhammed El Aifan, basın mensuplarının soruları üzerine, ''Biz namaza durduğumuzda orkestra müziği kesti. İslam hoşgörülü bir dindir. İsteyen gelir namaza durur, isteyen müzik dinler'' şeklinde değerlendirme yaptı. 
     Konukların namazlarını kılmalarının ardından orkestra, konserine devam etti. 
     Konuklar, konserin ardından açık büfeden yemek yedi. Bu arada, konuklara şerbet dağıtıldı, macun ve Türk kahvesi ikram edildi. 
     
     ''BAŞARILI ORGANİZASYON'' 
     Resepsiyona katılan Devlet Bakanı Beşir Atalay, basın mensuplarının sorularını yanıtladı ve İKÖ toplantısını değerlendirdi. 
     Atalay, bir soru üzerine, bu büyük toplantının, Türkiye'de ve İstanbul'da problemsiz olarak geçmesinden büyük memnuniyet duyduğunu ifade etti. 
     Hükümet olarak, toplantının başarılı geçmesi ve hiçbir şeyin aksamaması için büyük çaba gösterdiklerini dile getiren Bakan Atalay, Türkiye'nin bu yıl Eurovision Şarkı Yarışması'nın da aralarında bulunduğu birçok uluslararası organizasyonu başarıyla yürüttüğünü söyledi. Atalay, bunda organizatör şirketlerin büyük katkılarının da bulunduğunu ifade etti. 
     İKÖ toplantısının, çok diri bir toplantı olduğunu ve heyetlerin bütün konulara dahil olduklarını dile getiren Atalay, ''Konferans, ciddi meselelerin görüşüldüğü ve her şeyin özgürce tartışıldığı bir zemin oldu'' dedi. 
     Toplantıda söz isteyen herkesin konuştuğunu, kararların alınmasına ve sonuç bildirgesine katkıda bulunduğunu belirten Atalay, İKÖ Genel Sekreteri seçiminin ve seçim usulünün de önem taşıdığını söyledi. 
     
     ''BİR İLK GERÇEKLEŞTİRİLMİŞ OLDU'' 
     Türkiye'de gerçekleştirilen toplantıda, bir seçim yapılarak oy kullanıldığını kaydeden Atalay, ''Burada bir ilk de gerçekleştirilmiş oldu'' dedi. 
     Atalay, İKÖ Genel Sekreteri'nin Türkiye'den seçilmesinin de diğer bir ilki oluşturduğunu, bunun da Türkiye açısından büyük önemi bulunduğunu söyledi. 
     ''Genel Sekreterin Türkiye'den seçilmesi, İKÖ'nün bundan sonra daha etkin olacağı anlamını mı taşıyor '' sorusu üzerine Atalay, ''Biz öyle görüyoruz ve bu konuda iddialıyız. Bundan sonra daha fonksiyonel bir İKÖ olacağına inanıyorum'' dedi. 
     Atalay, bir başka soru üzerine de Türkiye'nin dış politika konusunda hareketli bir trafiğe sahip olduğunu belirterek, bunun sadece AB ile sınırlı kalmadığını, İKÖ, BM ve diğer platformlarda da geçerli olduğunu söyledi. 
     Bakan Atalay, ''Türkiye'yi gerçekten daha imajı yüksek, daha sözünün değeri artmış bir ülke olarak görüyorum. Uluslararası platformlarda bunu fark ediyorum'' diye konuştu. 
     Bunda hükümetin ''atak, cesaretli ve tutarlı'' politikasının en önemli faktör olduğunu kaydeden Atalay, Irak konusunda izlenen ''tutarlı, dengeli ve aktif'' politikanın, İKÖ yönetiminin Türkiye'ye geçmesiyle İKÖ'ya da yansıyacağını düşündüğünü sözlerine ekledi. 
     
</TEXT>
</DOC>
