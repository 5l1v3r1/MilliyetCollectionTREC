<DOC>
<DOCNO> 207598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sontur22.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökçek, aday adaylığı için AK Parti'ye başvurdu... 
</HEADLINE>
<TEXT>

     Ankara Büyükşehir Belediye Başkanı Melih Gökçek, Büyükşehir Belediye Başkanlığı aday adaylığı için AK Parti'ye başvurdu. Gökçek, 28 Mart'ta yapılacak mahalli idareler seçimleri için aday adaylığını açıklamak üzere AK Parti Ankara İl Başkanlığı'nda, İl Başkanı Nurettin Akman'la basın toplantısı düzenledi. 
     Akman, burada yaptığı konuşmada Gökçek'in Ankara için büyük hizmetler yaptığını ifade ederek, ''Bugün Ankara'yı adeta bir Avrupa başkenti haline getiren sayın Gökçek'in aday adaylığı başvurusunu huzurunuzda kabul edeceğiz'' dedi. 
     Gökçek'in ardından Keçiören Belediye Başkanı Turgut Altınok'un da aday adaylığı başvurusunda bulunacağını belirten Akman, aday adaylığı başvurusunda bulunan herkesten AK Parti'ye yakışır şekilde davranmalarını istedi. 
     Kesin adayların 24 Şubat'ta Genel Merkez tarafından açıklanacağını belirten Akman, ''Sayın Gökçek ve Altınok'u hepimiz tanıyoruz. Her iki adaya da mücadelelerinde muvaffakiyetler dilerim. Asıl amaç Ankara'nın ve Türkiye'nin başarısıdır'' diye konuştu. 
     Büyükşehir Belediye Başkanı Gökçek de, AK Parti'nin bir yıllık iktidarı döneminde yaptıklarının yediden yetmişe herkese ümit verdiğini ifade ederek, başta ekonomi olmak üzere, her alanda önemli adımlar atıldığını söyledi. 
     Yerel seçimlerin AK Parti'nin zaferiyle sonuçlanacağını iddia eden Gökçek, ''Ülkeye istikrar, millete güven gelmiştir. Vatandaş artık yarına endişeyle değil, güven ve ümitle bakmaktadır. Bu nedenle sadece Ankara'da değil bütün Türkiye'de yüzde 50'yi aşarak herkesin iktidarı desteklediğini ispat etmek istiyoruz'' dedi. 
     Belediye başkanlığı yaptığı 10 yıl içerisindeki çalışmalarını anlatan Gökçek, görev süresi içersinde 70 yıllık cumhuriyet tarihinde Ankara'ya yapılanların iki katını gerçekleştirdiklerini savundu. 
     Gerçekleştirdikleri projeler sonucunda Ankara'nın, nüfusu 4 milyon olan dünya kentleri arasında trafiği en rahat şehir haline geldiğini savunan Gökçek, ''Ankara AB'ye girdi. İnşallah Türkiye'nin AB'ye girmesi de sayın Recep Tayyip Erdoğan'ın başbakanlığı döneminde olacak'' diye konuştu. 
     Melih Gökçek belediye başkanlığı yaptığı sürenin büyük bölümünde muhalefet belediye başkanlığı yaptığını belirterek, son bir yıl içersinde çalışma fırsatı bulduklarını ve iktidar belediyesi olmanın lezzetini tattıklarını söyledi. 
     ''Tekrar belediye başkanı olursam Ankara'yı dünyanın sayılı başkentlerinden biri yapmaya söz veriyorum'' diyen Gökçek, ''Çünkü arkamızda belediye başkanlığı yapmış, belediyeden anlayan, belediyeciliğin ne demek olduğunu bilen Recep Tayyip Erdoğan var'' diye konuştu. 
     Gökçek konuşmasının ardında aday adaylığı formunu doldurarak İl Başkanı Akman'a verdi. Gökçek'in basın toplantısına bazı belediye başkanlarının yanı sıra çok sayıda partili de katıldı. Partililer sık sık ''Ankara seninle gurur duyuyor''şeklinde Gökçek lehine slogan attılar. 
     
</TEXT>
</DOC>
