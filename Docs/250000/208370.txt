<DOC>
<DOCNO> 208370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/soneko37.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO 122. yılını kutluyor... 
</HEADLINE>
<TEXT>

     Türk ekonomisinde ilklere imza atan İstanbul Ticaret Odası İTO kuruluşunun 122. yılını kutluyor. 
     Osmanlı İmparatorluğu'nun her alanda çöküş yaşadığı dönemde yerli ekonominin kurtarıcısı olması umuduyla, ''Dersaadet Ticaret Odası'' adıyla 14 Ocak 1882 tarihinde II. Abdülhamit'in 11 maddelik tüzüğü onaylamasıyla resmen kurulan İTO, gerek bu misyonunu gerekse ekonominin merkezi olma özelliğini 122 yıldır sürdürüyor. 
     Konuya ilişkin açıklama yapan İTO Yönetim Kurulu Başkanı Mehmet Yıldırım, oda üyelerinin yaklaşık olarak Türkiye'nin hem toplam vergi gelirlerinin hem ihracatının yüzde 40'ını, ithalatının yüzde 50'sini, milli gelirinin ise yüzde 30'unu oluşturduğunu belirtti. 
     Yıldırım, İTO'nun gerek üye sayısı gerekse yaptığı işlerin kapsamı bakımından dünyanın sayılı büyük odaları arasında olduğunu hatırlatarak, İTO'nun, 2002 yılında Avrupa Odalar Birliği'nce yapılan denetimlerde Avrupa'nın En İyi Odası unvanını elde ettiğini, 2003 yılında da Dünya Ticaret Odaları Federasyonu tarafından küçük ve orta boy işletmelere KOBİ En İyi Hizmet Veren Oda seçildiğini bildirdi. 
     
     DÜNYANIN 5 BÜYÜĞÜNDEN BİRİ 
     Mehmet Yıldırım, açıklamasını şöyle sürdürdü 
     ''Üye sayısı ve hizmet yelpazesi bakımından dünyanın 5 büyük ticaret odasından biri olan İTO'nun 122 yıllık tarihinde dikkat çeken en önemli vasfı daima siyasetin dışında kalmış olması, doğruları söylemekten asla kaçınmaması, ekonominin ve toplumun genel menfaatlerini her zaman ilk planda tutması olmuştur. İTO, ülkemizin topyekün kalkınması, çağdaş ve lider bir ülke olması, insanımızın dünya ülkeleri içinde başının dik olması için yapılması gereken her çalışmayı yerine getirme misyonunu yüklenmiştir. 
     Odamız, bu misyona katkıda bulunmak üzere çok çeşitli alanlarda çalışmalarını sürdürmektedir. Ekonomi ve hukuk düzeninin vazgeçilmezleri olan demokrasi ve serbest piyasa sisteminin tüm kuralları ile oluşması için çaba sarfetmekte olan İTO, bu ideallere 98 meslek komitesi, 330 bin üyesi ve 405 uzman personeli ile ulaşma gayretindedir.'' 
     
     EĞİTİM ATAĞI 
     Yarın 122'nci yılını kutlayacak olan İTO'nun, 122'nci yılda yeni bir ilke daha imza atarak uzun vadeli hedef ve stratejiler çerçevesinde kurumsallaşmayı esas alan, uzun vadeli makro planlama anlayışını benimsediğini ifade eden Yıldırım, ''Bu çerçevede ilk hedefimiz, mesleki eğitim çalışmalarında inisiyatif alarak ülkemizin ve iş dünyasının ihtiyaç duyduğu kalifiye ve ara eleman gereksinimini karşılamak üzere mesleki eğitim faaliyetlerine aktif olarak girmektir'' dedi. 
     Mehmet Yıldırım, Oda'nın, ekonomide istihdamı ve verimliliği arttırmak amacıyla başta tekstil, gıda, mobilya, çiçekçilik, mücevherat, güvenlik sektörlerindeki çeşitli meslek dalları ile ilgili olmak üzere ihtiyaç duyulan tüm alanlarda kısa ve uzun vadeli sertifikalı eğitim programları organize edeceğini, bu çerçevede ulusal ve uluslararası kuruluşlar ile işbirliği ve AB fonlarından yararlanma imkanları üzerinde durulacağını bildirdi. 
     
     HİZMETLERİ İLE İTO'DA İLKLER 
     Türk ekonomisinde ilklere imza atan İTO, ilk meslek odası olma özelliğinin yanı sıra, 1927 yılından bu yana DİE'den önce fiyat indekslerini düzenli olarak hazırlamaya başlayan, AB'yi gündemine ilk alan ve bu amaca yönelik olarak İKV'yi kuran, araştırma ve geliştirmenin önemini kavrayarak ülkemizde ilk kez Etüt-Araştırma departmanı kuran, dünyanın ve Türkiye'nin İSO 9001 Kalite belgeli ilk meslek kuruluşu, ülkemizin ilk kurumsal ekonomi gazetesi ve dergisini yayınlayan, tüketicinin korunması çalışmalarını ilk başlatan, ilk yurtdışı ihracat pazar araştırmasını yapan, şirket kuruluş işlemlerinde tam otomasyona geçen, Türkiye'nin yüksek lisans eğitimi veren ilk Dış Ticaret Enstitüsü'nü ve Ticaret Üniversitesini kuran, Türkiye'nin ticari anlamda en büyük dokümantasyon merkezi ve elektronik kütüphanesini kuran, OECD'nin başkentler dışında kütüphane açtığı ilk kurum olma özelligi taşıyor. 
     Eğitime destek veren İTO bugüne kadar 11 ilköğretim okulu, 2 anadolu meslek lisesi, 1 dış ticaret enstitüsü ve 1 de üniversite kurdu. 
     İTO'nun kurduğu İstanbul Ticaret Üniversitesi İTİCÜ kuruluşunun üstünden 3 yıl gibi kısa bir süre geçmiş olmasına rağmen bugün vakıf üniversiteleri arasında seçkin konuma sahip. 
     
     RAKAMLARLA İTO 
     İTO, her yıl Türk işadamlarının ortalama 15 uluslararası fuara milli katılımını, katılım ücretinin önemli bir kısmını sübvanse ederek organize ediyor. 
     İhracat potansiyeli taşıyan 4-5 ülkede her yıl Türk ihraç ürünleri sergileri düzenleyen İTO, KOBİ'lerin ufkunu genişletmek üzere ortalama 5 sektörel inceleme gezisi yapıyor. 
     Yıllık 20 civarında ekonomik ve toplumsal araştırma gerçekleştiren İTO, her sene 1 milyon 200 bin civarında dış ticaret belgesini onaylıyor, 8 bin civarında küçük sanayici belgesi düzenliyor, 500 civarında tüketici şikayetini takip ediyor, 200 bin civarında evrak başvurusu alıyor. 
     Yılda aralarında cumurbaşkanları, başbakanların da başkanlık ettiği 100 yabancı ticaret delegasyonu kabul eden İTO, haftalık 25 bin tirajlı gazete ve 6 bin trajlık aylık dergi yayınlıyor. 
     
</TEXT>
</DOC>
