<DOC>
<DOCNO> 207378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sontur35.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'HIV'li Oksana'ya yabancı basının ilgisi... 
</HEADLINE>
<TEXT>

     Erzurum'da bin 335 kişiyle ilişkiye girdiği iddia edilen ve HIV taşıyıcısı olduğu belirlenen Ukrayna uyruklu Oksana Topor, yabancı basın mensuplarının ilgisini çekti. 
     Chicago Tribune'nin İstanbul'da görev yapan muhabiri, Oksana Topor ve basında teşhiri ile ilgili haber yapmak üzere Erzurum'a geldi. 
     Chicago Tribün muhabiri Kanadalı Catherine Collins, Topor ile ilgili haber yapmak için geldiği Erzurum'da, Vali Mustafa Malay ve Sağlık Müdürü Dr. Ömer Tanfer ile görüştü. 
     Collins, Malay'a, ''gerçeği dinlemek'' istediği ifade ederek, konu hakkında sorularını yöneltti. 
     Malay, Collins'e yaptığı açıklamada, yabancı uyruklu hayat kadınlarının bir çok ailenin yıkılmasına neden olduğunu belirterek, 2003 yılında yaklaşık 40 yabancı uyruklu hayat kadınının, düzenlenen operasyonlarda yakalandığını fakat bunların hiç birinin basına gösterilmediği söyledi. Malay, ''Ancak Topor'un durumu farklıydı. Erzurum'da iki ayrı hastaneden alınan raporlarda, Topor'un HIV taşıdığı belirlendi. Hem Topor'un sağlık durumuyla ilgilenmek hem de ilişkiye girdiği çok sayıda kişiyi uyarmak için basına gösterildi'' dedi. 
     Kamu menfaatleri açısından Topor'un basına gösterildiğini anlatan Malay, ''Erzurum halkı için büyük bir risk taşıyordu. Teşhirden sonra hastanelere millet akın etti. 700 civarında test yaptıran kişinin olduğunu öğrendik'' diye konuştu. 
     Topor'un basında gösterilmesinin tek yanlı olarak çarpıtıldığını ileri süren Malay, ''Bir tarafta insan hakları konusu var, diğer tarafta da kamu menfaati'' ifadesini kullandı. 
     Polisin basın mensuplarına bilgi vermek için Valilikten izin aldığını da kaydeden Malay, Topor'un basına gösterilmesi esnasında insan haklarına aykırı bir davranışın olup olmadığının da araştırıldığını söyledi. Malay, ''Bu konu hakkında bir vali yardımcısı görevlendirildi. Ayrıca Ankara'dan müfettişler gelecekler'' dedi. 
     
     ''KANADA POLİSİ NE YAPARDI'' 
     Collins'in, ''İyi bir fikirse basına gösterilme devam edecek mi '' sorusuna Malay, ''Dozajını kaçırmadan devam edeceğiz. Etmezsek görevimizi yapmış olmayız'' diye yanıtladı. 
     Topar ile ilgili gelişmeleri anlatan Malay, ''Bu tür bir durum Avrupa'da veya ABD'de olsa nasıl bir tedbir uygulanırdı Daha güzel bir tedbir varsa onu biz de öğrenmek isteriz'' diye konuştu. 
     Malay'ın, ''Böyle bir durum olsa Kanada polisi ne yapardı '' şeklinde sorusu yöneltmesi üzerine Collins, ''Bilmiyorum. Çok zor durum'' yanıtını verdi. 
     
     TEŞEKKÜR MAİLLERİ 
     Topor'un televizyonlarda görüntülerinin yayınlanmasının ardından yerel televizyonları arayanların görüntülerin tekrar gösterilmesini istediğini anlatan Malay, ayrıca valiliğe gelen konuyla ilgili teşekkür maillerinin çıktılarını da Collins'e gösterdi. 
     Topor'un gösterilmesiyle ilgili haberlerin yerel gazete ve televizyonlarda olumlu yönde ele alındığını da kaydeden Malay, ''Polisimizin Topor'un gösterilmesiyle ilgili teşhir amacı yoktur. Tek amaç kamu menfaatidir'' diye konuştu. 
     Collins'in sorularını cevaplayan Sağlık İl Müdürü Dr. Ömer Tanfer de medya kullanılmadan bu olayın duyurulmasının mümkün olmayacağını savundu. 
     Yaşanan problem nedeniyle bu tür bir olayın meydana geldiğini anlatan Dr. Tanfer, vatandaşların konuya çok duyarlı yaklaştığını da anlattı. 
     Dr. Tanfer, ''Bir vatandaş olarak HIV'li birinin Türkiye'ye bilinçli mi sokulduğunu da merak ediyorum '' diye konuştu. 
     Türkiye'de AIDS hastalığının yayılması hızının diğer ülkelere göre az olduğu yönündeki soruya da Dr. Tanfer, Türkiye'de inanç ve kültür değerlerine göre tek eşliliğinin esas olduğunu, bunun için bu tür hastalıkların yayılma hızının diğer ülkelere göre daha az olduğunu kaydetti. 
     
</TEXT>
</DOC>
