<DOC>
<DOCNO> 202457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sondun40.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Vatikan, Saddam'ın yakalanma biçimine eleştiri... 
</HEADLINE>
<TEXT>

     Vatikan, Irak'ın devrik lideri Saddam Hüseyin'in ''uygun bir yerde'' yargılanmasını istedi. 
     Papalık Barış ve Adalet Komisyonu Başkanı Kardinal Raffaele Martino, Irak'a karşı yapılmış olan savaşı ''insanlığın yenilgisi'' olarak niteledi ve ''Saddam'ın yakalanmasının bu savaşın sebep olduğu zararları gidereceğini zannetmek de hayalperestliktir'' diye konuştu. 
     Geçmişte 16 yıl BM nezdinde Vatikan'ın daimi gözlemcisi olarak da görev yapan Martino, Vatikan'ın savaş karşıtı tutumunda herhangi bir değişiklik olmadığının altını çizerek, ''Bu savaş çok anlamsızdı ve hiçbir işe yaramadı'' dedi. 
     Saddam'ın ''uygun bir yerde'' yargılanmasından yana olduklarını belirten Martino, ancak nerede ve ne tür bir mahkeme istedikleri konusunda da net bir şey söylemedi. 
     
     ''İNEK MUAMELESİ YAPILDI'' 
     Eski liderin yakalanma biçimine ağır eleştiriler yönelten Martino, Saddam Hüseyin'e ''inek muamelesi'' yapıldığını ileri sürerek şöyle dedi 
     ''Çökmüş bir insanın, inek gibi dişlerine bakılmasını görmekten büyük acı duydum. En azından o görüntüleri göstermeyi engelleyebilirlerdi. Büyük suçlar işlemiş biri olsa bile, onu o şekilde trajik bir vaziyette görünce, ona acımaktan kendimi alamadım.'' Kardinal Martino, Saddam Hüseyin'in yakalanmasının, ''Irak'ta barışın teşvikine ve demokratikleşmeye bir katkıda bulunmasını'' ümit ettiklerini belirterek, ''Bu operasyonun olması gerekiyordu. Ama umarım daha kötü sonuçları beraberinde getirmez. Bu, Ortadoğu sorunlarına çözüm olarak da değerlendirilemez'' dedi. 
     
</TEXT>
</DOC>
