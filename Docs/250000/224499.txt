<DOC>
<DOCNO> 224499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/soneko31.html </URL>
<DATE> 2004/03/22/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
CeBIT Fuarı'na 28 Türk firması katılıyor... 
</HEADLINE>
<TEXT>

     Hannover'de düzenlenen CeBIT Bilgisayar ve İletişim Fuarı'na, Türkiye'den 28 firma katılıyor. 
     İstanbul Metal ve Makina İhracatçılar Birliği tarafından 600 metrekarelik alanda kurulan Türk standında yer alan 28 firma arasında çok sayıda yazılım firması, ayrıca bazı donanım ve çözüm yazılım firmaları yer alıyor. 
     Prota adlı yazılım firmasının Müdürü Joseph Kubin, yaklaşık 4 yıldan bu yana yurt dışına ihracat yapmaya başladıklarını belirterek, ''Yurt dışındaki müşterilerimizin sayısı yaklaşık 1000 civarında. Kullanıcılarımıza paket programlar satarak teknoloji ihraç etmiş oluyoruz. Her lisans için 8 ila 9 bin dolar alıyoruz. İhracat ciromuz yılda 500 ila 600 bin dolar'' dedi. 
     Babası İtalyan, annesi Türk olan Kubin, yaklaşık 20 yıldan bu yana inşaat mühendisliği bina sistemlerinin projelendirilmesini yaptıklarını, toplam 2 bin müşteri arasında genelde proje tasarımı konusunda çalışan firmaların bulunduğunu söyledi. 
     Kubin, 1996 yılında yazılım programlarını İngilizceye çevirerek yurt dışında geniş bir pazara girdiklerini ifade ederek, ''İngiliz inşaat kodlarını destekledik ve böylece İngiltere'nin eski sömürgeleri olan Singapur, Malezya, Brunei, Hong Kong ile Ortadoğu'da Katar, Bahreyn ve Dubai'de de müşteri bulduk'' dedi. 
     ABD ve Kanada pazarına da açılmayı hedeflediklerini belirten Kubin, Fransa'yı da düşünebileceklerini, ancak Almanya pazarını yetersiz bulduklarını kaydetti. 
     Dünyanın en büyük fuarlarından biri olan CeBIT'e 3. kez katıldıklarını ifade eden Kubin, ''Bu yıl CeBIT fuarı çok sönük geçiyor. Ciddi bir kan kaybı var. Dünya çapında tanınan Autodesk standı bile bu yıl Türk standının yarısı kadar. Bu galiba biraz da CeBIT'in sorunu'' diye konuştu. 
     
</TEXT>
</DOC>
