<DOC>
<DOCNO> 225571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonspo29.html </URL>
<DATE> 2004/03/25/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Pamesa Valencia, disiplin kuruluna verildi 
</HEADLINE>
<TEXT>

     Basketbolda Erkekler Avrupa Ligi 2. turunda Ülkerspor ile birlikte G Grubu'nda yer alan İspanyol ekibi Pamesa Valencia'nın, bu gece İsrail'in Maccabi Elite Tel Aviv takımıyla Tel Aviv kentinde yapacağı maça çıkmayacağını açıklayıp bu ülkeye gitmemesi üzerine, Avrupa Basketbol Ligleri Birliği ULEB harekete geçti. 
     ULEB, İspanyol ekibinin, güvenlik endişelerini dile getirerek İsrail'e gitmemesi nedeniyle maçın oynanmayacağını resmen açıklarken, ULEB'den yayınlanan bildiride, Pamesa Valencia'nın resmi olarak kendilerine maça çıkmayacaklarını ve İsrail'e gitmeyeceklerini bildirdikleri, bu nedenle kulübün disiplin kuruluna verildiği kaydedildi. 
     ULEB Başkanı Jordi Bertomeu da, konuyla ilgili yaptığı açıklamada, şöyle konuştu 
     ''İspanyol kulübünün yöneticileri bizimle temasa geçtiler ve İsrail'de güvenlik endişesi yaratan mevcut durum nedeniyle Tel Aviv'e gitmeyeceklerini bildirdiler. Yöneticiler ayrıca bu koşullar altında oyuncularının gergin ortamdan olumsuz etkilenmelerinin kaçınılmaz olduğunu ve maça konsantre olmalarının mümkün olmadığını ifade ettiler. Buna saygı duyuyoruz. Ancak biz Euroleague olarak maçın oynanabilmesine izin verecek sağlıklı koşulları yaratmak adına her türlü girişimde ve çabada bulunduk. Pamesa Valencia Kulübü yönetimi de bu konuda bizim güvenilirliğimizi ve çabalarımızı takdir etmesine karşın, bu yolculuğu gerçekleştirmemek yönünde karar aldı.'' Pamesa Valencia'nın, maça çıkmayacak olması nedeniyle Euroelague Disiplin Kurulu Başkanı Jose Manuel Meirim tarafından ilgili dosya incelendikten sonra verilecek ceza kararına tabi olacağı ifade edildi. Maçın sonucu da yine Meirim tarafından verilecek karar doğrultusunda belirlenecek. Her iki takımın da 4. maçlar öncesinde 5'er puanı bulunuyor. 
     ULEB'in ayrıca 30 Mart Salı günü İspanya'nın Barcelona kentinde bir toplantı yaparak, 29 Nisan-1 Mayıs tarihleri arasında Tel Aviv'de düzenlenmesi planlanan Erkekler Avrupa Ligi ''Dörtlü Final'' organizasyonunun da güvenlik sorunları nedeniyle İsrail'den alınıp alınmayacağına karar vereceği kaydedildi. 
     
</TEXT>
</DOC>
