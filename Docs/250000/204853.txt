<DOC>
<DOCNO> 204853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/magazin/mag01.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydan 'yıldızlığa' 13'ünde soyunmuş 
</HEADLINE>
<TEXT>

   Milyonları ekrana kilitleyen Popstar'dan elense de, erotik pozlarla 'çıkışını' sürdüren Aydan Kaya, küçük yaşta podyumla tanışmış 
      İLKNUR GÜLMEZ 
   
   Aydan Kaya, geçen hafta elenince 'pop-star'lık hayallerine ulaşamasa da, aranan bir kapak yıldızı oldu. Erotik pozlarıyla Gala ve Şamdan'a kapak olan 21 yaşındaki Kaya'nın, ayrıca küçük yaştan itibaren şöhret olmayı kafasına koyduğu da ortaya çıktı. Henüz 13 yaşında Başak Gürsoy Ajans'a bağlı küçük bir manken olarak podyumlara çıkan ve televizyon kanalı HBB'de çocuk programı sunan Kaya, "Herkes ünlü olmak, sokağa çıktığında tanınmak ister. Ben de o yaşlarda podyuma çıktım ama hedefim şarkıcılıktı" dedi. 
   
   'İyi ki elenmişim ..' 
   Popstar'dan elenen kadınlara, kendisi kadar ilgi gösterilmediğini de iddia eden Kaya, sözlerini şöyle sürdürdü 
   "Medya sanırım bende farklı bir elektrik yakaladı. Kendimi kaybetmiş değil, kazanmış görüyorum. Birçok kaset ve ekstra teklifi alıyorum ama Popstar bitene kadar albüm düşünmüyorum. Yarışmayı kazanacak arkadaşıma saygısızlık yapıp şansını öldürmek istemem. Para kazanmaya başladım ve bu çok hoşuma gidiyor. İyi ki elenmişim." 
   Erotik pozlarının ailesinden tepki almadığını belirten Kaya, "Herkes yazın bikini giyiyor. Ben de deniz kenarında verdiğim pozları verdim. Ama hiçbir zaman çırılçıplak soyunmam" dedi ve ekledi "Oyunculuk tekliflerine de açığım..." 
   
   
</TEXT>
</DOC>
