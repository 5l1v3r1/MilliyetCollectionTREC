<DOC>
<DOCNO> 209692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sonspo21.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre, kırmızı utanç Artık büyüme zamanı geldi... 
</HEADLINE>
<TEXT>

     FC İnter'de forma giyen milli futbolcu Emre Belözoğlu, FC Empoli karşılaşmasında hakem Paparesta ile tartışmasının ardından kırmızı kart görünce, İtalyan basınından zayıf not aldı. 
     İtalyan basını, 3 vererek sınıfta bıraktığı Emre'nin, siyah-mavililerin FC Empoli karşısında alınan 1-0'lık yenilginin de sorumlularından biri olduğunu belirtti. Emre, bu kez başarısıyla değil, hırçınlığıyla haber başlıklarına taşındı. 
     
     LA GAZZETTA ÇILGINLIKLAR TERİM DÖNEMİNDEYDİ 

     Belözoğlu'nu bu hafta maçları içindeki en kötü oyuncu olarak niteleyen La Gazzetta dello Sport, ''Emre'den bir şampiyona yakışmayan protesto'' diye başlık attı. 
     Gazete, ''Delice protesto, Emre'nin Empoli maçında oyun dışı kalmasına neden oldu. Takımın orta alanına rehberlik edecek bir şampiyon gibi değil, olgunlaşamamış bir oyuncu gibi davrandı. Kaptan Zanetti de onun bu davranışına sinir oldu'' diye yazdı. 
     Oyunculara ilişkin değerlendirmelerde ise Emre'nin artık büyümesi gerektiği vurgulanarak, şu ifadelere yer verildi 
     ''Bir faul için vahşice tepki gösteren Emre, İnter'i 10 kişi bıraktı. Bu tür çılgınlıkları, ancak Terim'in emrinde küçük bir çocukken yapılabilirdi. Artık büyüme zamanı geldi. Zaccheroni, bir yönetmen olarak da büyümesini diliyor.'' 
     
     CORRİERE ''EMRE, KIRMIZI UTANÇ'' 

     Corriere dello Sport ise ''Emre, kırmızı utanç'' başlığını kullandı. 
     Emre'nin tek bir parlak pası olmadığını yazan gazete, şu ifadelere yer verdi 
     ''Yerinde hazır vaziyette bulunmakta gecikmekle birlikte oldukça dinamikti. Sonra, Vannucchi'ye yaptığını kendine göre faul olarak değerlendirmeyince kontrolü kaybetti. Hakeme çok yaklaşınca da cezalandırıldı. Her hakka sahip olmakla birlikte, hiç bir yükümlülüğü olmadığını düşündüğü için de oyundan atıldı. 2 yıl önce Roma maçında, Şampiyonlar Ligi'nde Valencia ile oynanan karşılaşmada da aynısı başına gelmişti.'' 
     
     TUTTOSPORT ''EMRE'DEN YAKIŞIKSIZ DAVRANIŞ'' 

     Tuttosport gazetesi de oyunculara ilişkin değerlendirmelerde Emre'yi başlığa çıkardı. 
     ''Emre'den yakışıksız davranış'' diye başlık atan Tuttosport, bu konudaki görüşlerini şu cümlelerle özetledi 
     ''İkinci yarının 17. dakikasında çıldırdı. Vannucchi'ye yaptığı net faul nedeniyle cezalandırıldı. O anda hakem Paparesta'ya karşı çirkin bir davranış sergiledi. Hakem, küfürlere maruz kalırken, hak edilen o kırmızı kartı gösterene kadar fazlasıyla sabırlı davrandı. Takım arkadaşlarını yalnız bırakan Emre, neticede yenilginin de en büyük sorumlularından biri oldu. Bu konuda sabıkalı olduğu için, Almeyda gibi şimdi bir de ayrıca ceza alacak.'' 

     
</TEXT>
</DOC>
