<DOC>
<DOCNO> 244819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sontur24.html </URL>
<DATE> 2004/06/02/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Sanatçılar, NATO Zirvesi'ni protesto için Beyoğlu'nda broşür dağıttı 
</HEADLINE>
<TEXT>

     Sanatçı Mustafa Alabora ile oğlu Mehmet Ali Alabora'nın da aralarında bulunduğu bir grup, NATO Zirvesi'ni protesto amacıyla 5 Haziran'da Saraçhane'de yapılacak kitlesel basın açıklaması nedeniyle Beyoğlu İstiklal Caddesi'nde broşür dağıttı. 
     İstiklal Caddesi üzerinde toplanan yaklaşık 50 kişilik grup, ''Küresel Barış ve Adalet Koalisyonu''nun Saraçhane'de yapacağı mitinge davet amacıyla hazırlanan ''5 Haziran'da Saraçhane'de buluşalım'' yazılı broşürleri vatandaşlara dağıttı. 
     Mustafa Alabora, ''NATO Zirvesi'nin İstanbul'da toplanmasını istemiyoruz'' ve ''Gelme Bush'' yazılarının da yer aldığı broşürleri bir süre dağıtan grup adına, Taksim Meydanı'nda bir basın açıklaması yaptı. 
     Alabora, ''Bush Türkiye'ye geliyor. Bush'un Türkiye'ye gelmesine karşı olanları, 5 Haziran'da Saraçhane'ye bekliyoruz. Çünkü, Bush bir katildir. Katillerin ülkemize girmesini istemiyoruz'' dedi. 
     Broşürleri dağıtırken basın mensuplarının sorularını cevaplandıran Mehmet Ali Alabora da, bir gazetecinin, ''Özellikle ayın 28 ve 29'unda yoğun güvenlik önlemi olacak'' şeklindeki sözleri üzerine, ''Bizde de yoğun bir sanatsal eylem olacak. Onların savaşlar konusunda konuşacakları zamanlarda barışlar konusunda konuşacağız. Şiirlerden, şarkılardan, türkülerden, danslardan, neşeden, sohbetten söz edeceğiz'' açıklamasında bulundu. 
     Mehmet Ali Alabora, 5 Haziran'da yapılacak kitlesel basın açıklamasından sonra 12 ve 27 Haziran'da da konserler, mitingler, söyleşi ve toplantılar yapacaklarını ifade etti. 
     
</TEXT>
</DOC>
