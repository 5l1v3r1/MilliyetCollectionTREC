<DOC>
<DOCNO> 223693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sondun26.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaşın 1. yılı... Irak'ta güvenlik bir numaralı sorun 
</HEADLINE>
<TEXT>

     Irak rejiminin devrilmesine yol açan savaşın başlamasının üzerinden tam bir yıl geçmesine rağmen, Irak halkı ve yetkililerinin olduğu kadar koalisyon kuvvetlerinin de bir numaralı kaygısını hala güvenlik oluşturuyor. 
     Irak ordusunu ve istihbarat servislerini geçen yılın Mayıs ayında dağıtan Amerikalı yetkililer, Irak'ta her geçen gün daha güvensiz bir ortama sürüklenince, Irak'ın güvenlik kurumlarını yeniden ayağa kaldırmayı kararlaştırdılar. 
     Irak'ta bugün çoğu Amerikalı olmak üzere 150 bin yabancı asker bulunuyor. ABD'nin 20 Mart 2003'te Irak'a saldırmasıyla başlayan savaşta 380 Amerikan askeri öldü. 
     Iraklı güvenlik güçlerinin eleman sayısı ise bugün 193 bin civarında. 67 bin polis, 9 bin sınır muhafızı ve yaklaşık 20 bin sivil savunma üyesinin aralarında bulunduğu Irak güvenlik güçleri de güvenliği sağlamakta yetersiz kalıyor. 
     Eski rejimde asker sayısı yaklaşık 350 bin idi. 
     Amerikan ordusunun ve yeni Irak polislerinin güvenliği sağlamakta yetersiz kalmasıyla Bağdat, dünyanın bir numaralı özel güvenlik merkezi haline geldi. Cebinde parası olanlar, kendilerini korumak amacıyla eski Güney Afrika rejiminin polislerini ya da eski paralı Sırp askerlerini kiralıyor. Özel güvenlik alanı, Bağdat'ta çok karlı bir işkolu haline geldi. 
     Çeşitli kaynaklara göre, güvenlik şirketleri 10 bine yakın adamla ittifakın en büyük destekçisi konumuna geldi. 
     
</TEXT>
</DOC>
