<DOC>
<DOCNO> 210166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/soneko39.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Pervez Müşerref Türkiye ile aramızdaki ticaret rakamı komik 
</HEADLINE>
<TEXT>

     Pakistan Devlet Başkanı Pervez Müşerref, Türkiye ile ülkesi arasındaki ticaret hacminin yeterli seviyede olmadığını bildirdi. 
     Müşerref, ''Türkiye ile Pakistan arasındaki ticaret 200 milyon dolar, bu sayın Bakan'ın da Tüzmen söylediği gibi çok komik. Afganistan'la 1 milyar dolarlık hacmimiz oluyor da Türkiye ile nasıl 200 milyon dolarda kalıyor Bu konuda mutlaka birşeyler yapmamız gerekiyor'' dedi. 
     Pervez Müşerref, Dış Ekonomik İlişkiler Kurulu DEİK bünyesinde faaliyet gösteren Türk-Pakistan İş Konseyi tarafından onuruna verilen çalışma yemeğine katıldı. Konuşmasına, Türkçe, lezzetli yemekler için teşekkür ettiğini belirterek başlayan Müşerref, toplantıda Pakistanlıların da bulunması nedeniyle konuşmasına İngilizce devam etti. 
     Seçkin işadamları karşısında konuşmanın kendisi için bir ayrıcalık olduğunu ifade eden Müşerref, iki saatlik gecikme için özür dileyerek, ''Bunu yapmak istemezdim. Keşke engelleyebilseydim'' dedi. 
     Konuşmasında Pakistan'ın makro ekonomik durumuna değinen Müşerref, 21. yüzyılın jeopolitik önemden, ekonomik dengelerin önem kazandığı bir döneme geçiş yüzyılı olduğunu vurguladı. 
     Pakistan ile Türkiye arasında yüzyıllardır tarihsel ve kültürel bağlar bulunduğuna işaret eden Müşerref, buna karşın iki ülke arasındaki ticaret hacminin yeterli seviyede olmadığını kaydetti. 
     Konuk Devlet Başkanı Müşerref, şunları söyledi 
     ''Ticari ilişkileri daha iyi düzeylere getirmek zorundayız. Türkiye ile Pakistan arasındaki ticaret 200 milyon dolar, bu sayın Bakan'ın da söylediği gibi çok komik. Afganistan'la 1 milyar dolarlık hacmimiz oluyor da Türkiye ile nasıl 200 milyon dolarda kalıyor Bu konuda mutlaka birşeyler yapmamız gerekiyor. Hükümet olarak yatırımları kolaylaştırmak için çalışıyoruz ama burada esas iş, iki ülkenin özel sektörüne düşüyor.'' İki ülkenin, iki genç dış ticaretten sorumlu bakanı olduğunu ve kendisinin ilk bakışta kardeş zannedecek kadar birbirlerine benzettiğini dile getiren konuk Devlet Başkanı, iki bakanın dinamizmi ile Türkiye'nin ön plana çıkmak zorunda olduğunu ve kendisinin bu potansiyeli gördüğünü anlattı. 
     
     ''BENİ DE ÇOK EĞİTTİLER'' 
     Göreve geldiklerinde Pakistan'ın ekonomik durumunun çok kötü, neredeyse borçları ödeyemez durumda olduğunu, gayri safi milli hasılanın çok düşük, bütçe açığının ciddi boyutlarda bulunduğunu kaydeden Müşerref, Pakistan ekonomisinin yakın geçmişte 4 şok yaşadığını belirtti. 
     Müşerref, bunları dünyada yaşanan durgunluk, 11 Eylül olayı, Pakistan'da üç yıl süren kuraklık ve bunların ardından Hindistan ile yaşadıkları ciddi sorunlar olarak sıraladı. 
     Pakistan ekonomisinin bu şoklara dayandığını bildiren Pervez Müşerref, bu konuda aralarında Pakistan Maliye Bakanı ve Merkez Bankası Başkanı'nın da bulunduğu yetkililere teşekkür etti. 
     Müşerref, ''Beni de çok eğittiler, çünkü ben askerim, ekonomiden anlamam'' dedi. 
     
     ''PAKİSTAN EKONOMİSİ KALKIŞ KONUMUNDA'' 
     Pakistan'da şu anda son derece istikrarlı bir ekonominin varlığına işaret eden Müşerref, borç ödeme gibi sorunlarının olmadığını, GSYH'nin arttığını, enflasyonun düşerek, yüzde 3.3 seviyelerine geldiğini, bütçenin yüzde 64'ü seviyelerindeki borç yükünü de yüzde 31'e indirdiklerini anlattı. 
     Kalkınmaya ayırabilecekleri kaynak yarattıklarını, borç yükünün yüzde 21'e ineceğini aktaran Müşerref, ödemeler dengesinde de geçmişte 4-5 milyar dolarlık açığın Pakistan tarihinde ilk kez artıya geçerek, 2 milyar dolarlık fazla verdiğini, bunun çok önemli bir başarı olduğunu ve artıda kalmaya devam edeceklerini söyledi. 
     İhracatta artış sağladıklarını, Pakistan Borsası'nın dünyadaki en iyi performansa sahip borsalardan biri haline geldiğini dile getiren Müşerref, ''Pakistan ekonomisi kalkış konumunda, biz bunu daha da iyileştireceğiz. Hedefleri teker teker tutturuyoruz. Bu makro kazanımları, halkımıza yansıtacağız. İnsan kaynaklarını geliştireceğiz. Fakirlikle mücadele edeceğiz'' dedi. 
     
</TEXT>
</DOC>
