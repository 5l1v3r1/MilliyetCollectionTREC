<DOC>
<DOCNO> 233310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/ekonomi/aeko.html </URL>
<DATE> 2004/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar komisyonuna Fransız başkan 
</HEADLINE>
<TEXT>

   İmar Bankası olayını inceleyecek komisyonun başına Fransız Merkez Bankası'nda uzun yıllar görev yapmış Jean Luis Fort getirildi 
      EKONOMİ SERVİSİ 
   
   Devlet Bakanı Ali Babacan, İmar Bankası olayından hareketle bankacılığın gözetim ve denetiminin etkinleştirilmesi için başlatılacak inceleme ve değerlendirme çalışmasının başına, Fransız Merkez Bankası'nda uzun yıllar görev yapmış olan Jean Luis Fort'un getirildiğini bildirdi. Babacan, çalışmada ayrıca, İngiltere Merkez Bankası ve IMF'de çalışmış olan Peter Hayward'ın da yer alacağını duyurdu. 
   IMF ve Dünya Bankası'nın Yıllık Bahar Toplantıları ile BM Ekonomik ve Sosyal Konsey toplantılarına katılmak üzere ABD'ye giden Babacan, Atatürk Havalimanı'nda yaptığı açıklamada, İmar Bankası olayından hareketle "bankacılık sektörünün gözetim ve denetim çerçevesinin değerlendirilmesi, daha da güçlendirilmesi" için gerekli adımların atılması amacıyla özel bir inceleme ve değerlendirme çalışmasının başlatılacağını daha önce açıkladığını hatırlattı. Konuyla ilgili bilgi veren Babacan, "İmar Bankası olayını bir vaka olarak ele alıp bundan ders çıkartıp, benzer olayların bir daha olmaması için bu konuyu kapsayacak detaylı bir çalışma olacak" dedi. 
   Babacan, bankacılık sektörünün oturmuş olduğu ülkelerde gözetimin ve denetimin nasıl yapıldığı, bunun ince detaylarının ne olduğu konusunda yabancı uzmanların tecrübesinden yararlanacaklarını, komisyonda Türk uzmanların da yer alacağını söyledi. 
   
   'Borcu İmar artırdı' 
   İmar Bankası ödemelerinin kamu borç stokunu 2 puan artırdığını açıklayan Babacan bu durumun borç stokunda beklentilerle gerçekleşmeler arasındaki farkın en önemli nedeni olduğunu kaydetti. Babacan, "İmar Bankası olmasaydı kamu borç stokunun GSMH'ye oranı yüzde 70.5 değil yüzde 68.5 olacaktı" dedi. 
   Babacan, serbest kur mekanizması, oyunun kurallarına göre doğru şekilde işletildiği sürece, dış ticaret açığından da, cari açıktan da endişe etmeye gerek bulunmadığını bildirdi. Babacan, ABD Merkez Bankası'nın faiz artırması olasılığı konusunda da Türkiye'nin kamu borç stokunun üçte ikisinin iç borç, üçte birinin de dış borç olduğuna işaret etti. Babacan, "Bazı gelişmekte olan ülkelerin dış borçları daha ağırlıklı. Amerikan Merkez Bankası'nın herhangi bir değişikliğine karşı borç dinamikleri daha hassas" dedi. 
   
   Fort, Mali Eylem Grubu'nun başkanı    1938 doğumlu olan Jean Louis Fort Fransa Merkez Bankası'nda 1960 ile 2003 arasında görev yaptı. Fransa'daki bankalar ile kredi kuruluşları denetim ve gözetimini üstlenen Fort, Kasım 2003'ten bu yana Fransa'da finans sisteminin kötü amaçlı kullanımını engellemek için kurulan Mali Eylem Çalışma Grubu'nun Başkanı. 
   
   Hayward, Basel Komitesi'nde çalıştı    Uzun yıllar İngiltere Merkez Bankası ve IMF'de finansal sektör üzerinde çalışan Peter Hayward, 1988 - 1992 arasında bankacılık gözetiminden sorumlu Basel Komitesi'nin de sekreterliğini yaptı. Hayward şu anda Toronto finansal sektörünü denetleme görevi yapan Toronto Centre adlı merkezin başında bulunuyor. 
   
   
</TEXT>
</DOC>
