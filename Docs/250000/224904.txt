<DOC>
<DOCNO> 224904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sontur06.html </URL>
<DATE> 2004/03/23/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Cem Özer'e gözaltı .. 
</HEADLINE>
<TEXT>

     Şovmen Feridun Cem Özer, kaçak elektrik kullandığı iddiasına ilişkin hakkında açılan dava kapsamında ifade vermediği için gözaltına alınarak, adliyeye sevk edildi. 
     Sarıyer'deki konutunda kaçak elektrik kullandığı iddiasıyla Sarıyer Sulh Ceza Mahkemesi'nde yargılanan Özer, duruşmalara katılmadığı için mahkemece hakkında gıyabi tutuklama kararı çıkartıldı. 
     Bu kararı uygulamak üzere harekete geçen Asayiş Şube Müdürlüğü'ne bağlı ekipler, Özer'i dün akşam gözaltına alarak şubeye getirdi. 
     Özer, poliste yapılan işlemlerin ardından bugün Sarıyer Adliyesi'ne sevk edildi. 
     
     SERBEST KALDI 

     Özer, mahkemede ifadesi alındıktan sonra serbest bırakıldı. Etiler'deki Akatlar Kültür Merkezi'nde sahnelenen ''Tanrım beni baştan yarat'' adlı oyundan sonra Asayiş Şube Müdürlüğü İnfaz Büro Amirliği ekiplerince hakkında gıyabi tutuklama kararı olduğu gerekçesiyle dün akşam gözaltına alınan Özer, polisteki işlemleri tamamlandıktan sonra Sarıyer Adliyesi'ne sevk edildi. 
     Sulh Ceza Mahkemesi'nde ifadesine başvurulan Özer, uzun süreli turnelere çıktığını belirterek, ''Bir pazar günü dönünce elektriğin kesik olduğunu gördüm. Çağırdığım elektrikçi kofranın yerini sordu, söyledim. Ardından da evin elektriği geldi. Sonra BEDAŞ ekiplerinin incelemeleri sırasında bu bağlantının sayaç devre dışı bırakılarak doğrudan yapıldığı belirlenmiş'' dedi. 
     Gerçek adının Feridun Cem Özer olmasından dolayı işlemler için kendisine ulaşılmakta güçlük çekildiğini, 2 yıldır da Çeşme'de yaşadığı ve söz konusu evi kullanmadığı için hakkında açılan davadan haberdar olmadığını iddia eden Özer, ''Bürokrasinin kurbanı oldum'' diye konuştu. 
     İfadesi alındığı için hakkındaki gıyabi tutuklama kararını kaldırdığı Cem Özer'i serbest bırakan hakim, Özer'in ödediğini bildirdiği 410 milyon liranın BEDAŞ'tan sorulmasını kararlaştırarak, duruşmayı erteledi. 
     

     
</TEXT>
</DOC>
