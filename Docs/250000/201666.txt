<DOC>
<DOCNO> 201666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sonspo25.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre Inter'i değerlendirdi... 
</HEADLINE>
<TEXT>

     FC Inter'de top koşturan milli futbolcu Emre Belözoğlu, Dinamo Kiev ile son maçta 1-1 berabere kalarak Avrupa Şampiyonlar Ligi'ne veda etmek zorunda kalmalarına üzüldüğünü söyledi. Emre Belözoğlu, ''Şimdi Serie A'da şampiyonluğu kazanmak zorundayız'' dedi. 
     Dinamo Kiev ile 1-1 berabere kalmasının ardından yola UEFA Kupası'nda yola devam etmek zorunda kalan FC Inter, ''Devler Ligi''ne veda etmek zorunda kalmanın şokunu üzerinden atamadı. 
     Dinamo Kiev karşılaşmasında forma giymiş oyunculardan Emre Belözoğlu, ''Inter'in Avrupa Şampiyonlar Ligi'ne veda etmesinden dolayı üzgünüm. Geçen sezon yarı finale kadar çıkmıştık ama bu yıl erken elendik. Kabullenilmesi zor da olsa gerçek bu'' diye konuştu. 
     Emre Belözoğlu'nun değerlendirmeleri, La Gazzetta dello Sport'ta, ''Şimdi ligde şampiyonluğu kazanmak zorundayız'' başlığıyla sunuldu. Spotta, Emre'nin Avrupa Şampiyonlar Ligi'nde elenmekten dolayı üzgün olsa da ileriye bakmayı yeğlediği vurgulandı. 
     Emre, Dinamo Kiev karşısında fırsatları değerlendiremediklerini vurgulayarak, ''Onurlu bir biçimde itiraf etmemiz gerekirse bu ligden elenmemiz hiç de hoş olmadı. Pek çok fırsat yakaladık ama bunları değerlendiremedik. Büyük takımlar, gol fırsatları yakaladığında maçı bitirmesini başarmak zorundadır. Ben, Inter'in büyük bir takım olduğundan eminim. Ama Dinamo Kiev'i devirme fırsatını kaçırdık'' dedi. 
     Belözoğlu, FC Inter'in şu an için Serie A'da da UEFA Kupası'nda da şampiyonluğu hedeflemek zorunda olduğunun altını çizerek, ''Inter'in yaklaşık 30 kişilik bir kadrosu var. Bunların neredeyse tümü milli oyuncular. Herkese oynama fırsatı tanıyabilme açısından fazla maç oynama olanağına sahip olmamız önemli. UEFA Kupası'nı kazanarak Avrupa Süper Kupası'nda oynama hakkını elde edebiliriz. Şampiyonlar Ligi'nden elenmenin acısını belki bu sayede unutmuş oluruz'' diye konuştu. 
     
</TEXT>
</DOC>
