<DOC>
<DOCNO> 221812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/soneko47.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Mikro ekonomik dengeleri düzeltmek biraz zaman alacak 
</HEADLINE>
<TEXT>

     Devlet Bakanı Kürşad Tüzmen, ''Enflasyona çare bulduk, ancak makro ekonomik dengeleri düzeltirken mikro ekonomik dengeleri de düzeltmek, biraz zaman alacak'' dedi. 
     Tüzmen, Gebze Ticaret Odası'nda yüksek düzeyde gelir ve kurumlar vergisi ödeyen üyelerin ödüllendirilmesi törenine katıldı. 
     Bakan Tüzmen, burada yaptığı açıklamada, Gebze'nin ülkeye yılda 14.2 katrilyon liralık katkı sağladığını ancak devletten aldığı payın yüzde 0.65 olduğunu belirtti. 
     Tüzmen, bunun dengesizlik olduğunu söyleyerek, düzeltilmesi için gereğini yapacağını kaydetti. 
     Daha sonra yüksek düzeyde kurumlar vergisi veren 10, gelir vergisi veren 9 firma ile başarılı ihracat yapan 14 firmaya ödül plaketleri dağıtıldı. 
     
     SAĞLIK OCAĞI AÇILIŞI 
     Bakan Tüzmen, buradaki törenin ardından, Köşklüçeşme Mahallesi Sağlık Ocağı'nın açılışını yaptı. 
     Tüzmen, buradaki konuşmasında da, sağlığa ve eğitime büyük önem verilmesi gerektiğini bildirdi. 
     Hükümet olarak her geçen gün daha çok sağlık ocağı açılması için çalıştıklarını anlatan Tüzmen, öncelikle atıl durumdaki tesislerin bitirilmesini sağladıklarını açıkladı. 
     Tüzmen'in açılışını yaptığı temeli 10 yıl önce atılan 4 katlı sağlık ocağında 2 doktor, 3 hemşire ve 7 ebe görev yapacak. 
     Tüzmen, açılışın ardından AK Parti Seçim Merkezi'ni ziyaret etti. 
     Tüzmen, burada partilelere yaptığı açıklamada da ilçenin sanayinin kalbi olduğunu bildirdi. Tüzmen, şöyle dedi 
     ''Enflasyona çare bulduk ancak makro ekonomik dengeleri düzeltirken mikro ekonomik dengeleri de düzeltmek biraz zaman alacak. İşçi, memur, emekli, çiftçi bu yılın ikinci yarısında olumlu gelişmeleri görecek, durumları düzelecek.'' Yerel seçimlere de değinen Tüzmen, yerel yönetimlerle hükümetin uyumlu olması halinde başarılı hizmetlerin yapılabileceğini ifade etti. 
     
</TEXT>
</DOC>
