<DOC>
<DOCNO> 214235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sondun12.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
2015'te Avrupa'nın yarısı alerjik bir hastalığa yakalanacak 
</HEADLINE>
<TEXT>

     Avrupa'da yapılan araştırmalar, kıta nüfusunun yarısının 2015 yılı itibariyle bir tür alerjik hastalığa yakalanacağını ortaya koydu. 
     Halen Avrupa kıtasında milyonlarca çocuğun ve yetişkinin sürekli hastane kontrolü altında yaşamak durumunda kaldığını, bu nedenle birlerce iş ve okul gününün kaybedildiğini duyuran The Guardian gazetesi, Avrupalı bilim adamlarının bu konuda ortak çalışma kararı aldığını bildirdi. Gazete, bilim adamlarının pek çok ortak proje için kollarını sıvadıklarını, işbirliğinin çeşitli alanlarda kendisini göstereceğini kaydetti. 
     İngiltere'nin, çocukların en çok astım hastalığına yakalandığı üçüncü dünya ülkesi olduğuna da dikkati çeken gazete, ''araştırmacıların söyledikleri doğru çıkarsa 2015 yılı itibariyle arı sokması gibi alerjiler yüzünden yaşam kayıpları çoğalabilecek, diğer alerji türleri yüzünden de büyük iş günü ve ekonomik kayıplar yaşanacak'' diye yazdı. 
     Halen alerjisi olduğu için nüfusun üçte birinin restoranlarda yemek yemekten, parfüm kullanmaktan, temizlik malzemelerine yaklaşmaktan kaçındıklarını belirten gazete, ''sadece astım hastalığı yüzünden Avrupa Birliği ülkelerinde her yıl 9 milyar iş günü kayboluyor'' iddiasında bulundu. 
     Çocuklarda en büyük tehdidi alerjik astımların oluşturduğuna da dikkati çeken Guardian, 30 yıl önce astım vakalarının sadece üçte birinin alerjik olduğunu, bugünse bu rakamın yüzde 80'lere kadar ulaştığını bildirdi. 
     
</TEXT>
</DOC>
