<DOC>
<DOCNO> 220248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sondun16.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum Meclis Başkanı Türk tarafı uzlaşmaz tutumunu sürdürüyor... 
</HEADLINE>
<TEXT>

     Rum Meclis Başkanı Dimitris Hristofyas, Kıbrıs müzakerelerinde Türk tarafının tutumunun uzlaşmaz olduğunu iddia ederek, bunun özlü görüşmeler için olanakları daralttığını savundu. 
     Rum yönetimi eski liderlerinden ve Demokratik Parti'nin DİKO kurucusu Spiros Kipriyanu, ölümünün ikinci yıldönümünde doğum yeri Limasol'da düzenlenen dini törenle anıldı. Törene, Rum yönetimi lideri ve DİKO Başkanı Tasos Papadopulos da katıldı. 
     Hristofyas, törende yaptığı konuşmada, Kıbrıs müzakerelerine değinerek, ''Türk tarafının uzlaşmaz yüzünü bir kez daha gösterdiğini ve müzakerelerde özlü görüşmeler yapılmasına olanak bırakmadığını'' ileri sürdü. 
     Uluslararası toplumun, tavrını değiştirmesi için Türk tarafına baskısını artırmasını isteyen Hristofyas, ''Kipriyanu sağ olsaydı, 'Kıbrıs' ve halkının çıkarlarını her şeyin üstünde tutup, işlevsel ve yaşayabilir bir çözüm için çalışırdı'' dedi. 
     
</TEXT>
</DOC>
