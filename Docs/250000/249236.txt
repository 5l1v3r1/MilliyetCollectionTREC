<DOC>
<DOCNO> 249236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/soneko05.html </URL>
<DATE> 2004/06/19/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Philsa'dan yeni sigara Türkü... 
</HEADLINE>
<TEXT>

     Philip Morris-Sabancı Philsa şirketinin, tamamen şark tipi oriental tütünden imal ettiği ''Türkü'' sigarası, 21 Haziran Pazartesi günü piyasaya sunuluyor. 
     A.A muhabirinin edindiği bilgiye göre, Nisan ayı içerisinde İzmir, Manisa ve Aydın'da deneme amaçlı olarak piyasaya sürülen Türkü'nün beğeni kazanması üzerine Türkiye çapında dağıtımına karar verildi. 
     Tüketiciye uzun ve kısa olmak üzere iki seçenek ile sunulacak Türkü'nün kısası 1 milyon 250 bin lira, uzunu ise 1 milyon 300 bin liradan satışa sunulacak. 
     
     MALTEPE VE SAMSUN'UN RAKİBİ 

     Bu arada Philsa'nın ürettiği ''Türkü'' adlı sigara, TEKEL'in dışında tamamen şark tipi tütünden imal edilen ilk sigara özelliğini taşıyor. 
     Türkü, Maltepe ve Samsun sigarasının bulunduğu yüzde 100 şark tipi tütünden imal edilen sigaraların gamında yer alırken, fiyat aralığı olarak da Maltepe ve Samsun ile aynı kategoriye giriyor ve bu sigaralardan pazar payı almayı hedefliyor. 
     
     ŞARK TİPİ TÜTÜN ÜRETİMİ 

     Öte yandan, Türkü ile birlikte TEKEL'in de geçtiğimiz günlerde tamamen şark tipi tütünden imal edeceği yeni bir sigarayı piyasaya sunacağını açıklaması, şark tipi tütünün yıllardır daralan pazar payında az da olsa yükselme getirebileceği belirtiliyor. 
     Özellikle son yıllarda tütün ekim alanlarında yaşanan daralmanın ardından şark tipi tütünden imal edilen sigaraların en azından mevcut tütün üreticisinin üretime devam etmesi imkanını sağlayacağı vurgulanıyor. 
     Bu arada, AB'nin 2006 sonrasında tarım ürünlerine sübvansiyonu kaldırması beklentisinin Yunanistan'ın ihraç ettiği şark tipi tütünün miktarını azaltabileceği ve bunun sonucunda talebin Türkiye'ye kayabileceğine işaret edilirken, ancak bu tarihe kadar Türkiye'nin elindeki üretim potansiyelinin korunması gerektiği hatırlatılıyor. 
     
</TEXT>
</DOC>
