<DOC>
<DOCNO> 208103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/soneko07.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Piyango'da değişim rüzgarları esiyor... 
</HEADLINE>
<TEXT>

     Milli Piyango İdaresi Genel Müdürü İhya Balak, piyango biletlerinde ikinci büyük ikramiye olarak vatandaşa ''otomobil'' vermeyi planladıklarını bildirdi. 
     Genel Müdür Balak, Milli Piyango'nun özelleştirilmesine dönük hazırlıkları yürütürken, diğer yandan da şans oyunlarını daha renkli hale getirerek, satışları arttırmaya dönük çalışmalar içinde olduklarını söyledi. 
     Bu çerçevede milli piyango ve kazı kazanda değişikliğe gideceklerini anlatan Genel Müdür Balak, şöyle konuştu 
     ''2004 programımızda öncelikle milli piyango bilet fiyatlarında bir artışa gitmedik. Geçen yılki 1.5 milyon, 3 milyon ve 6 milyon liralık bilet fiyatının bu yıl da aynı kalmasını sağladık. Yıl içinde de biletlere zam yapılmayacak. Ayrıca 600 milyar liralık büyük ikramiyeyi 1 trilyon liraya çıkardık ve milli piyangoyu biraz daha cazip hale getirmeyi amaçladık. 
     İkinci adımda, ikramiyede çeşitlemeyi gitmeyi planlıyoruz. Her ayın son çekilinde tam, yarım, çeyrek bilet yerine tek tip bilet çıkaralım diyoruz. Örneğin bu bilet 4 ya da 5 milyon liradan satılabilir. Tek bilet, tek fiyat. Bu çekilişte büyük ikramiye yine 1 trilyon lira olsun, fakat ikinci büyük ikramiye olarak vatandaşa otomobil verelim diyoruz. İkinci büyük ikramiyeye belli sayıda otomobil koyabiliriz. Her ay, başka başka marka otomobiller de verebiliriz. Bunun için otomobil firmalarıyla da konuşacağız. Daha sonra da bu konuyu Yönetim Kurulumuza götürüp, uygulamaya ilişkin nihai kararımızı vereceğiz. Biletler erken basıldığı için bugün karar versek bile ancak bu uygulama Nisan'da başlayabilir.'' 
     
     BİLETLER DE DEĞİŞİYOR 
     Milli Piyango İdaresi Genel Müdürü, şans oyunlarında biletlerin kompozisyonlarında da değişikliğe gideceklerini söyledi. 
     Bu amaçla Batılı ülkelerdeki milli piyango biletlerini incelediklerini kaydeden Balak, biletlerin şeklinin ve kompozisyonunun değişmesi konusunu Merkez Bankası ile de görüşeceklerini ifade etti. 
     ''Amacımız milli piyango biletlerini daha renkli ve albenili hale getirmek'' diyen İhya Balak, hemen kazan biletlerini de bu anlayış içinde değiştireceklerini bildirdi. 
     Balak, ''Sevgililer günü, anneler günü, babalar günü gibi özel günler için özel hemen kazan biletleri basıyoruz. Örneğin Sevgililer günü kartlarının üzerinde kalp ve çiçek resmi yeralacak. Aynı şekilde, hemen kazan biletlerinin üzeri tamamen resimle kaplanacak'' dedi. 
     
</TEXT>
</DOC>
