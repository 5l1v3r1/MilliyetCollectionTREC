<DOC>
<DOCNO> 229686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sonspo21.html </URL>
<DATE> 2004/04/08/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Cimbom'da Orhan, Prates ve Volkan Ankara'da yok 
</HEADLINE>
<TEXT>

     Birinci Süper Futbol Ligi'nde hafta sonunda deplasmanda Ankaragücü ile karşı karşıya gelecek Galatasaray'da, sakatlıkları bulunan Orhan ve Prates ile hastalığı süren Volkan'ın, bu karşılaşmada oynayamayacağı açıklandı. 
     Kulüp doktoru Serhan Kurtulmuş, Orhan'ın Beşiktaş maçında darbe nedeniyle sağ dizinde ödem oluştuğunu belirterek, ''Bu oyuncunun tedavisini yapıyoruz. Ankaragücü maçında oynama ihtimali çok düşük. Prates'in ise ağrıları azaldı ve koşulara başladı. Gelecek haftadan itibaren takımla birlikte çalışmalara başlayacak. Volkan'ın bademcik enfeksiyonu nedeniyle sıkıntısı var. Ateşi düştü. Ancak hastalığa bağlı olarak halsizliği bulunuyor. Bu oyuncu da bu hafta forma giyecek durumda değil'' diye konuştu. 
     Kurtulmuş, Berkant'ın ise sağ kasığında ağrı bulunduğunu vurgulayarak, ''Bu oyuncunun da tedavisini yapıyoruz. Yarın son kontrolünü yapacağız. Buna göre durumu netliğe kavuşacak'' dedi. 
     Bu arada Galatasaray, Ankaragücü maçı hazırlıklarını Florya Metin Oktay Tesisleri'nde basına kapalı olarak yaptığı antrenmanla sürdürdü. 
     Sarı-kırmızılı takım, Ankaragücü maçı için yarın Ankara'ya gidecek. 
     
</TEXT>
</DOC>
