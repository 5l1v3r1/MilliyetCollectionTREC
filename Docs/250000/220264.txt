<DOC>
<DOCNO> 220264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/soneko04.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamukta üretim artışı bekleniyor... 
</HEADLINE>
<TEXT>

     Değerinde satılamadığı için ekim alanları her geçen yıl azalan pamuğun, geçen yıl dünya piyasalarında yüksek fiyatlardan satılması ve bunun da çiftçiye yansıtılması nedeniyle bu sezon ekim alanlarının yüzde 20 oranında artması bekleniyor. 
     Ziraat Mühendisleri Odası ZMO Adana Şube Başkanı Ayhan Barut, AA muhabirine yaptığı açıklamada, Adana ve çevresinde üreticilerin pamuk ekimi için tarlalarını sürerek hazırlıklara başladıklarını söyledi. 
     Yörede kıraç alanlarda pamuk ekimine ayın sonlarına doğru başlanacağını belirten Barut, geçen yıl pamuk fiyatlarının dünya piyasalarında değerini bulması ve bunun da ÇUKOBİRLİK tarafından üreticiye yansıtılmasının üreticiyi yeniden ''beyaz altın''a yönlendirdiğini ifade etti. 
     Barut, yörede geçen yıl 42 bin hektar alana pamuk ekiminin yapıldığını hatırlatarak, ''Ürünün değerini bulması nedeniyle bu sezon yörede üretim artışı olacak. Adana'da üretim alanının bu yıl yüzde 20 oranında artarak 50 bin hektara ulaşacağını tahmin ediyoruz'' dedi. 
     Ekim öncesi Doğrudan Gelir Desteği DGD ödemelerinin de yapılıyor olmasının üretici açısından olumlu bulunduğunu anlatan Barut, ''Ekim hazırlıkları yapan üretici DGD ödemeleri ile mazot, gübre ve ilaç gibi girdilerini rahatlıkla alıp, sıkıntılarını bir nebze de olsa gideriyor'' diye konuştu. 
     
     ''KORUMA ALTINA ALINMALI'' 
     Barut, pamuğun Türkiye için çok önemli bir ürün olduğunu belirterek, şunları söyledi 
     ''Pamuk, Çukurova'nın narenciye ile birlikte ana ürünüdür. Pamuğa gerekli destek ve kıymeti vererek üretimini artırmalıyız. Ekim alanlarını 80-100 bin hektarlara çıkarmalıyız. Böylece ülke olarak her yıl ithal ettiğimiz 500 bin ton işlenmiş pamuk açığını da kapatırız. Pamuk üreticisi desteklenmeli, üretim alanları doğal sit alanı gibi korunmalı. Çünkü pamuk sadece Çukurova için değil, ülke için çok önemli.'' 
     
</TEXT>
</DOC>
