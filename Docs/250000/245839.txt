<DOC>
<DOCNO> 245839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/dunya/axdun01.html </URL>
<DATE> 2004/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyayı değiştiren adam 
</HEADLINE>
<TEXT>


Kendi ifadesiyle "B sınıfı filmlerin Errol Flynn'i" Reagan, 69 yaşında yerleştiği Beyaz Saray'da Sovyetler'in ve 'Soğuk Savaş'ın sonunu getirdi, hayatından hiçbir şey hatırlamadığı 93 yaşında öldü 

DIŞ HABERLER SERVİSİ 


Soğuk Savaş'ın doruk noktasından Sovyetler Birliği'nin dağılması ve Sovyet komünizminin sonuyla biten sürecin büyük bölümünde, 1980 - 1988 yılları arasında ABD'yi 40. başkan olarak yöneten 93 yaşındaki Ronald Reagan'ın önceki gün zatürreeden ölümü ülkeyi yasa boğdu. ABD Başkanı George W. Bush'un talimatıyla ülke çapında tüm devlet binalarında bayraklar 30 günlüğüne yarıya indirildi. 
Reagan'ın sağlık durumu, beyin hücrelerini öldüren ve hafıza kaybına neden olan Alzheimer'a yakalandığı 1994'ten bu yana hep kötüye gitmişti. Beyaz Saray kovboyunun eşi eski "first lady" Nancy Reagan ölümü, "Ronnie'nin uzun yolculuğu onu artık uzanamayacağım uzaklıkta bir yere götürdü" diyerek duyurdu. 
Reagan'ın naaşı, California, Simi Vadisi'ndeki Ronald Reagan başkanlık kütüphanesi ve müzesine kaldırılacak. Ardından salı günü yapılacak devlet töreni için Washington'a getirilecek. Reagan, California'da kütüphanesinin yanında hazırlanan mezara cuma günü defnedilecek. 

En iyi başkanlardandı 
Politikaya atılmadan önce oyuncu olan Reagan, asla bir yıldız olamadı. Reagan, Hollywood'da kendi ifadesiyle "B sınıfı filmlerin Errol Flynn'i" olmaktan öteye geçemedi. ABD'de yapılan birçok halk oylamasında, gelmiş geçmiş en büyük 5 başkandan 1'i olarak gösterilen Ronald Reagan, 1981'de bir de suikast girişiminden yaralı kurtulmuştu. 
Reagan'ın dış politikasının kalbinde, komünizmin yayılmasının önlenmesi bulunuyordu. Sovyetler'de 1985'te iktidara geçen Mihail Gorbaçov ile Reagan, beklenmedik bir yakınlık kurdular ve iki lider, 1987'de Orta Menzilli Nükleer Silahlar INF anlaşmasını imzaladılar. Reagan, başkanlık süresini 1989'da tamamlayarak görevden ayrılırken, seçimi de dönemin Başkan Yardımcısı George Bush kazandı. Sovyetler ise, 1991'de resmen dağıldı. 

Ankara ile sorunlar... 
Reagan döneminde Türkiye - ABD ilişkileri, ticarette konan kotalar, Ermeni ve Yunan lobisinin etkili faaliyetleri yüzünden tırpanlanan yardımlar yüzünden dalgalı bir seyir izledi. Kıbrıs konusunda ABD'nin arabulucu olarak bulunduğu girişimlerse fiyaskoyla sonuçlandı. Türkiye'deki Amerikan üslerinin geleceği konusunda da iki ülke arasında restleşmeye varan sert tartışmalar yaşandı. 


</TEXT>
</DOC>
