<DOC>
<DOCNO> 245743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sondun19.html </URL>
<DATE> 2004/06/06/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Karamanlis Avrupalı bir Türkiye herkesin çıkarınadır 
</HEADLINE>
<TEXT>

     Yunanistan Başbakanı Kostas Karamanlis, ''Türkiye'nin AB yolunda kaydettiği gelişmeleri desteklemeye devam ettiklerini'' söyledi. 
     Avusturya'nın Krems kentinde yapılan ''Wachau Avrupa Forumu''nun kapanış toplantısına katılan Karamanlis, burada yaptığı konuşmada şunları kaydetti 
     ''Ülkemin Türkiye'nin AB yolunda kaydettiği gelişmelere verdiği desteğini tekrarlamak isterim. Avrupalı bir Türkiye herkesin çıkarınadır, herkesin avantajınadır. Tabii ki her birimizde olduğu gibi, Türkiye'nin de AB yolundaki ilerleme hızını kendisi belirleyecektir.'' ''Kıbrıs'ın Rum kesimi Avrupa Birliği'ne üye olmasından mutlu olduğunu'' kaydeden Karamanlis, bunun birleşme çabalarının sonu geldiği anlamına gelmeyeceğini ifade ederek, ''Kıbrıs'taki birleşme çabalarının hep birlikte yapılması arzusundayız. Böylelikle AB'nin sağlayacağı imkanlardan adada yaşayan Türkler ve Rumlar birlikte faydalanacaktır'' diye konuştu. 
     Toplantıya katılan AK Parti İstanbul Milletvekili ve Başbakan Recep Tayyip Erdoğan'ın Dış İlişkiler Danışmanı Egemen Bağış, Karamanlis'e Başbakan Erdoğan'ın selamlarını iletti. Karamanlis, Bağış'a kendisini burada görmekten mutluluk duyduğunu söyledi. 
     Avusturya Başbakanı Wolfgang Schüssel de yaptığı konuşmada, devamlı şikayette bulunan bir Avrupa istemediklerini belirterek, zamanında ülkesinde de AB'den korkanların olduğunu kaydetti. 
     Schüssel, ''10 yıl önce bu günleri hayal bile edemezdik. AB'ye üye olduktan sonra AB ülkeleriyle ihracatımızı 2 katına, doğu ülkeleriyle ihracatımızı 4 katına çıkardık'' dedi. 
     Konferans, Aşağı Avusturya eyaleti Başbakanı Ervin Pröll'ün verdiği öğlen yemeğiyle sona erdi. 
     
</TEXT>
</DOC>
