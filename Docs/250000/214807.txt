<DOC>
<DOCNO> 214807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sonspo41.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor, Çakır'a kızgın Hakeme yenildik 
</HEADLINE>
<TEXT>

     Konyaspor Basın Sözcüsü ve Futbol Şubesi Sorumlusu İbrahim Kaplan, Türkiye Kupası'nda deplasmanda oynanan maçta Trabzonspor'a değil, hakem Cüneyt Çakır'a yenildiklerini ileri sürdü. 
     Kaplan, Türkiye Kupası çeyrek finalinde Trabzonspor ile deplasmanda yaptıkları maça çok iyi başladıklarını ve etkili futbol ortaya koyduklarını anlattı. 
     Sergiledikleri futbol ve gösterdikleri mücadelenin hakkının yarı final olduğunu, ancak ''maçın hakemi Cüneyt Çakır'ı geçemediklerini'' belirten Kaplan, şunları söyledi 
     ''Hakem açıkça bizi ezdi. Maçta en az Trabzonsporlu 2 futbolcunun kırmızı kart görmesi gerekiyordu. Ama hakem görmezlikten geldi. Golden önce futbolcumuza yapılan faulde de devam kararı verince rakip beraberliği yakaladı. Zaten o golden sonra oyun koptu. Takımın morali saha içinde bozuldu. Türkiye Kupası'nda iyi oynadığımız maçta Trabzonspor'a değil hakem Çakır'a yenildik. Çakır inanılmaz kötü maç yönetti. Böyle bir maça daha tecrübeli hakemin verilmesi gerekirdi.'' Kaplan, saha içindekiler dışında tribünden atılanların da görmezlikten gelindiğini iddia ederek, ''Trabzonspor taraftarının yedek kulübesine attıkları yağmur gibi geliyordu. Koltukları söküp sahaya fırlattılar, ancak yardımcı hakem bunları kendi elleriyle topladı. Bu kadar taşkınlığa karşın hakemler, anons bile yaptırmadı. Maçta anlaşılması güç durumlarla karşılaştık'' dedi. 
     
</TEXT>
</DOC>
