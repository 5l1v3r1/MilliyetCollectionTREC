<DOC>
<DOCNO> 241463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonspo22.html </URL>
<DATE> 2004/05/20/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Beşiktaş Başkan adayı Orman 'Üzülüyoruz' 
</HEADLINE>
<TEXT>

     Beşiktaş Kulübü başkan adaylarından Fikret Orman, Beşiktaş'ın adının olumsuz olaylarla anılmasından üzüntü duyduklarını söyledi. 
     Orman, Bolu Gökdemir Tesisleri'nde, Bolu, Düzce ve Akçakoca'da bulunan Beşiktaşlılar derneklerinin başkan ve yöneticileriyle yaptığı toplantıda, Beşiktaş Kulübü'nün son günlerde gazetelerin birinci sayfalarında olumsuz haberlerle yer aldığını belirterek, ''Beşiktaş'ın adının böyle olaylarda geçmesinden, gazetelerin manşetlerinde yer almasından üzüntü duyuyoruz. Beşiktaş'ın adı gazetelerde bu şekilde değil, gösterdiği başarılarla yer almalı'' dedi. 
     Beşiktaş taraftarlarıyla iletişimi geliştirmek için çalışma yaptıklarını anlatan Orman, ''Bu kapsamda hem basınla, hem de taraftarlarla iletişimi geliştirecek profesyonel bir ekip kuracağız. Beşiktaş Kulübü olarak bir televizyonu satın almayı ya da bir televizyon kurmayı düşünmüyoruz. Bunun yerine ilgili televizyonlarla konuşarak Beşiktaş ağırlıklı programlar yaptıracağız. Beşiktaş Kulübü'nün basınla ilişkilerinin geliştirilmesini sağlayacağız'' diye konuştu. 
     Fikret Orman, toplantıya katılan bir dernek başkanının, ''Yeni transferler düşünüyor musunuz'' sorusunu ise şöyle yanıtladı 
     ''Beşiktaş takımını komple değiştirmeyi düşünmüyoruz. Takımda yaşlanmış, motivasyon düşüklüğü gözlenen futbolcuları değiştireceğiz. Sahada taraftarı mutlu edecek, verdiğimiz transfer ücretinin karşılığını sürekli alacağımız sporcular transfer edeceğiz. Beşiktaş taraftarının gönlüne taht kuran İlhan Mansız gibi yurtdışına transfer edebileceğimiz, taraftarın beğenisini kazanabilecek futbolcuların transferini düşünüyoruz. Amacımız popüler transfer yapmak değil, taraftarı ve yönetimi mutlu edecek transferler yapmak. Yapılan transfer, verilen paraya değmeli. Kapalı tribünlerin loca yapılan kısımlarına, parayı veren taraftar hiçbir sorun yaşamadan oturabilir.'' Fikret Orman, toplantı sonrasında Beşiktaş derneklerinin yöneticileriyle bir de hatıra fotoğrafı çektirdi. 
     
</TEXT>
</DOC>
