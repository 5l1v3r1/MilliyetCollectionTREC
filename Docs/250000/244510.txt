<DOC>
<DOCNO> 244510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sonspo16.html </URL>
<DATE> 2004/06/01/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Benitez, Valencia'yı bıraktı Liverpool'a gidiyor... 
</HEADLINE>
<TEXT>

     İspanya'nın Valencia takımına bu sezon lig şampiyonluğunu ve UEFA Kupası'nı kazandıran teknik direktör Rafael Benitez, kontratını tek taraflı olarak feshettiğini açıkladı. 
     Menajeri Manuel Garcia Quilon aracılığıyla Valencia Kulübü Genel Direktörü Manuel Llorente'ye kulüpten ayrılacağını resmen duyuran Benitez'in, gelecek sezon için İngiltere'nin Liverpool takımıyla anlaşacağına kesin gözüyle bakılıyor. Liverpool'un İspanyol teknik adama 5 sezonluk kontrat önerdiği belirtiliyor. 
     2001 yılında göreve geldiği Valencia'ya 3 yılda 2 kez lig şampiyonluğu kazandıran 44 yaşındaki İspanyol teknik direktör, kulübüyle 1 yıllık daha sözleşmesi olmasına rağmen bunu tek taraflı olarak feshettiğini duyurdu. Benitez'in teknik direktörlük kariyerinde Valencia'dan önce Valladolid, Osasuna, Extremadura ve Tenerife takımları bulunuyor. 
     Öte yandan, gelecek sezon için teknik direktör arayışına giren Valencia'da, Claudio Ranieri ilk isim olarak gösteriliyor. Chelsea takımını çalıştıran Ranieri, bu sezon takımını Şampiyonlar Ligi'nde yarı finale kadar çıkarmıştı. 

     
</TEXT>
</DOC>
