<DOC>
<DOCNO> 240187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/spor/aspo.html </URL>
<DATE> 2004/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldızların altında 
</HEADLINE>
<TEXT>


Denizli'de şampiyonluğunu ilan eden Fenerbahçe, Malatyaspor karşısında rehavetten kurtulamadı. Farklı yenildi bile Kadıköy'ün tadını kaçırmadı, 15. zafer coşkuyla kutlandı 


Fener tacını taktı 

Kupayı aldılar 
2003 - 2004 sezonunu zirvede noktalayarak 15. kez mutlu sona ulaşan Fenerbahçe, Malatyaspor maçı öncesinde şampiyonluk kupasına kavuştu. Sarı - Lacivert kaşkol takarak sahaya inen Devlet Bakanı ve Başbakan Yardımcısı Mehmet Ali Şahin ile Futbol Federasyonu Başkanı Haluk Ulusoy, kurulan platform üzerinde futbolculara ve teknik heyete madalyalarını taktı. 

Ulusoy'a tepki 
KUPAYI kimin vereceği meraklı gözlerle izlenirken, Sarı - Lacivertli taraftarlar, Başkan Haluk Ulusoy'u uzun süre istifaya davet etti. Kaptan Ümit Özat, şampiyonluk kupasını Bakan Mehmet Ali Şahin'in elinden aldı. Tepkilerin artması üzerine Haluk Ulusoy önce Protokol Tribünü'ne çıktı, ardından da Şükrü Saracoğlu Stadı'nı terk etti. Kupa töreni futbolcuların turuyla son buldu. 

Şükran borçluyum 

Daum, zorlu maratonun zirvede tamamlanması nedeniyle başta Ümit Özat olmak üzere tüm oyunculara teşekkür etti, "Çok iyi sonuç çıkardık" dedi 

Taraftarları unutmadı 
FENERBAHÇE teknik patronu Daum, sezonun şampiyonlukla noktalanmasında tek yumruk olmanın payı bulunduğunu söyledi. Alman hoca, "Başta Kaptan Ümit olmak üzere tüm oyunculara teşekkür ediyorum. Hepsine şükran borçluyum. Çok iyi bir sonuç çıkardık" dedi. Türkçe açıklamalar da yapan Daum, "Taraftarlara da çok teşekkür" ifadesini kullandı. Başarılı hoca, Ziya Doğan ve tüm diğer teknik adamları da performansları nedeniyle kutladı. 

'Fener'de mutluyum' 
ALMAN televizyonu Pro 7'nin canlı yayınına katılan Christoph Daum çarpıcı açıklamalar yaptı. TV Totol Programı'nın sunucusu Stefan Raab'ın sorularını yanıtlayan Daum, program boyunca bağdaş kurarak oturdu. Sarı - Lacivertli teknik adam, son günlerde artan dedikodulara son noktayı koydu ve "Türkiye'yi seviyorum, Fenerbahçe'de mutluyum. Türkiye'den ayrılmayı kesinlikle düşünmüyorum" diye konuştu. 

Şampiyonluk pastası 

Karşılaşma sonrası Fenerbahçeli futbolcular ve teknik heyet, yöneticilerle birlikte şampiyonluk pastasını kesti. Antrenör Koch oyuncularla birlikte Fenerbahçe marşını Türkçe olarak söyledi. 

Kadıköy sallandı 

Şükrü Saracoğlu dün gece büyüleyici bir atmosfere büründü. 55 bin kişilik koronun şovu nefesleri kesti 

Karnaval günü 
ZORLU yarışı mutlu sonla noktalayan Fenerbahçe'nin, Malatyaspor ile oynadığı ligin son maçında Kadıköy tarihi günlerinden birini yaşadı. Sabah saatlerinden itibaren Sarı - Lacivertli formalar ve bayraklarla Şükrü Saracoğlu Stadı'na akın eden taraftarlar, tezahüratlar yaparak ve şarkılar söyleyerek şampiyonluk coşkusunu yansıttılar. Başta Bağdat Caddesi olmak üzere, Kadıköy'ün birçok yeri bayraklarla donatılırken, otomobilleriyle şampiyonluk turuna çıkan taraftarlar ortalığı karnaval yerine çevirdi. 

Renk cümbüşü 
MAÇ kapalı gişe oynanırken, stat çevresi karaborsacılardan geçilmedi. Ancak karşılaşmanın başlama saatine doğru fiyatların aşağıya çekilmesi dikkat çekti. Taraftarların şampiyonluk coşkusu Şükrü Saracoğlu'nu tamamen kuşattı. İki saat önceden tamamen dolan stadda zafer şarkıları söylendi, "Şampiyon Fenerbahçe" tezahüratları ortalığı inletti. Kupa töreni öncesi coşku doruk noktasına çıktı, yakılan meşaleler renk cümbüşü yarattı. Malatyaspor'un peş peşe bulduğu goller bile müthiş şölenin hızını kesmedi. 

PAF'lar galip 

SARI - Lacivertli ekibin PAF Takımı, Malatyaspor ile yaptığı ligin son karşılaşmasından 3 - 1 galip ayrıldı. Dereağzı Tesisleri'ndeki karşılaşmada baştan sonra üstün bir futbol ortaya koyan Fenerbahçe'nin gollerini Taylan, İskender ve Alp attı. Fenerbahçe, bu sonuçla 62 puanla ligi üçüncü sırada tamamladı. 

Gözler primde 

FENERBAHÇE yönetimi, ilk toplantıda futbolculara verilecek olan şampiyonluk primini belirleyecek. Bu rakamın toplam 2 trilyon civarında olması bekleniyor. Öte yandan asıl kutlamayı yarına bırakan Sarı - Lacivertliler, pazartesi de Park Orman'da yönetimin düzenlediği şampiyonluk eğlencesinde kurtlarını dökecekler. 



</TEXT>
</DOC>
