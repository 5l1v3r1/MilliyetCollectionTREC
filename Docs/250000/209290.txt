<DOC>
<DOCNO> 209290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/soneko08.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Patates depoda kaldı... 
</HEADLINE>
<TEXT>

     Türkiye'nin önemli patates üretim merkezlerinden Nevşehir ve Niğde'de yaklaşık l milyon tona yakın patatesin alıcı beklediği bildirildi. 
     Nevşehir Ziraat Odası Başkanı Recep Tunç, yaptığı açıklamada, 2003 patates hasadı döneminde Nevşehir ve Niğde'de toplam 47 bin hektarlık alanda 2.3 milyon ton patates hasadının yapıldığını söyledi. 
     Tunç, Türkiye'nin 5 milyon 350 bin ton dolayında bulunan patates üretiminin, 4.5 milyon tonluk bölümünün tüketildiğini belirtti. 
     Nevşehir ve Niğde bölgelerinde 30 binin üzerinde ailenin geçimini patatese endekslediğini ifade eden Tunç, şunları söyledi 
     ''Patatesin maliyeti 186 bin lira civarında. Halen patatesin toptan kilosu 105-130 bin lira arasında satılabilmekte. Buna rağmen yeterince alıcı çıkmadığı için Nevşehir ve Niğde bölgesinde depolarda 1 milyon ton civarında patates bulunuyor. 
     Patates ihracı için Para Kredi Kurulu tarafından belirlenen ton başına l9 dolar düzeyindeki teşvik, gelişmiş Avrupa ülkeleri ile oranlandığında yüzde 40'lar seviyesinde bulunmaktadır. Avrupa'da bu oran ton başına 40 doları aşmaktadır. Eğer Para Kredi Kurulu, patates ihracat teşvik primini 40 dolara yükseltirse, 30 bin üretici ailenin yüzü gülecektir. Çiftçi bu haliyle büyük bir ekonomik çıkmaz içindedir. Geçinmek bir yana TEDAŞ'a 77.2 trilyon liraya ulaşan elektrik borçlarının ödenmesi bile çiftçilerce hayal haline gelmektedir.'' 
     
</TEXT>
</DOC>
