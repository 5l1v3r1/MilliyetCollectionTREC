<DOC>
<DOCNO> 241017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonspo32.html </URL>
<DATE> 2004/05/18/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
İspanyol basını Beckham, Real Madrid'in sabrını taşırıyor... 
</HEADLINE>
<TEXT>

     İspanyol basını, dünyanın en pahalı futbolcusu olan David Beckham'ın gerek formsuzluğu, gerekse tavırlarından dolayı Real Madrid'teki geleceğini riske atmaya başladığını savundu. 
     İngiltere'nin Manchester United takımından rekor rakamla İspanya'nın Real Madrid takımına gelen David Beckham, bekleneni veremediği gerekçesiyle İspanyol basınından büyük eleştiriler alıyor. ''Beckham havalarda, Real Madrid'in sabrını taşırıyor'' diye yazan Marca gazetesi, İngiliz futbolcunun davranışlarının Real Madridli yöneticilerin hoşuna gitmediğini ileri sürdü. 
     Kötü bir sezon geçiren Real Madrid'te sezon boyunca en çok eleştirilen futbolculardan biri olan Beckham, son olarak kulübün aldığı bir karara itaatsizlikle suçlandı. Arsenal takımının defans oyuncusu Martin Keown'un jübilesi için Arsenal ile İngiliz Milli Takımı arasında dün akşam oynanan maçta forma giyen Beckham'ın kulübünün ''oynamayacaksın'' kararına karşı geldiği bildiriliyor. 
     29 yaşındaki futbolcu, geçen hafta La Liga'da oynanan Murcia maçının 35. dakikasında hakeme İspanyolca küfür ettiği gerekçesiyle kırmızı kart görmesi üzerine de eleştirilmişti. Real Madrid'teki geleceğinin riske girdiği iddia edilen Beckham, yıllık 30 milyon dolar kazançla dünyanın en pahalı futbolcusu unvanını elinde bulunduruyor. 
     Öte yandan İngiliz basını da Beckham'ın gördüğü kırmızı karttan sonra İspanya'da artık oynamak istemediğini, Chelsea ile görüşmeye başladığını ileri sürdü. 

     
</TEXT>
</DOC>
