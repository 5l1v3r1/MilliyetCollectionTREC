<DOC>
<DOCNO> 245412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sontur40.html </URL>
<DATE> 2004/06/04/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Porno sitelere giriş yaptıran 6 internet kafe hakkında tutanak 
</HEADLINE>
<TEXT>

     Kayseri'de, pornografik sitelere giriş yaptırdığı belirtilen 6 internet kafe hakkında tutanak tutuldu. 
     AA muhabirinin, Kayseri Emniyet Müdürlüğü yetkililerinden aldığı bilgiye göre, Serçeönü, Gavremoğlu ve Tacettinveli mahallelerindeki 6 internet kafede gerçekleştirilen kontrollerde, pornografik sitelere giriş yapıldığı gerekçesiyle tutanak tutuldu. 
     Kayseri Valiliği İl Denetim Komisyonu Başkanı Mehmet Ali Kulat, AA muhabirine, il merkezi ve ilçelerde bulunan 200 internet kafenin yılda 2 defa denetlendiğini belirterek, denetimlerde 5101 Sayılı Kanun'a aykırı hareket eden işyerleri hakkında tutanak düzenlendiğini söyledi. 
     Tutanakların komisyonca değerlendirilip, kapatma veya kısa süreli kapatma cezası verildiğini bildiren Kulat, 6 internet kafe hakkında tutulan tutanaklarla ilgili değerlendirmenin sürdüğünü kaydetti. 
     
</TEXT>
</DOC>
