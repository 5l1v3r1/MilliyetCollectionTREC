<DOC>
<DOCNO> 225558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonspo16.html </URL>
<DATE> 2004/03/25/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Şenol Güneş Aklanmak istiyorum, 297 milyarı geri gönderdim 
</HEADLINE>
<TEXT>

     Futbol Federasyonu'nun sözleşmesini tek taraflı feshederek, milli takımlar teknik direktörlüğü görevine son verdiği Şenol Güneş, hak etmediği halde kamuoyunda yaratılmak istenilen bazı ekonomik konuların kendisinden kaynaklanmadığını gündeme getirerek, ''Bu konularda aklanmak istiyorum'' dedi. 
     Güneş'in, Türkiye Spor Yazarları Derneği TSYD Levent Sosyal Tesisleri'nde düzenlediği basın toplantısının gündemini, federasyondan ayrılmasının ardından medyaya yansıyan tazminat konusu oluşturdu. 
     Bu konuda adeta suçlandığını dile getiren Şenol Güneş, ''Hem takımımı koruyacağım, hem de Şenol Güneş olarak bana yapılan haksızlığın aklanması için sizden bir şans bekliyorum. Varsa bir yanlışım, hesabını vermek istiyorum'' dedi. 
     Mart ile Temmuz arasındaki dönem için banka hesabına 297 milyar lira civarında bir para yatırıldığını kaydeden Güneş, görevine son verilmesinin kendisine yazılı olarak bildirilmesinin ardından, bu parayı iade ettiğini açıkladı. 
     Görevine son verilmesiyle ilgili olarak federasyon başkanı Haluk Ulusoy'un beyanından sonra konuyla ilgili resmi bir yazı istediğini anlatan Şenol Güneş, ''Hesabıma 297 milyar lira tutarında bir paranın yatırıldığı söylendi. Bunun görevime son yazısı olmadığını düşündüm. Ben tekrar bir yazı istedim. Burada görevime son verildiği anlaşılıyordu. Bunun üzerine bankaya giderek, bu parayı neden gönderdiklerini sordum. Görev yapmayacağım bir dönem için bu parayı alamazdım. Bu paranın da neden yatırıldığını bilmiyorum'' diye konuştu. 
     Bir gazetecinin, ''Başkan, sözleşmenizde 500 bin dolar tazminat maddesi bulunduğunu açıkladı'' şeklindeki hatırlatması üzerine de Şenol Güneş, ''Mukavelede var. Ama niye uygulanır, niye uygulanmaz bilmiyorum. Bana gönderilen bu paranın yanlış olduğunu düşündüm ve geri gönderdim. Eğer geri göndermek konusunda da bir yanlışım varsa, onu da düzeltirim. Para konusunu çok bilmiyorum'' diye konuştu. 
     
     25-40 BİN DOLAR AYLIK ALDIM 

     Şenol Güneş, milli takımda görev yaptığı süre içinde 25 ile 40 bin dolar arasında aylık ücret aldığını, bunun da federasyon yönetim kurulu tarafından takdir edildiğini söyledi. 
     Karışık olmayan bir konunun bu derece karıştırılarak, adeta toz-duman noktasına getirilip, kendi önüne konulduğunu anlatan Güneş, şöyle devam etti 
     ''Benim dahilimde olmadığı halde bu konunun önüme konulmasını doğru bulmuyorum. Bu olayın içinde ben yokum. Bugüne kadar hiçbir talebim olmadı. Çok şeyler yazıldı. İstiyorum ki tekzip edilsin, ama edilmedi. Benden önceki teknik adamın 75 bin dolar aldığı söylendi. Benim mukavelemin de 55 bin dolar olduğu söylendi. Ama ben bu parayı almadım. 25-40 bin dolar arasında aylık aldım. Almadığım halde aldım gibi gösterildi. Bunlar çok çirkin şeyler. Bu benim değil, sizin sorununuz, ülkenin sorunu.'' 
     
     KARAR ANİ VE ŞAŞIRTICI 

     Şenol Güneş, Futbol Federasyonu'nun sözleşmesini tek taraflı fesih kararının kendisi için çok ani ve şaşırtıcı olduğunu söyledi. 
     TSYD Levent Sosyal Tesisleri'nde basın toplantısı düzenleyen Güneş, kendi döneminde 29 resmi maçta 5 kez kaybettiklerini, bu nedenle de başarısız olarak değerlendirilemeyeceğini savundu. 
     Şenol Güneş, gönderilmesinin ardından, bunun sebebinin sportif başarısızlık mı, yoksa para konusu mu olduğunun tartışma noktasına gelmesinin üzüntü verici olduğunu ifade etti. 
     
     BAŞIM DİK, VE HUZURLUYUM 

     Kendi döneminde A Milli Takım vizyonunun geliştiğini, bunu da kimsenin geriletemeyeceğini anlatan Güneş, şöyle konuştu 
     ''Öncü, yaratıcı, izleyenlere keyif veren, ilke merkezli, dünyada fark yaratan, mükemmel bir takım olduk. Tarih yazdık, geleceği belirledik. Başım dik ve huzurluyum. Yaptığım her şeyin sorumluluğunu alıyorum. Milli takımın hedefi dünya şampiyonluğudur. Başarı sadece hedefe ulaşmak değil, bunun için yapılan yolculuktur.'' Kendisinden sonra göreve gelecek teknik adamın Türk ya da yabancı olmasının bir şeyi değiştirmeyeceğini anlatan Güneş, milli takımın önümüzdeki dönemde başarılı olacağına inandığını kaydetti. 
     İşini her zaman kutsal bilerek yaptığını vurgulayan Güneş, ''Kimseyi kullanmadan, zorlamadan, kandırmadan, korkutmadan işimi yaptım. Beni ben yapan ilkelerimden taviz vermedim. Bu mesleğin basitleştirilmesine izin veremem, veremezdim. Gerekirse bu uğurda tüm varlığımı feda edebilirim.'' 
     
     ONURUMLA ÇALIŞARAK PARA KAZANDIM 

     2000 yılının Temmuz ayında göreve geldiğinden bu yana hakkı olmayan hiçbir şeyi istemediğini dile getiren Güneş, şunları kaydetti 
     ''Mukaveleyi önüme koydular, imzaladım. Onurumla çalışarak para kazandım. Sorarım size, emek harcayarak para kazanmak doğal bir şey değil mi Hukuk dışı hiçbir parayı kabul edemem. Bu yüzden 23 Mart'ta noterden gelen bir yazıyla hesabıma yatırıldığı bildirilen parayı da geri gönderdim. Benim talebim, benden kaynaklanmayan bu sorunun hukuken açığa çıkarılıp kamuoyuna açıklanmasıdır. Böylece Türk halkı, Türk Milli Takımı Teknik Direktörü ile ilgili gerçeği öğrenecektir.'' 
     
     BAŞKANI SEVİYORUM 

     Şenol Güneş, Futbol Federasyonu Başkanı Haluk Ulusoy'a kırgın olup olmadığı yolundaki bir soru üzerine de şöyle konuştu 
     ''Kırgınlık olamaz, başkanla kişisel bir ilişkim yok. Ben başkanı seviyorum. O'nunla bir sorunum yok, O'na yaptığım bir saygısızlık da yok. Başkan, dost, delikanlı, herkese yardımcı olan bir baba gibi biliniyor ve bana göre bugüne kadar ki en başarılı federasyon başkanı ve başarılarına devam edeceğine inanıyorum. Eğer bugünden sonra da bana görev verilirse, hep emirlerinde olacağım.'' Güneş, bir antrenörün başarılı olduğu bir dönemde takımı bırakıp gitmesinin yanlış olduğunu kaydederek, ''Aynı şekilde bu antrenör başarılıysa ve görevine son veriliyorsa, bu da doğru değildir. Bugün Barcelona'da görev yapan Rijkaard'ın gitmesi lazımdı o zaman. Fenerbahçe Teknik Direktörü Daum'un da devre arasında gönderilmesi lazımdı'' şeklindeki sözleriyle, futbol dünyasından çeşitli örnekler verdi. 
     
     NOTLAR 

     TSYD Genel Başkanı Onur Belge, toplantı öncesinde, spor yazarları adına Şenol Güneş'e çiçek verirken, Trabzonsporlu bir taraftar da bordo-mavili taraftarlar adına bir plaket sundu. 
     Medya mensuplarının büyük ilgi gösterdiği toplantı sonrasında Güneş, milli takımdaki hizmetleri nedeniyle gazetecilerce alkışlarla uğurlandı. 
     Güneş'in, özellikle tazminat konusundaki açıklamaları sırasında zaman zaman duygulandığı gözlendi. 
     
</TEXT>
</DOC>
