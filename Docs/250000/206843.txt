<DOC>
<DOCNO> 206843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sonspo23.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel Manisaspor, Uğur İnceman ile sözleşme imzaladı... 
</HEADLINE>
<TEXT>

     İkinci Futbol Ligi A Kategorisi'nin iddialı ekiplerinden Vestel Manisaspor, Uğur İnceman ile sözleşme imzaladı. 
     Tarık Almış Tesisleri'nde düzenlenen törende Ümit Milli oyuncu Uğur İnceman, kendisini 3,5 yıllığına siyah-beyazlı renklere bağlayan imzayı attı. 
     Vestel Manisaspor Kulübü Başkanı Cengiz Ergün, Almanya'ya giderek Uğur İnceman'ın transferiyle bizzat ilgilendiğini belirtti. 
     Çabalarının sonuç vermesi nedeniyle büyük mutluluk yaşadığını söyleyen Ergün, ''Galatasaray, Gençlerbirliği, Gaziantep gibi nadide kulüplerimizin de Uğur'a talip olduğunu biliyoruz. Uğur'un bizi tercih etmesinden dolayı kendisine teşekkür ediyorum'' dedi. 
     Uğur ise Vestel Manisaspor'u tercih etmesinden en önemli faktörün ''Başkan Ergün'ün transferi için bizzat Almanya'ya gelmesi'' olduğunu kaydederek, ''İnanıyorum ki bu yıl Süper Lig'e çıkıp, hedefimize ulaşacağız'' dedi. 
     Asbaşkan Arif Koşar ise yeni transferlerinin takıma güç kattığını kaydetti. 
     
</TEXT>
</DOC>
