<DOC>
<DOCNO> 227496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/yazar/yilmaz.html </URL>
<DATE> 2004/04/01/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
AB fotoğrafına giren uzun boylu Başbakan rüzg rı 
</HEADLINE>
<TEXT>

      Son 4 ayda TESEV, TÜSES ve İstanbul seçimleri dahil olmak üzere, yaptığı üç araştırmanın da iyimserliğin arttığını ortaya koyduğunu söylüyor Prof. Dr. Burhan Şenatalar. 28 Mart seçim sonuçları da zaten araştırmaları tescil etti. 
   Halkın gözünde 1999 - 2000 yıllarında dibe vuran "yönetim", 2004 yılında güven vermeye başlıyor. Ancak merkezi ve yerel yönetim birimlerine verilen notlar 10 üzerinden, 5 - 6'yı geçmiyor. Hükümet ilk 1.5 yılında sınıfı geçiyor ama pekiyi henüz yok 
   Geçtiğimiz akşam yazarlar ile bir araya gelen Türkiye Ekonomik ve Sosyal Etüdler Vakfı'nın TESEV , yaptırdığı, "Türkiye'de Yerel ve Merkezi Yönetimlerde Hizmetlerden Tatmin, Patronaj İlişkileri ve Reform Araştırması" 2004'ü iyimserlik miladı olarak tanımlıyor. 
   Araştırma bugün İçişleri Bakanı Abdülkadir Aksu'nun da katılımıyla Ankara'da yapılacak toplantıda kamuoyuna açıklanacak. 
   Boğaziçi Üniversitesi Öğretim Üyesi Prof. Dr. Fikret Adaman, İstanbul Bilgi Üniversitesi Öğretim Üyesi Prof. Dr. Burhan Şenatalar ve Sabancı Üniversitesi Öğretim Üyesi Doç. Dr. Ali Çarkoğlu'nun hazırladığı araştırmanın açıklanması, 28 Mart seçimleri öncesinde hükümete "taraf" durmamak kaygısı ile bugüne kaldı. 
   1999'dan beri tekrarlanan araştırmanın 2004 yılı saha çalışması, 17 Şubat ve 3 Mart tarihleri arasında tamamlanmıştı. 
   Şenatalar, araştırma sonuçlarını, "Halka trafik kazaları azalıyor mu, diye sorsaydık, ona da Azalıyor yanıtını verirlerdi. 2002 seçimiyle yeni bir dönem başladığı, yönetim krizinden çıkıldığı düşünülüyor. Seçmenin gözlüğü değişiyor. Bildiği bilmediği her şey için yüksek puan veriyor" sözleri ile değerlendiriyor. 
   TESEV İcra Kurulu Başkanı Can Paker de halkın, geleceğe referanslı bir bakış açısı bulunduğunu ifade ediyor, "Bugünkü sorunları bastırıyor" diyor. 
   Şenatalar, oluşturdukları gruplardan, ortaya çıkan güveni yorumlamasını istediklerinde, "AB fotoğrafında dik duramayan bir başbakan vardı, şimdi boylu poslu dimdik duran başbakanımız var" dendiğini aktarıyor. 
   20 il merkezinde araştırmaya katılan 1220 kişiye yöneltilen soruların "eğilim" belirleme amacını taşıması, "somut sorunlara" odaklı olmaması da bu iyimser sonuçlarda etkili gibi duruyor. Artaştırmada yöneltilen çöp sorunu, sokakların temizliği, aydınlığı gibi somut sorulara alınan yanıtlar bu iyimserlik havasını taşımıyor.. 
   
   En çok Meclis'in itibarı arttı 
   Araştırma sonuçlarına odaklanalım... 
   Türkiye'nin çözülmesi gereken en önemli sorunu sıralamasında, 2000 yılında yüzde 34 ile önde gelen enflasyon ve hayat pahalılığı, 2004'te yüzde 21 ile ikinciliğe geriledi. Yüzde 26'dan yüzde 37'ye çıkan işsizlik ise ilk sırayı aldı. Rüşvet ve yolsuzluk yüzde 14'ten yüzde 10'a gerilerken, AB ile ilişkiler ve Kıbrıs'taki gelişmeler gibi sorunlar yüzde 1 - 2 seviyesinde kaldı. 
   Kurumlara duyulan güvenin de ele alındığı araştırmada, Silahlı Kuvvetler puanını artırarak birincilikteki yerini korurken, itibarı en çok artan kurumların başında Meclis geldi. Meclis'in 2000 yılında 3.2 olan puanı, 2004'te 6.1'e yükseldi. 
   Araştırmanın 1999-2004 döneminin karşılaştırıldığı genel memnuniyet bölümünde, merkezi yönetim hükümetten memnunluk oranı 2.8'den, Ali Çarkoğlu'nun "Sınıf geçme" olarak nitelediği 5.8'e yükseldi. Yerel yönetimden memnuniyet düşük oranlı da olsa 5.1'den 5.3'e çıktı. 
   Araştırmadaki ekonomik durum değerlendirmelerinde, geçmiş 1 yıllık ekonomi politikalarının ailenin ekonomik durumuna etkisi de soruldu. 
   1999'da yüzde 3, 2000'de yüzde 4 orana sahip olan "İyi bir etki yaptı" görüşü, yüzde 21'e çıktı. 1999'da yüzde 69, 2000'de yüzde 51 olarak çıkan "Kötü bir etkisi oldu" değerlendirmesi ise yüzde 13'e geriledi. Ekonominin gelecek üç yılına ilişkin beklentiler de bu verilerle paralellik gösterdi. 
   Hizmetlerde eşit muamele görüldüğü izleniminin arttığı gözlenirken, iş yaptırmak için ilgiliye "hediye" alma yönteminde yüzde 26 olan oran, yüzde 9'a geriledi. 
   Yerel yöneticilerde aranan özellikler sıralamasında muhtarlar ve belediye başkanlarında "Eğitim şart" diyenler 10 üzerinden 9.1 puanla ilk sırayı aldı. Yerel yöneticilerde aranılan "dini bütün olma" özelliği 7.1 puanla, hemşeri veya cinsiyet ayrımının önünde geliyor. 
   Paker'e beklenenin aksine "Ne olacak bu AKP'nin hali " diye sordum. "Eşcinsellerin de haklarını savunup savunmayacaklarına bakacağız" dedi... Demokrasinin büyük sınavı. 
   
      
   
</TEXT>
</DOC>
