<DOC>
<DOCNO> 201926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/spor/aspo.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyonar Ligi sendromunu atlatamadı, üç puanı düşe kalka aldı 
</HEADLINE>
<TEXT>
   Kartal zor ayıldı 1-2 
   Eksik ve moralsiz kadroya, Cordoba'nın Oscar'lık golü eklenince Beşiktaş, Sebat önünde krize girdi. Tümer ile Serdar, lideri diriltti. Son dakikalar k bus gibi geçti 
      BİLAL MEŞE 

   
   GÜVENÇ Kurtar'la üç ay önce gazetede bir araya geldik... Beşiktaş'ın forvetinde yaşanan "krizi" masaya yatırdık, alternatif isimler ürettik, kendi çapımızda. Ancak Kurtar'ın o günkü sözleri hafızamda takılı kaldı 
   "Elde müthiş bir golcü var, ama kimse görmüyor Koy ofansa Serdar'ı tepe - tepe kullan. Hem topu tutar, hem asist yapar, hem de golünü çakar... Golcü dizinin dibinde oturuyor, ancak hoca bunu görmüyor, ya da göremiyor." 
   Kurtar aslında haklıydı. Çünkü, Serdar'ı, Kocaelispor'da sol kanattan alıp, ofansa yerleştiren ve yeni bir golcü yaratan kendisiydi de ondan. Dünkü zorlu doksan dakikanın bitiminde ister istemez sevgili dostum aklıma geldi, bir onun, bir de Lucescu'nun kulaklarını çınlattım Hele hele Serdar Topraktepe'nin 54'deki muhteşem kafa golünü gördükten sonra bir kez daha ona hak verdim. Evet, Topraktepe ilk yarıda sol kanatta oynadı, ancak inanın hiçbir varlık gösteremedi... Üstelik Abdurrahman, Topraktepe ile Ahmet Yıldırım'ın koruduğu bu kulvarı yol geçen hanına çevirdi. Lucescu'nun ikinci yarının başlama düdüğüyle birlikte Serdar Topraktepe'yi forvete yerleştirmesine hem biz hem de galibiyet hesapları yapan Sebatspor şaşırdı. 
   İki takımın da stratejisi tıpatıptı... Çok adamla orta sahayı parsellediler, bu alandan ileri çıkacak sürpriz golcülere umutlarını bağladılar. 
   8'de Cordoba'nın inanılmaz hatası Kartal'a pahalıya patlayacaktı. Zago'nun geri pasında tek top oynama yerine "çalıma" kaçan Cordoba, meşin yuvarlığı Yusuf'a kaptırdı, Kartal'ın eski tüfeğine boş kaleye dokunmak kaldı 1 - 0 
   Şok golden sonra hemen toparlanan Beşiktaş 9'da Okan Koç'la pozisyon buldu. Sağ kanattan süratle inen genç futbolcu sağ çarprazdan sert vurdu, Marek çizgi üzerinde topu kafayla çıkardı. 
   Lucescu'nun, Okan Koç ve Sinan'ı oyundan alması, Serdar Topraktepe'yi ofansa çekmesi Kartal'a olumlu yansımalar yaptı. Nitekim 50'de sahneye Tümer çıktı. Sağdan kazanılan korner atışını Kaan Dobra, Giunti'yi çıkardı. İtalyan futbolcu ara pasıyla Tümer'i kaçırdı. Tecrübeli oyuncu plase vurdu 1-1 
   Kartal 54'te derin bir oh çekti... İbrahim soldan nefis çalımlarla indi, penaltı noktasına kesti. Serdar Topraktepe uçarak kafayı çaktı 1 - 2 
   Beşiktaş oyuna tamamen ağırlığını koyarken, zaman zaman kalesinde tehlikeler yaşadı, ama bu pozisyonlarda Cordoba öne çıktı. 89'da İbrahim'in soldan sert şutunda top az farkla auta gitti. 90 artı 2'de yine İbrahim soldan çizgiye kadar indi, arka direğe kesti, topla buluşan Ümit Aydın, kaleci ile karşı karşıya kaldı, Metin Aktaş'a nişaladı. 
   Dünkü mücadele bir kez daha gösterdi ki, ligde artık "kolay" maç ve "kolay" rakip yok... Sergen Yalçın'ın yokluğu, bazı oyuncuların verimsizliği ilk yarıdaki kötü futboldaki faktörlerdi bizce. 
   
   'Teşekkür ederim '    Cordoba'yı devre arasında azarlayan Lucescu, "Senin kalitende biri böyle golü nasıl yer" diyerek, daha dikkatli olmasını istedi 
   BİLAL MEŞE 

   'Dikkat et' 
   CORDOBA'NIN yediği gol, Beşiktaş Teknik Direktörü Lucescu'yu çileden çıkardı. Maçın devre arasında Kolombiyalı kaleciyi karşısına alan Rumen teknik adam, "Hediyen için teşekkür ederim. Senin kalitendeki bir kaleci böyle golü nasıl yer. Dikkat et, takımın kaderiyle oynuyorsun" diye çıkıştı. Daha sonra Ahmed Hassan ile görüşen Luce, ona da iyi olması konusunda bir takım eleştirilerde bulundu. 
   
   'Adam gibi oynayın' 
   DAHA sonra tüm takıma dönen Beşiktaş Teknik Direktörü, "Böyle laubali olursanız sahadan yenik ayrılırsınız. Çıkın adam gibi futbolunuzu oynayın" diyerek, kızgınlığını dile getirdi. Karşılaşmanın sonrasında yine Cordoba ile görüşen Luce, "Yenilseydik, o zaman ne yapacaktın" sözleriyle öfkesinin geçmediğini gösterdi. Menajer Sinan Engin de, "Çıkın ve bu işi temizleyin" dediğini söyledi. 
   
   'Suçlu benim'    OSCAR Cordoba dün inanılmaz bir gol yedi. Karşılaşmanın 8. dakikasında, Zago'nun geri pasını ayağıyla kontrol etmek isteyen Kolombiyalı, ciddiyetsiz davranıp, çalım atmak isteyince Yusuf hatayı affetmedi. Gol sonrasında yaptığı yanlışını kabul eden Cordoba, takımdaki arkadaşlarının morallerini düzeltmek için iki elini havaya kaldırarak, "Tamam suç bende" diye işaret yaptı. 
   
   Kartal'da 2 kayıp    AKÇAABAT Sebatspor maçında sarı kart gören Ahmet Yıldırım ve Giunti cezalı duruma düştü. Bu sezon ligde dördüncü sarı kartlarını gören iki futbolcu da, ilk yarının son haftasındaki Çaykur Rizespor karşılaşmasında görev yapamayacak. 
   
   Maçın hakemi    Dereli iyi yönetti 
   HAKEM Selçuk Dereli, başarılı bir maç çıkardı. Avantaj kurallarına özen gösterdi, otoritesiyle oyunun kontrolünü elinden bırakmadı. Kartlarını yerinde kullandı, yardımcılarıyla iyi anlaştı. İkili mücadeleleri yakından takip ederek kondisyonu ile de tam not aldı. 
   
   
</TEXT>
</DOC>
