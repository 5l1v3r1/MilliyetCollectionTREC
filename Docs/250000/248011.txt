<DOC>
<DOCNO> 248011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sondun08.html </URL>
<DATE> 2004/06/15/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
ABD'nin insan kaçakçılığı listesinde Türkiye, ''izleme grubu''na alındı 
</HEADLINE>
<TEXT>

     Deniz Arslan 

Türkiye, ABD Dışişleri Bakanlığı'nın İnsan Kaçakçılığı raporunda yaptırım uygulanacak ülkeler sınıfından, ''izleme listesindeki'' ikinci kategori ülkeler arasına alındı. 
     Raporda insan tacirlerinin kadın ve kızları cinsel sömürü için kaçırdığı, kurbanların çoğunun Doğu Avrupa ülkeleriyle Ermenistan, Azerbaycan, Gürcistan, Rusya, Romanya, Bulgaristan, Ukrayna ve Moldova'dan geldiği belirtildi. Raporda, az da olsa insanların Türkiye üzerinden Batı Avrupa'ya kaçırıldığı kaydedildi. 
     Raporda, Türk hükümetinin, insan kaçakçılığını ortadan kaldırmak için gereken ''asgari standartlara'' tam olarak uymadığı ancak bu yönde önemli çaba gösterdiği belirtildi. Türkiye'nin 2003 yılının eylül ayındaki insan kaçakçılığı raporunda, ''ikinci kategori'' olarak adlandırılan, yaptırım uygulanacak ülkeler sınıfına alınmasının, ülkede insan kaçakçılığına karşı yasal önlemlerin hızlandırılmasına yardım ettiği savunuldu. 
     Türkiye'nin özellikle 2004 yılı başında insan kaçakçılığını önleme yönünde gösterdiği önemli çabalar, özellikle yasal önlemler raporda övüldü. Ancak raporda, bu yönde eğitime yönelik programların bulunmadığı belirtildi. Türkiye'de insan kaçakçılığının suç olduğu ve 20 yıla varan hapis cezalarının söz konusu olduğu yazıldı. 
     Raporda, Türkiye'nin insan kaçakçılığını önlemek için komşu ülkelerle işbirliği arayışında olduğuna da işaret edildi. 
     ABD raporunda, insan kaçakçılığını önleme yolunda hiçbir çaba göstermeyen 10 ülkeye ABD tarafından yaptırım uygulanabileceği belirtildi. Bu ülkeler, Bangladeş, Burma, Küba, Ekvador, Ekvator Ginesi, Guyana, Kuzey Kore, Sierra Leone, Sudan ve Venezüela olarak raporda yer aldı. 
     
</TEXT>
</DOC>
