<DOC>
<DOCNO> 249040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonspo06.html </URL>
<DATE> 2004/06/18/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Fenerbahçe'de imza günü. Serkan ve Murat ile 3'er yıllık sözleşme... 
</HEADLINE>
<TEXT>

     Fenerbahçe, yeni sezon için anlaşma sağladığı Serkan Balcı ve Murat Hacıoğlu ile resmi sözleşme imzaladı. 
     Geçen sezon Gençlerbirliği'nde forma giyen Serkan Balcı ve Diyarbakırsporlu Murat Hacıoğlu, Fenerbahçe Kulübü'nde düzenlenen törenle kendilerini 3'er yıllığına sarı-lacivertli takıma bağlayan sözleşmeye imza attılar. 
     İmza töreninde, yönetim kurulu üyeleri İlhan Ekşioğlu ve Murat Özaydınlı da hazır bulundu. 
     2 futbolcu da sarı-lacivertli ekibe katılmaktan dolayı büyük sevinç yaşadıklarını ifade ederken, Murat Hacıoğlu mutluluğun yanında gurur duyduğunu söyledi. 
     Serkan Balcı ise kendisini sarı-lacivertli takıma kazandıran herkese teşekkür etti. Gençlerbirliği'nden takım arkadaşı Okan'ın Beşiktaş'ta geçen sezon kötü bir dönem geçirdiğinin hatırlatılması üzerine Serkan, ''Büyük camiaya geldiğinizde ona göre yaşam standardı seçmek lazım. Uykunuza kadar herşeye dikkat etmelisiniz'' diye konuştu. Murat Hacıoğlu ise aynı soruya, ''Herşey futbolcunun kendi elinde çalışırsak başarırız'' diye yanıt verdi. 
     Yönetim kurulu üyesi İlhan Ekşioğlu, Fenerbahçe'nin transferde hep en üstte yer aldığını belirterek, ''Geçen sezondan itibaren yeniden yapılanma çerçevesinde, geleceğe yönelik bir iskelet kurmak için çalışmalarımız sürüyor. Fenerbahçe ile biten sözleşmesi yenilenmeyen futbolcunun, bu yapılanmada yeri yoktur. Fenerbahçe transferde hep en üsttedir ve en iyisini alır. Fenerbahçe adetle değil, kaliteyle uğraşır'' diye konuştu. 
     Murat Özaydınlı, yeni sezonda sarı-lacivertli ekibin çok koşan ve mücadeleci bir yapıya sahip olacağını ifade ederek, ''Yapacağımız takviyelerle transfer çalışmalarımıza devam edeceğiz'' dedi. 

     
</TEXT>
</DOC>
