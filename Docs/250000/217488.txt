<DOC>
<DOCNO> 217488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sonspo24.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Roma, Gaziantep'e Totti'siz gelebilir... 
</HEADLINE>
<TEXT>

     UEFA Kupası 3. tur ilk maçında 26 Şubat Perşembe günü Gaziantep'te Gaziantepspor ile karşılaşacak olan İtalya'nın AS Roma takımının, sakatlık sorunları nedeniyle kimi yıldızlarını Türkiye'ye getirmemesi olasılığının bulunduğu bildirildi. 
     Yarın Gaziantep'e gelecek olan AS Roma takımıyla ilgili olarak Corriere Dello Sport Gazetesi, ''Totti'ye Türkiye yok'' diye başlık attı. Habere göre sırt ağrıları bulunan kaptan Totti, büyük bir olasılıkla dinlenmesi için İtalya'da bırakılarak Türkiye'ye götürülmeyecek. 
     Sarı-kırmızılı ekipte, Gaziantep'teki karşılaşmada forma giymeme olasılığı bulunan diğer futbolculardan Vincent Candela'nın grip olduğu, Samuel ve Emerson'un ise sakatlık sorunlarını henüz tam olarak atlamadıkları bildirildi. 
     Bu oyuncuların durumlarının bugün yapılacak sağlık kontrolünden sonra netleşeceği, teknik direktör Fabio Capello'nun da kadroyu ona göre oluşturacağı belirtildi. 
     
     CORRIERE DELLO SPORT'TAN JAZIRI UYARISI 
     Öte yandan Corriere dello Sport Gazetesi de AS Roma'nın rakibi Gaziantepspor'un oyuncularını tanıtan bir habere yer verdi. 
     ''Gaziantepspor Hücumdaki yıldız Jaziri'' başlıklı haberde Tunuslu forvet, ''en tehlikeli oyuncu'' olarak nitelendi. Milli takımda da oynayan ve geçen günlerde Tunus'a Afrika Kupası'nı kazandıran Ziyad Jaziri'nin ülkesinde de Gaziantep'te de çok sevildiği belirtildi. 
     Orta alan oyuncularından Ganalı Samuel Johnson ve Fenerbahçe'den gelen Yusuf Şimşek'in de AS Roma'yı zorlayabilecek oyuncular olduğu kaydedildi. 
     
</TEXT>
</DOC>
