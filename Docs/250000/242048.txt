<DOC>
<DOCNO> 242048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/ekonomi/eko06.html </URL>
<DATE> 2004/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüpraş patlama tehlikesi atlattı 
</HEADLINE>
<TEXT>


MUSTAFA BAĞDİKEN İzmit DHA 

Tüpraş'ın İzmit Rafinerisi'nde önceki gece heyecanlı saatler yaşandı. Enerji kesintisi nedeniyle üretim halindeki en büyük ünitenin devre dışı kalması ve sistemleri çökmesi sonucu yangın ve basınçtan patlama tehlikesi belirdi. Patlamayı önlemek için bazı ürünlerle gazlar yanar halde bacalara verildi. 
Tüpraş İzmit Rafinerisi'nde saat 01.00 sıralarında sirenler çalmaya başladı. Lojmanlardaki bulunan görevliler telaş içinde rafineriye akın etti. 

Karşı sahilde panik 
Aynı anda, İzmit Körfezi'nin tüm noktalarından görülebilen, atık gazların yakıldığı bacalardaki alevler de simsiyah dumanla birlikte normalin çok üzerine çıktı. Özellikle Gölcük, Değirmendere ve Karamürsel gibi İzmit Körfezi'nin karşı sahilinde bulununan yerleşim birimlerinde oturanlar baca alevlerindeki yükselmeden dolayı telaş içinde telefonlara sarıldı. Görevlilerden alınan bilgilere göre, kritik durum dışardan gelen enerjinin bilinmeyen bir nedenle kesilmesinden kaynaklandı. Saat 03.00 sıralarında durum normale döndü. Yetkililer ise gelişmelerle ilgili açıklama yapmadı. 



</TEXT>
</DOC>
