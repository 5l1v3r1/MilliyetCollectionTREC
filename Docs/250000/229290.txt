<DOC>
<DOCNO> 229290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/soneko21.html </URL>
<DATE> 2004/04/07/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Elmanın kilosu maliyetinin yarısına düştü, hala talep yok 
</HEADLINE>
<TEXT>

     Karamanlı çiftçilerin depolarında bekleyen elmalara, kilogram fiyatını 200 bin liraya kadar düşürmesine karşın talep olmadığı bildirildi. 
     Karaman Ziraat Odası Başkanı KZO Ercüment Yılmaz, uygulanan yanlış politikalar nedeniyle bu yıl elma üreticisinin zarar ettiğini söyledi. 
     Geçen yıl da benzer yanlışlıklar nedeniyle binlerce ton elmanın çürüyerek çöpe gittiğini belirten Yılmaz, bu yıl hasat döneminden itibaren yapmaya başladıkları uyarıları kimsenin dikkate almaması nedeniyle üreticinin sıkıntı yaşadığını anlattı. 
     Yılmaz, elmaya ihracat teşviği verileceği açıklanmasına karşın Nisan ayının ortalarına gelinirken bu uygulamanın hayata geçirilemediğini ifade ederek, şunları kaydetti 
     ''Bu yıl elma üreticisinin sorunlarına yönelik olumlu adım atılmadı. Milli Eğitim Bakanlığı, açıklama yapıyor. Depolarda bekleyen elmalar, okullarda dağıtılacak. Türkiye genelinde 300 bin tonun üzerinde elma depolarda bekliyor. 300 bin ton elmayı kaç öğrenciye ve ne zaman yedirecekler Geç kalınmış bir karar. Bu, üreticiye destek gibi görünse de, sorunun çözümünde etkili olacağını sanmıyorum.'' Karaman'da da soğuk hava depolarında 50 bin ton elmanın piyasaya sürülmeyi beklediğini vurgulayan Yılmaz, çiftçilerin elmanın kilogram fiyatını maliyetinin yarısına yani 200 bin liraya düşürmesine karşın talep alamadıklarını söyledi. 
     Yaz meyvelerinin çıkmaya başladığı bugünlerde kış meyvesinin cazibesini yitirmeye başladığını dile getiren Yılmaz, ''Nisan ayı sonunda soğuk hava deposu sahipleri depolarının fişlerini çekerler. Yine binlerce ton elma çürüyüp çöpe gidecek. Bu sadece çiftçiye değil Türk ekonomisine zarar demektir'' diye konuştu. 

     
</TEXT>
</DOC>
