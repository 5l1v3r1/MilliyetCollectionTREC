<DOC>
<DOCNO> 223303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/siyaset/siy01.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Mumcu da AKP geleneğini bozmadı 
</HEADLINE>
<TEXT>

      
   Hükümet üyelerinin "AKP adaylarını seçerseniz hizmet alırsınız" mesajı dün de Kültür ve Turizm Bakanı Erkan Mumcu tarafından Siirt'te yinelendi. AKP Seçim Bürosu'nu ziyaret eden Mumcu vatandaşlarla sohbet ederken, "Demokrasi hizmet yarışıdır. Siyaset, emaneten yaptığımız bir iştir. AKP'li başkanları seçerseniz, hizmet açısından mazeretle karşılaşmazsınız" dedi. Maliye Bakanı Kemal Unakıtan, geçen hafta İzmir'de "Siz bizim adayımızı seçip beni ve başbakanımızı memnun edin. Bu memnuniyetin ne anlama geldiğini siz daha iyi bilirsiniz" demişti. Başbakan Erdoğan, tepkiler üzerine Unakıtan'ı eleştirmişti. Ancak Erdoğan bu sözlerinden iki gün sonra Kocaeli'nde başta tamamlanmamış Akçakoca konutları olmak üzere yarım kalan yatırımların AKP'li adayla hemen bitirileceği sözünü verdi. Dışişleri Bakanı Abdullah Gül de, İzmir'de, AKP'li başkanla, sorunların çözümü için olağanüstü gayret göstereceklerini vurgulayarak şu sözleri dile getirmişti 
   "Kendi partilimiz başkan olduğu takdirde en ufak sorun yaşatmayız, gayret sarfederiz. Adayımız Taha Aksoy benim evimi de, Başbakan'ın evini de, gece kaç olursa olsun, telefonla arar. Ankara ile aynı istikamette düşünen belediye yönetimleri daha başarılı olur." 
   
   Unakıtan vazgeçmiyor 
   AKP Hatay Milletvekili İsmail Soylu da, Hassa İlçesi Küreci Beldesi'nde "Adayımız, iktidar olmanın avantajlarından yararlanacak" demişti. 
   Unakıtan ise dün Tekirdağ'da doğduğu yer olan Domurcalı Köyü'nde yine aynı üslupla konuştu Unakıtkan, "Edirne Valisi Fahri Yücel tarafından yaptırılan yollar için bana 'Vali köyünün yolunu yaptırdı' diyorlar. Yaptıracak tabii oğlum. Bakan köyü orası. Kaç kere bakan olacağız Bakan olduğumuz zaman Trakyamız'a hizmet edeceğiz" dedi. 
   
   
   
   
</TEXT>
</DOC>
