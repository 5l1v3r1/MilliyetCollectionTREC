<DOC>
<DOCNO> 205041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/spor/spo02.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Alex'i unutun 
</HEADLINE>
<TEXT>

   Brezilya basını, Cruziero 2. Başkanı Perrela'nın, "2004 Temmuz'a kadar yeniden anlaştık, hiçbir yere gidemez" sözlerine yer verdi 
      MEHMET ÇİFTÇİ 

   
   "Bir yere gidemez" 
   BREZİLYA basını, Fenerbahçe'nin renklerine bağlamak istediği Alex de Souza'nın transferinin çıkmaza girdiğini ileri sürdü. Gazeteler, Cruziero Kulübü'nün, Alex ile 2004 Temmuz ayına kadar sözleşme yeniledikleri ve Sarı - Lacivertli kulübün artık bu oyuncunun peşini bırakması gerektiği yolundaki açıklamalarını yayınladı. Cruzeiro 2. Başkanı Zeze Perrella, Alex'in menajeri Juan Figger ile her konuda anlaştıklarını belirtti, "Oyuncumuz hiçbir yere gidemez. Fenerbahçe bu transferi gelecek sezona bırakmalı" dedi. 
   
   Gilberto iddiası 
   GAZETELER Alex ile sözleşme yenileyen Cruziero'nun asıl amacının, nisan ayındaki Libertadores Kupası'nı kazanmak, ardından bu futbolcuyu daha yüksek bir ücrete satmak olduğunu yazdı. Brezilya basını, Güney Amerika'da yılın futbolcusuna aday gösterilen Alex'ten gelen bu şok haber üzerine Fener yönetiminin Gremio takımında top koşturan Gilberto'ya yöneldiğini de iddia etti. Gilberto da, "Gelmeye hazırım" açıklamasını yaptı. 
   
   'İyi kaleci değiliz'    İki yıldız panelde 
   ÜMİT Milli Takımı ile Fenerbahçe'nin iki genç oyuncusu Servet ve Volkan yetiştikleri Kartalspor'un düzenlediği bir panele katıldılar. İki yıldız futbolcu, gençlerle hasret giderirken, soruları içtenlikle yanıtladılar. Servet, "Hedefim ikinci yarıda Daum'dan formayı kapmak. Henüz şans bulamadım ancak çok çalışarak bu takımda kalıcı olmak istiyorum" diye konuştu. 
   
   Samimi itiraf 
   VOLKAN ise "En büyük hayalim Real Madrid'e giderek Barcelona forması giyen Rüştü ağabeyime rakip olmak. Recep ve ben, şu anda iyi kaleciler değiliz ama iyi kaleci olmaya adayız. Bu yola başkoyduk. Hiç bir zaman başka bir takıma gitmeyi düşünmedim. Fenerbahçeli olmak ayrıcalıktır. Bize güvensinler. Kaleciler hatalı goller yiyebilir. Bu durum file bekçilerinin kaderidir" dedi. 
   
   Samandıra kanunları    YUSUF DURSUN 

   TEKNİK Direktör Daum, ikinci yarının plan ve programını hazırladı. Lider Beşiktaş ile aradaki puan farkını kapatmak için çok çalışmaları gerektiğini söyleyen Alman hoca yine disiplini ilk planda tutacak. 5 Ocak'ta Samandıra Tesisleri'nde toplanacak olan Fenerbahçeli futbolcular, Daum'un hazırladığı programı eksiksiz yerine getirmeye çalışacaklar. 
   
   Samandıra'da bir gün 
   09.00 - 09.30 Birlikte kahvaltı 
   10.00 - 11.30 Kütüphane'de Fenerbahçe tarihi ezberlenecek 
   11.30 - 13.00 Antrenman 
   13.30 - 14.00 Öğle yemeği 
   14.15 - 16.00 Dinlenme saati 
   16.00 - 16.30 İkindi kahvaltısı 
   16.30 - 18.00 Dev ekranda rakiplerin ve kendi maçlarının kasetleri izlenecek 
   18.00 - 19.30 Antrenman ya da dil kursu Yabancılara Türkçe, Türkler'e İngilizce 
   19.30 Mesai bitimi 
   
   
</TEXT>
</DOC>
