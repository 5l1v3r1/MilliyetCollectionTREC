<DOC>
<DOCNO> 231077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sontur21.html </URL>
<DATE> 2004/04/13/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Cinayeti ev karşılığı üstlenmek istemiş .. 
</HEADLINE>
<TEXT>

     Kayseri'de, başkasının işlediği cinayeti ev karşılığı üstlenmek isteyen sanık ve olayla ilgileri bulunduğu iddia edilen 3 kişinin yargılanmasına başlandı. 
     Kayseri 2. Ağır Ceza Mahkemesi'nde yapılan cinayet ve ruhsatsız silah bulundurma davasının duruşmasında, tutuk sanıklar Sedat Işık, Alirıza Gümüşçü ve Murat Şimşek ile tutuksuz sanık Mükremin Eroğlu hazır bulundu. 
     İbrahim Per'i öldürmekten hakkında gıyabi tutuklama kararı verilen firari sanık Engin Eroğlu'nun katılmadığı duruşmada, Murat Şimşek, cinayeti menfaat karşılığı üstlenmek istediğini, yakalandıktan sonra gerçeği itiraf ettiğini söyledi. 
     Şimşek, ifadesinde şunları anlattı 
     ''Cinayet günü cezaevinden tanıdığım Sedat Işık ile dolaşıyorduk. Sedat'a telefon geldi. Ne olduğunu sorduğumda İbrahim Per iptal dedi ve Engin Eroğlu'nun Per'i tabancayla öldürdüğünü söyledi. Ben geçen yıl içinde 2 cinayet işlemiştim. Per cinayetini de bir ev karşılığı üstlendim. Sedat ile Per'in Hisarcık'taki bağ evine gittik. Bileğimi kesip evin kapısına bulaştırdım. Yakalandıktan sonra da cinayetle ilgim olmadığını, Engin ev vereceği için suçu üstlendiğimi anlattım.'' Şimşek, firardaki Engin Eroğlu'nda olduğu belirtilen ve Yeşilmahalle'deki köprünün altında bulunan kalaşnikof marka silahla ilgili olarak da, ''Silah bana ait. Öldürdüğüm Ebubekir Kurudirek'ten almıştım. Develi'deki arkadaşımın evine bırakmıştım. Engin daha sonra silahı zorla almış. Bu silah herhangi bir suçta kullanılmadı'' dedi. 
     Öteki sanık Sedat Işık da cinayette kullanılan tabancanın, evinin kömürlüğünde bulunduğu iddialarını yalanlayarak, ''Silahın kömürlükte bulunduğu doğru değil. Ne cinayetle ne de kalaşnikofla bir ilgim yok'' diye konuştu. 
     Alirıza Gümüşçü ise ''Engin Eroğlu okuldan arkadaşım olur. Uzun süredir kendisiyle görüşmüyorduk. Olaydan birkaç ay önce 2 defa görüştük. Bir kere de İbrahim Per'in evine bırakmıştım. Cinayetin kim tarafından ne şekilde işlendiğinden haberim yok'' dedi. 
     Engin Eroğlu'nun babası olan tutuksuz sanık Mükremin Eroğlu, ifadesinde, firardaki oğlunun kendisini telefonla aradığında kalaşnikof silahın yerini sorduğunu, köprünün altında olduğunu öğrenip jandarmaya bildirdiğini, silahın bu şekilde bulunduğunu anlattı. 
     Duruşmada, aralarında Kayseri Kapalı Cezaevi'nde infaz koruma memuru olan Hacı Arık ve Fatih Oruç'un da bulunduğu 12 tanık dinlendi. Görgüye dayalı bilgilerinin olmadığını belirten tanıklardan Arık ve Oruç, İbrahim Per'i cezaevinden tanıdıklarını ve olaydan bir süre önce Per'in bağ evine gittiklerini anlattılar. 
     Mahkeme heyeti, aynı davada görülen cinayet ve kalaşnikofla ilgili ruhbatsız silah bulundurmak suçlarının dosyalarının ayrılmasına karar verdi. Duruşma, dosyadaki eksiklerin tamamlanması için ertelendi. 
     Sanıklardan Murat Şimşek ayrıca, Hasan Mansur Bozkuş ve Ebubekir Kurudirek'i öldürmek, Fevzi Uçar'ın öldürülmesi olaylarına karışmak, Faik Bamyacı'dan tehditle para istemek suçlarından da yargılanıyor. 
     
</TEXT>
</DOC>
