<DOC>
<DOCNO> 241794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sonyas08.html </URL>
<DATE> 2004/05/21/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Nuri Bilge Ceylan 'Uzak'la The Daily Telegraph'da Modern Usta 
</HEADLINE>
<TEXT>

     İngiltere'de yayımlanan The Daily Telegraph gazetesi, bu haftaki film eleştirileri köşesini ünlü yönetmen Nuri Bilge Ceylan'ın ödüllü ''Uzak'' filmine ayırdı. 
     Gazetedeki yazıda, Ceylan, ''eski tarzda sanat yapan modern usta'' olarak tanımlandı. 
     Yazıda, ''Uzak'' filminin geçen yılki Cannes Film Festivali'nde kazandığı zaferin, baş rol oyuncusu Mehmet Emin Toprak'ın trafik kazası sonucu ölümüyle gölgelendiği hatırlatıldı. 
     Filmin 1950'li ya da 1960'lı yıllarda yapılmış, ancak hiçbir zaman keşfedilmemiş bir eser olduğunu hayal etmenin son derece kolay olduğunu belirten gazete yazarı, ''Film acelesiz, sade güzelliği ve sıradan yaşamların anlamını arayışıyla, daha ziyade bir başka döneme aitmiş hissi uyandırıyor'' ifadesini kullandı. 
     44 yaşındaki yönetmen Nuri Bilge Ceylan'ın, ''Ben para kazanmak için değil, yaşamıma anlam kazandırmak için film yapıyorum'' sözlerine yer veren gazete, Ceylan'ın eski fotoğraf sanatçısı olduğunu, yönetmenliğe yeni başladığını hatırlattı. 
     Ceylan'ın, Dostoyevski, Çehov, Starsky ve Hutch gibi isimlerden büyük heyecan duyduğu açıklamasından hangi dönemden etkilendiğinin anlaşıldığını belirten yazar, ünlü yönetmenin, ''Uzak'' filmindeki ana karakterlerden birinin kendi kişiliğinden esinlenilerek yaratıldığını kabul ettiğini kaydetti. 
     Gazete, ''melankolik ruh haline'' sahip olduğunu belirten Ceylan'ın, ''Bazen etrafımdaki her şeyi anlamsız buluyorum. Her şey varken, kullanamamak durumunu yaşıyorum. Filmdeki karakter de böyle biri. Motivasyonu eksik. Bunun da kent yaşamının sonucunda ortaya çıkan bir hastalık olduğunu düşünüyorum. Bir şeyin eksik olduğunu biliyorsunuz, ama bunun ne olduğunu anlamıyorsunuz'' sözlerine yer verdi. 
     Yazar, ''Uzak'' filminin Cannes'daki başarısının duygusal bir seçim olmadığını, filmin, zaten çok sayıda eleştirmenin favorisi olduğunu ifade etti ve Londra Ulusal Film Tiyatrosu tarafından sezonun ''onuru'' ilan edildiğini hatırlattı. 
     
</TEXT>
</DOC>
