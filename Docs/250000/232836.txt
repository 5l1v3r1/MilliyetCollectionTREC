<DOC>
<DOCNO> 232836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonsiy06.html </URL>
<DATE> 2004/04/19/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
İstanbul'un yeni Belediye Başkanı Topbaş seleflerine çattı .. 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, geçmişteki yöneticilerin görevlerini doğru yapmadıklarını belirterek, ''Onlar görevlerini doğru yapsaydı, bugün farklı bir İstanbul yaşardık'' dedi. 
     Topbaş, İGDAŞ Genel Müdürlüğü'nde, Büyükşehir Belediyesi'ne bağlı şirket çalışanları ile tanıştı. 
     Çalışanlara hitaben bir konuşma yapan Topbaş, bugüne kadar alınan en yüksek oyla Büyükşehir Belediye Başkanlığına seçildiğini, bunun yansımasını da her kademede hizmet olarak göstermek durumunda olduklarını söyledi. 
     Geçmişteki yöneticilerin görevlerini doğru yapmadıklarını belirterek eleştiren Topbaş, ''Onlar görevlerini doğru yapsaydı, bugün farklı bir İstanbul yaşardık. Eksikliğimiz burada. İhmallerimiz var. Aklımızı hislerimizin önüne koyabilirsek, çok şeyler yapabiliriz. Güçbirliği yapmaya ve güzel şeyler ortaya koymaya ihtiyacımız var. Her noktada işimizi adam gibi yapmalıyız'' dedi. 
     
     ''GÖREVDE KALMAK İÇİN ARAYA ADAM KOYMAYIN'' 
     Topbaş, çalışanlarla her konuda fikir alışverişi yapmak istediğini de belirterek, ''Ulaşılamayan, yanına gidilemeyen başkan olmayacağım. Bir ailenin fertleri olarak birlikte kucaklaşacağız, eksikleri birlikte gidereceğiz, birlikte çalışacağız. İstanbul altın bir anahtar. Bu anahtar bize verildi. Biz de çok doğru kullanmalıyız. Bize duyulan güveni sarsmayacağız. Çok çalışacağız'' diye konuştu. 
     ''Saygıyı ön iliklemede değil, işini iyi yapmakta, özen göstermede'' gördüğünü ifade eden Topbaş, çalışanlar arasında siyasi ayırım gözetmeyeceğini, kimsenin de görevde kalmak için araya adam koymamasını istedi. 
     Topbaş, ''Doğru iş yapan benim için en değerli insandır. Hangi kademede olursa olsun. Hak ve adaletten, doğruluktan ayrılmadan en iyi hizmeti vereceğiz'' dedi. 
     
     ''DÜNYAYI YERİNDEN OYNATACAK 1-2 PROJEM VAR'' 
     Kadir Topbaş, ''Sayın başbakanımızın büyükşehir belediye başkanlığı döneminde yakaladığı performansı yakalayarak, bunu aşmayı amaçlıyoruz. Sayın Ali Müfit Gürtuna'nın da, kendine özgü yönetim anlayışı olabilir. Ben AK Parti ailesindenim. Benim yönetim anlayışım da bu. Sizler benim koluma girdiğiniz, sımsıkı kenetlendiğiniz sürece bu başarıyı birlikte yakalayıp, birlikte bunun tadını alacağız'' diye konuştu. 
     Parlak fikirlere ve dimağlara da açık olduğunu ifade eden Topbaş, ''Dünyayı yerinden oynatacak, sarsacak 1-2 projem var. Bu adımları atıyoruz. 1-2 proje yetmez, onlarca proje hazırlamalıyız'' dedi. 
     
</TEXT>
</DOC>
