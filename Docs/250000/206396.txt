<DOC>
<DOCNO> 206396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sonspo11.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Memo ve Hido coştu 
</HEADLINE>
<TEXT>

     ABD Profesyonel Basketbol Ligi'nde NBA 10. hafta mücadelesine, bu sabaha karşı yapılan 9 maçla devam edildi. 
     Geçen sezonun şampiyonu ve Ortabatı Grubu lideri San Antonio Spurs, sahasında Philadelphia 76ers'a yenilerek, 13 maç sonra ilk yenilgisine uğradı. 
     33. maçında 11. yenilgisine uğrayan Spurs'de Hidayet Türkoğlu, 32 dakika forma giydiği maçta 16 sayı, 6 ribaunt 2 hücum-4 savunma ve 3 asistlik performansıyla takımının en başarılı ismi olmasına karşın yenilgiye engel olamadı. Türkoğlu, serbest atışlarda 8'de 8, 2 sayılık atışlarda 6'da 1, 3 sayılık atışlarda da 4'de 2 isabet kaydetti. 
     Takımda geçen sezonun ''en değerli oyuncusu'' olan Tim Duncan, 11 sayı ve 12 ribaunt, Bruce Bowen 10 sayı, Sloven pivot Radoslav Nesteroviç, 10 sayı ve 6 ribaunt, Fransız oyun kurucu Tony Parker da 10 sayı ve 5 asistlik performans gösterdi. 
     Üstüste 10. maçını ünlü yıldızı Allen Iverson'sız oynamak zorunda kalmasına karşın galibiyete ulaşmayı başaran Philadelphia 76ers'da ise Eric Snow, 20 sayı ve 4 asist, Derrick Coleman da 20 sayı ve 11 ribauntla galibiyetin mimarları olurlarken, Glenn Robinson, 16 sayı ve 5 ribaunt, Greg Buckner de 13 sayı ve 6 ribauntla bu 2 oyuncuya eşlik etti. 
     Merkez Grubu'nda 3. sırada bulunan Detroit Pistons ise sahasında Golden State Warriors'ı da yenerek, üstüste 5. ve 34. maçında 21. galibiyetini aldı. 
     Karşılaşmada evsahibi ekipte ilk 5'te sahaya çıkıp 40 dakika sahada kalan Mehmet Okur, 18 sayı, 8 ribaunt 2 hücum-6 savunma , 4 asist, 1 top çalma ve 2 blokla takımının en skorer isimlerinden biri oldu. Okur, 3 sayılık atışlarda 3'de 1, 2 sayılık atışlarda 12'de 6, serbest atışlarda da 3'de 3 isabet buldu. 
     Pistons'da galibiyete katkı yapan diğer oyuncular olarak 20 sayı, 9 ribaunt ve 4 asistle Tayshaun Prince, 18 sayıyla Richard Hamilton, 15 sayı, 4 ribaunt ve 10 asistle de Chauncey Billups göze çarptı. 
     Konuk ekipte ise Jason Richardson'ın 24 sayı, 4 ribaunt, 6 asist ve 5 top çalma, Nick Van Exel'ın 18 sayı ve 10 asist, Brian Cardinal'in 15 sayı ve 6 ribaunt, Erick Dampier'in de 14 sayı, 12 ribaunt ve 4 blokluk performansları galibiyete yetmedi. 
     Öte yandan Pasifik Grubu'nda Sacramento Kings, deplasmanda Los Angeles Clippers'ı yenerek, 30. maçında 22. galibiyetine ulaşınca, hem Los Angeles Lakers'ı zirveden indirdi, hem de ligin en iyi galibiyet yüzdesine sahip ekibi unvanını Lakers'ın elinden aldı. 
     Ligde 10. hafta mücadelesi, yarın sabaha karşı yapılacak 5 maçla tamamlanacak. 
     NBA'de, günün maçlarında alınan sonuçlar şöyle 
     Detroit Pistons-Golden State Warriors 99-93. 
     Indiana Pacers-New Orleans Hornets 91-84. 
     San Antonio Spurs-Philadelphia 76'ers 77-83. 
     Memphis Grizzilies-Orlando Magic 112-103. 
     Los Angeles Clippers-Sacramento Kings 109-116. 
     Houston Rockets-Utah Jazz 84-63. 
     Dallas Mavericks-Minnesota Timberwolves 119-112. 
     Chicago Bulls-Boston Celtics 77-88. 
     Denver Nuggets-Atlanta Hawks 76-84. 
     
</TEXT>
</DOC>
