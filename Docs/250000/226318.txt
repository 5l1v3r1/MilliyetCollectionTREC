<DOC>
<DOCNO> 226318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sondun28.html </URL>
<DATE> 2004/03/28/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Papadopulos'un ikinci mektubu Annan'ı kızdırdı 
</HEADLINE>
<TEXT>

     Kıbrıs Rum yönetimi lideri Tasos Papadopulos'un, BM Genel Sekreteri Kofi Annan'a dün, Türkiye kökenli KKTC vatandaşlarıyla ilgili bir mektup gönderdiği bildirildi. 
     Rum Politis gazetesine göre, Papadopulos mektubunda, Annan planı referanduma sunulduğunda referanduma kimlerin katılacağının belirlenmesi gerektiği yönündeki Rum tarafının tezini kaydederek, Türkiye kökenli KKTC vatandaşlarının 20 Nisan'daki referandumda oy kullanmaları konusundaki tutumunu iletti. 
     Gazeteye göre, Annan, Papadopulos'un mektubuna Kıbrıs Özel Temsilcisi Alvaro de Soto aracılığıyla BM'nin konuyu incelemekte olduğu yanıtını verdi. 
     Papadopulos, Genel Sekreter'in bu yanıtından tatmin olmadı ve ikinci bir mektup gönderdi. Habere göre, Papadopulos'un ikinci mektubu Kofi Annan'ı sinirlendirdi. 
     
</TEXT>
</DOC>
