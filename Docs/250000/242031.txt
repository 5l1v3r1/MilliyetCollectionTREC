<DOC>
<DOCNO> 242031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sonyas10.html </URL>
<DATE> 2004/05/22/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Sertab'ın Alman gazetesine demeci Türk halkı çeşitli dinlerden oluşuyor 
</HEADLINE>
<TEXT>

     Almanya'nın başkenti Berlin'de bugün düzenlenecek ''Türk günü Şenliği''ne katılmak için Berlin'e gelen sanatçı Sertab Erener, ''Türk halkının çeşitli din ve kültürler mozaiğinden oluştuğunu'' söyledi. 
     Erener, Berlin'de yayınlanan B.Z gazetesine verdiği demeçte, ''Türk halkı çeşitli din ve kültürler mozaiğinden oluşuyor. Açık ve kozmopolit bir Türkiye var. Bunu göstermek için buradayım. Örneğin ailem beni her zaman destekledi. Kariyer planlarımla ilgili olarak ailemle hiç tartışmadım'' dedi. 
     Bir soru üzerine, Türkiye'de yeni nesil şarkıcıların diğer ülkelerde olduğu gibi ''seks imajına'' ağırlık vermeye başladıklarını ifade eden Erener, ''Günümüzde bu çok geçerli. Ancak ben 'seks imajına' dayanmak istemiyorum. Ne müzik, ne de kişilik olarak. Ben öyle değilim'' diye konuştu. 
     Erener, birlikte şarkı söylediği Ricky Martin'i çekici bulup bulmadığı şeklindeki bir soruya karşılık da, ''O zamanlar bu konu üzerinde yoğunlaşmadım. O zamanlar ilk kez profesyonel olarak İngilizce şarkı söylemek durumundaydım ve bu nedenle çok heyecanlıydım'' dedi. 
     ''Alman ve Türk erkekleri birbirinden ayıran özellikler neler '' şeklindeki bir soruyu da Erener, ''Türkler biraz daha maço. Fazla Alman arkadaşım yok, özellikle de erkek arkadaşım. En iyisi şöyle diyelim Tüm erkekler aynı'' şeklinde yanıtladı. 
     B.Z ve Berliner Kurier gazeteleri, bugün Berlin'de yapılacak ''Türk günü Şenliği''ne Erener ile Athena grubunun katılacağını hatırlattılar. 
     Berliner Kurier gazetesi, ''Mustafa'nın çılgın torunları Berlin'i işgal ediyor'' başlığıyla verdiği haberde, Erener ile Athena grubunun fotoğraflarına yer verdi. 
     
</TEXT>
</DOC>
