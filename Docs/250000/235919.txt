<DOC>
<DOCNO> 235919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonspo02.html </URL>
<DATE> 2004/04/29/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
Yanal Oyunun çoğu bölümlerinde istediklerimizi gerçekleştirdik 
</HEADLINE>
<TEXT>

     Deplasmandaki özel maçta Belçika'yı 3-2'lik sonuçla yenen A Milli Takımın teknik direktörü Ersun Yanal, oyunun çoğu bölümlerinde istediklerini gerçekleştirdiklerini söyledi. 
     Yanal, maçtan sonra düzenlediği basın toplantısında, iyi bir başlangıç yaptıklarını ve bundan pozitif sonuçlar çıkardıklarını vurgulayarak, ''İnandığımız zaman neler yapabileceğimizi gösterdik. Milli takım olarak yetenekli oyunculara sahibiz. Onlar da kendi güçlerine inandıkları için başarılı oldular. Oyunun çoğu bölümünde istediklerimizi gerçekleştirdik. Üst düzey oyuncularımız var. Disiplinli bir şekilde oynadılar, ancak bu başarının daha başlangıç olduğunu düşünüyorum'' diye konuştu. 
     Dünya Kupası'nda yer alan oyuncuların performansından memnun kaldığını ifade eden teknik direktör Ersun Yanal, ''Genç oyunculardan Tolga çok iyi oyun çıkardı. Bunun yanında Hakan Şükür ve Bülent de çok iyi mücadele ettiler. Çok mutluyuz. Oyuncularımı tebrik ediyorum'' dedi. 
     
     MAÇTAN NOTLAR 
     -Karşılaşmanın bitiminden sonra Teknik Direktör Ersun Yanal ve Futbol Federasyonu Başkanı Haluk Ulusoy birbirlerine sarılarak galibiyeti kutladılar. 
     -Mücadelenin son dakikalarında Türk taraftarların bulunduğu tribünlerde olaylar çıktı. Bu olaylarda 1 kişi yaralanarak hastaneye kaldırıldı. 
     -Karşılaşmayı yaklaşık 30 bin Türk ve Belçikalı taraftar izledi. 
     -Milli takım aday kadrosuna çağrılan Nihat, bacağındaki çekme nedeniyle son anda maç kadrosundan çıkarıldı. 
     
</TEXT>
</DOC>
