<DOC>
<DOCNO> 249323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sonyas06.html </URL>
<DATE> 2004/06/19/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Cazın kralı Ray Charles'i son yolculuğunda sevenleri yalnız bırakmadı 
</HEADLINE>
<TEXT>

     ABD'de 73 yaşında ölen ama müzisyen Ray Charles için, pek çok ünlü arkadaşının katıldığı muhteşem bir cenaze töreni düzenlendi. Cazın kralı olarak bilinen Charles, son yolculuğuna müzik ve göz yaşlarıyla uğurlandı. 
     Los Angeles'taki First African Methodist Episcopal Kilisesi'nde düzenlenen cenaze töreninde, müzisyenler B.B. King, Glen Campell, Stevie Wonder ve Wynton Marsalis, Ray Charles'a saygılarını cenazede sergiledikleri müzik performanslarıyla gösterdiler. 
     B.B . King, göz yaşları içinde gitarıyla ağıta benzer bir balad çaldıktan sonra, deha olarak tanımladığı Charles için ''Bugüne kadar tanıdığım en büyük müzisyendi'' dedi. 
     Charles gibi ama olan Stevie Wonder ise Charles'ın müziğini ilk duyduğunda aynı özrü paylaştıklarının farkında olmadığını ifade etti ve ''Ben Charles'ı kalbime dokunan bir adam ve bir ses olarak biliyorum'' diye konuştu. 
     Hazırladığı ''The Blues'' isimli bir belgesel için Charles ile söyleşi yapan Clint Eastwood da, cenaze törenine katılarak Charles'a övgü korosuna katıldı. 
     Charles'ı bir ''öğretmen'' olarak nitelendiren Eastwood, ''Ona deha dediler. Şüphesiz Ray süper yeteneklere sahipti, ancak bu yetenek büyük bir çalışmayla birlikte vardı. Bugüne kadar Ray Charles'dan daha güçlü bir iş etiğine sahip biriyle tanıştığımı düşünmüyorum'' dedi. 
     Sanatçı Ray Charles için halkın katılımını sağlamak amacıyla perşembe günü Los Angeles şehir merkezinde yapılan törendeyse 5000'den fazla insan hazır bulunmuştu. 
     
</TEXT>
</DOC>
