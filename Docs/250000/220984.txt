<DOC>
<DOCNO> 220984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/soneko20.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazır giyimciler girdi maliyetlerinin iyileştirilmesini istediler 
</HEADLINE>
<TEXT>

     Tekstil ve hazır giyim sanayicileri, iç piyasada fabrikaları ayakta tutmak ve işçi çıkarmamak, uluslararası pazarlarda da rekabet güçlerine sürdürmek için girdi maliyetlerinin iyileştirilmesini istediler. 
     İstanbul Hazır Giyim ve Konfeksiyon İhracatçıları Birliği İHKİB Başkanı Süleyman Orakçıoğlu, 5 birlik ve 10 dernek başkanıyla birlikte düzenlediği basın toplantısında, tekstil ve hazır giyim sektörünün yaşadığı sorunları ve çözüm yollarını dile getiren ortak açıklamayı okudu. 
     Mevcut ekonomik gidişatın ihracatın seyrine zarar vereceklerini söyledikleri için eleştirildikleri, hatta euro dolar paritesinin etkisiyle bambaşka bir hal alan ihracat rakamlarına bakan bazı kişilerin kendilerini ciddiye dahi almadıkları belirtilen açıklamada, şöyle denildi 
     ''Bu ülkenin vatandaşları olarak, insanımızın refahıyla ilgili bir durumda 'biz demiştik' tarzında bir münakaşaya girişecek değiliz. Ama bakın bu ay için hazır giyim ihracatının artış hızı yüzde 15.8 olarak gerçekleşti. Herkesin bildiği ve hesap yaparken kullandığı parite farkını bu rakamdan çıkarırsak gerçek artışın yüzde 1.5-2 seviyesinde olduğunu görürüz. Artık ihracatla ilgili rakamlara bakarken lütfen bu hesabı yapmayı unutmayalım. 
     15 Şubat 2003'te 1.07 olan parite 15 Şubat 2004 tarihinde 1.28'e kadar çıktı. Toplam ihracatının yüzde 72'sini euro bölgesine yapan hazır giyim sektörü, bu şartlarda dolar kuru üzerinden ihracat hesabı yapamaz. Ne yazık ki işi kurla parite ile olan biz ihracatçılar bugün böyle zor bir durumdayız.'' 
     Türk tekstil ve hazır giyimciler ortak açıklamasında, ''Herkesi üretim girdi maliyetleri ile ilgili bir kez daha durup düşünmeye davet ediyoruz. Bir yeri yaparken, diğer yeri bozacak yanlışların içinde olmamalıyız'' denildi. 
     
     ''BİR YOL AYRIMINDAYIZ'' 
     Geçtiğimiz aylarda hükümetin asgari ücrete yaptığı zammın yüzde 14.8'lik kısmının hazine tarafından karşılanacağının belirtildiğine işaret edilen açıklamada, devamla şu görüşlere yer verildi 
     ''Her ne kadar bu açıklamanın birkaç ay ardından temel girdilerimize gelen zamlarla bu destek anlamını yitirse de bunu iyi niyetli bir çaba olarak değerlendirdik. Ancak, bu durumu düzenleyen 28 Ocak'ta yürürlüğe giren 5073 sayılı yasada hazinenin yalnızca düz asgari ücretten ücret ödeyenlere bir telafi imkanı getirdiğini gördük. Bu durum hükümetimizin taahhüdü ile ne yazık ki örtüşmüyor. 
     Fazla mesai yapsa da yapmasa da hazine tarafından SSK tabanı ile asgari ücret arasındaki farka denk gelen 46 milyon 219 bin 950 liralık kısım hazine tarafından karşılanmalıdır. Verilen sözlerin yerine getirilmiş olması için bu uyarımızın dikkate alınması gerekiyor. Biz üzerinde fazla durmadık, ama enerji zamları, asgari ücret zammının üzerine tuz biber ekmişken bir de bu kargaşanın yarattığı yükü üstlenmek milyonlarca insanı istihdam eden sektörümüzü biraz daha dibe itiyor.'' Bir yol ayrımında oldukları vurgulanan açıklamada, şunlar kaydedildi 
     ''Bu kimseyi kurtarmayacak muğlak uygulamalarla durumu daha da belirsizliğe mi götüreceğiz, yoksa uzun vadeli düşünüp fabrikalarımızı atölyelerimizi ayakta tutmaya da devam mı edeceğiz 
     Diyelim ki fazla mesai konusunda yaratılan istisna hazineye bir miktar tasarruf sağlayacaktır. Diyelim ki enerjiye yapılan zam, ÖTV adı altında yaratılan ağır yük, geçici bir kaynak yaratacaktır. Ya kapanan, üretimini durduran, işçi çıkarmak zorunda kalan işletmelerden ortaya çıkacak vergi kaybı ne olacaktır. Hazır giyim ihracatçıları olarak, bir kez daha herkesi olaylara daha geniş bir perspektiften bakmaya davet ediyoruz.'' Açıklamada, tekstil ve hazır giyim sektörü olarak KDV'nin toplam ve perakende ayrımı yapılmadan tüm girdilerde ve tüm kademelerde yüzde 8'e düşürülmesi talep edildi. 
     
     VADELİ PİYASALAR 
     Amerikan tekstil endüstrisinin en üst kurumları olana AMTAC VE ATMI ile Çin'in yarattığı haksız rekabete ve ticaret dengesizliklerine karşı bir süre daha kotaların yürürlükte kalmasını talep eden İstanbul Deklarasyonu'nun geçtiğimiz günlerde imzalandığı anımsatılan açıklamada, Meksika'nın bu deklarasyona imza attığı, Portekiz'in de imza atacağı bildirildi. 
     Türk tekstil ve hazır giyim ihracatçılarının ortak açıklamasında, dolar kuru ile uğranılan kayıplara da dikkat çekilerek, şu görüşler dile getirildi 
     ''Ne yazık ki kayıplarımız ekonomi bürokrasisinin dikkatini çekmeye yetmedi. Bizler yatırım için ülkesini seçmiş insanlarız, fabrikalarımızı kapatıp gidecek değiliz. Bedel ödememize rağmen bir gün düzelir umuduyla çalışmaya devam ettik. Son günlerde ekonomi yönetiminden bazı isimler bize vadeli piyasaları tavsiye ediyor. Riskinizi satın diyorlar. Evet bu bir yoldur. Ancak, Türkiye'nin risklerini yalnızca biz taşımıyoruz. Bankalar da aynı riskleri taşıyorlar. Kaldı ki binlerce firmanın bulunduğu bir sektörün kendini bu kadar dar bir alanda savunması mümkün değildir. Ayrıca vadeli işlemler borsasının kağıt üzerindeki varlığı ve uygulamada işlerliğinin olmayışı böyle bir seçeneği çok da anlamlı kılmıyor'' 
     
</TEXT>
</DOC>
