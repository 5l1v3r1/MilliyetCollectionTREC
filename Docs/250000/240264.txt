<DOC>
<DOCNO> 240264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/soneko07.html </URL>
<DATE> 2004/05/15/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Otomobil kredi faizleri artıyor... 
</HEADLINE>
<TEXT>

     Nisan ayında toplam 91 bin 829 adetlik motorlu araç satışı ile aylık bazda tarihi rekora ulaşan ve ekonominin ''parlayan yıldızı'' olarak değerlendirilen otomotiv sektörünü, bankaların son günlerde faiz oranlarını artırmaları endişelendiriyor. 
     Çukurova Yetkili Otomotiv Satıcıları Derneği YODER Başkanı Süleyman Onatça, AA muhabirine yaptığı açıklamada, bankaların faizleri yükseltmesinin otomotiv sektöründe olumsuzluğa yolaçtığını ve satışların düşmeye başladığını söyledi. 
     Onatça, bazı firmaların euro'nun yükselişe geçmesiyle birlikte otomobil fiyatlarına ortalama yüzde 2,5 oranında zam yaptığını belirtti. 
     Firmaların daha önce euro'nun değerini 1 milyon 735 bin lira olarak belirlediğini, ancak son dönemde 1 milyon 800 bin lirayı geçtiğini ifade eden Onatça, ''Bu da firmaların maliyetlerinin artmasına yol açtı. Yapılan artışlarda olağanüstü bir durum yok'' dedi. 
     Onatça, sektör açısından olağanüstü durumun, bankaların kullandırdıkları faiz oranlarını yükseltmesinden kaynaklandığını vurgulayarak, şunları kaydetti 
     ''Bankalar 1.90 civarında olan faiz oranlarını yüzde 2.35'lere kadar yükseltti. Faizlerin yükselmesi satışlarımızı olumsuz yönde etkiledi. Otomobil siparişi verenler yavaş yavaş bunun altından kalkamam diye şikayet etmeye başladı. 
     Ayrıca bankalar, üstü örtülü bir şekilde kredi kullandırmamaya başladı. Kredi kullandırmayı ellerinden geldiğince zorlaştırıp, çeşitli bahaneler buluyorlar. Bu durum sektörümüz için büyük bir handikap.'' Onatça, son aylarda ekonominin parlayan yıldızı olarak değerlendirilen otomotiv sektörünün sıkıntılı bir döneme girdiğini ifade ederek, şöyle devam etti 
     ''İhracatta birinci olan sektör Nisan ayında satışta rekor kırdı. Rekor kırdı denince herkesin gözü otomotiv sektöründe oldu. Ardından sektörün önünün kesilmesi için faiz oranları ve vergiler yükseltilerek senaryolar çizildi. Aslında yükselen bir sektörün önünün kesilmesi yerine desteklenmesi lazım. Otomobil sektöründe binlerce kişi ekmek yiyor. Piyasada otomobil olmazsa tamirci, lastikçi, kaportacı para kazanamaz. Sektörümüz zaten 5 yıldır perişandı, o dönemde cebimizden paralarımız gitti. Ne zaman İyi gidiyoruz desek önümüzü kesmek için bir şeyler çıkartıyorlar. Satış rakamlarımızın yüksekliği nedeniyle nazara geldik.'' 
     
</TEXT>
</DOC>
