<DOC>
<DOCNO> 217448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/soneko27.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türk Lirası'ndan sıfırların atılması cüzdan satışlarını artıracak" 
</HEADLINE>
<TEXT>

     Türk Lirası'ndan 6 sıfırın atılmasının, bozuk para kullanımının ve cüzdan satışlarının artmasına neden olacağı, bunun da deri sektörünü memnun edeceği öne sürüldü. 
     Uludağ Üniversitesi UÜ İktisadi İdari Bilimler Fakültesi İİBF İktisat Bölümü Öğretim Üyesi Prof. Dr. İbrahim Kanyılmaz, yaptığı açıklamada, sıfırların atılmasının bir yandan yaşamı kolaylaştıracağını bir yandan da bazı alışkanlıkları değiştireceğini bildirdi. 
     Liradan sıfır atılmasının olumlu ve olumsuz yanlarının olacağına işaret eden Kanyılmaz, ''Bozuk para kullanımının artmasıyla birlikte, şu anda piyasada sadece kağıt para taşımaya uygun olarak üretilmiş eski cüzdanlar, yerini madeni para bölümü de olan yenilerine bırakacak. Bu da deri sektörünü memnun edecek'' dedi. 
     Kanyılmaz, liradan sıfır atılmasıyla Türk Lirası'na güven artacağını ve paranın değeri artmışçasına bireylerin harcamalarında geçici bir azalma olacağını, ekonomik yaşamdaki iletişim güçlüklerinin devreden çıkacağını kaydetti. Muhasebe kayıtlarının tutulmasında büyük kolaylıklar, ticari hayatta malın etiketlenmesiyle ilgili zaman tasarrufu, küçük ekranlı hesaplama araçlarının yeniden kullanılmasını sağlayacak uygulamayla matematik ve veri işleme süreçlerinin de daha az hatalı olacağını söyledi. 
     İbrahim Kanyılmaz, günlük hayatta daha fazla bozuk para kullanılacağından ATM'lerdeki işlem hacminin azalacağını, harcamalarda geçici bir azalmaya bağlı olarak enflasyon artışının da yavaşlayacağını belirtti. 
     Enflasyon azaldıkça para ikamesinin hızının kesileceğini, döviz talebinin azalacağını, Türk Lirası'nın uluslararası piyasada itibarını yeniden kazanacağını anlatan Kanyılmaz, liradan sıfır atılmasının olumsuz yanlarını da şöyle sıraladı 
     ''Merkez Bankası'na yeni kupürlü para basma maliyeti gelecek. Darphane, madeni para basma işlemlerini hızlandıracak. Sıfırlar atıldığından günlük hayatta daha çok kuruş cinsinden madeni paraya ihtiyaç duyulacak. Bireyler, yanlarında daha fazla bozuk para bulundurmak zorunda kalacak. Bu da bozuk para bölümü olan yeni cüzdanlara olan ihtiyacı artıracak. Malların etiket fiyatlarında yuvarlamalar olacağından, fiyatlarda kısa süreli bir artış olasılığı gündeme gelecek. Sıfırların atılmasıyla birlikte eski ve yeni para hesaplaması sırasında yanlışlıklar olacak. Özellikle yaşlı ve emekli nüfus, mal ve hizmet alımlarında aldanma ve aldatılma riskiyle karşı karşıya gelebilecek.'' 
     
</TEXT>
</DOC>
