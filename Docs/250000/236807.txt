<DOC>
<DOCNO> 236807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/spor/yozer.html </URL>
<DATE> 2004/05/03/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
G.Saray değerleri 
</HEADLINE>
<TEXT>



Maçın 27. dakikasında Hasan Şaş'ın orta alanda kaptırdığı topun ardından gelişen atakta, savunmacı Orhan Ak'ın, Balili yerine nereye gittiği bilinmez bir koşu içine girmesi ve İsrailli'nin son derece rahat şekilde golü atması, Hagi'nin oyun içinde ani değişiklikler yapmasına neden oldu. 
Orhan çıkıp yerine orta alana yapılan Ayhan takviyesi ve Petre'nin savunmaya çekilmesi Galatasaray'ın oyun şeklini hemen değiştirdi. Ancak hücumda çözüm yollarının anahtarı olan Hakan Şükür ile Hasan Şaş'ın etkisiz futbolu nedeniyle tüm yük Necati'nin üstüne kaldı. Ve Necati'nin çırpınışları tüm maç boyunca sürdü. Mükemmel bir gol attı. 56. dakikada Hakan Ünsal'ın yaptığı mükemmel ortaya koyduğu vuruş güzelliği dünkü maçın en güzel görüntüsüydü. 
Orta alandaki Galatasaray kalabalığı, hücum ve kanat organizasyonlarında başarı sağlarken, aynı orta alanının savunmada yetersiz kaldığı gözlendi. Geri dönüşlerdeki zayıflık ve sadece Ayhan'ın bu çaba içine girmesi, diğerlerinin ellerini bellerine koyması, İstanbulspor'un ekmeğine yağ sürdü. Galatasaray dün bu nedenle hem kazanabilir, hem de yenilebilirdi. Göze hoş gelen hücum aksiyonlarının savunmada tam tersi olması takım oyununu aksaklıklara uğrattı. 
Ancak Galatasaray hiç şüphesiz, geçtiğimiz haftalara oranla çok daha pozitif futbolu benimsiyor. Daha diri, hareketli, etkili ve hücum yollarında rakibi zorlayıcı bir görüntü çiziyor. 
Ama dünkü maçta gözükti ki, Galatasaray savunmasına acil destek lazım. Bülent ve Orhan Ak ikilisi o ağırlığı taşıyamıyor. Ayrıca Orhan'ın yerine savunmada oynayan Petre de ikinci goldeki ağırlığı ile yetersiz olduğunu kanıtladı. 
İstanbulspor dün iyi mücadele etti. Ancak savunmasının yan toplardaki zaafları ile hücumda Boliç'in büyük bencillik içine girmesi, hayati üç puanın gitmesine neden oldu. Ayrıca Aykut Kocaman'ın ikinci yarıda Balili'yi çıkarması eğer bir sakatlık yoksa büyük hata oldu. Oysa onun sürati ile sağ kanatta Musa'nın hızı Galatasaray savunmasını çok zorluyordu. 
Galatasaray seyircisi ne yapmak istediği belli değildi. Sanki takımlarını gelecek hafta Trabzonspor önünde adeta yenilmesi için teşvik ediyordu. Ayrıca son derece gereksiz Fenerbahçe küfürleri günün en anlamsız hareketiydi. Tamam belki bir hedefin yok. Mutsuz bir yıl oldu. Ancak ne olursa olsun Galatasaray'ın varolan değerleri asla unutulmamalı. 


</TEXT>
</DOC>
