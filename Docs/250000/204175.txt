<DOC>
<DOCNO> 204175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/soneko23.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Asılsız gerekçelerle Türk fındığı ABD'ye sokulmuyor 
</HEADLINE>
<TEXT>

     Türk fındıklarının Amerika'ya girişinin büyük bölümünün asılsız gerekçelerle engellendiği bildirildi. 
     Trabzon Ticaret Borsası TTB Yönetim Kurulu Başkanı Sebahattin Arslantürk, yaptığı açıklamada, Amerikalı fındık üreticilerinin organize olup, Türkiye fındıkta damping yaptı, diyerek antidamping başvurusunda bulunduğunu kaydetti. 
     Amerikalı üreticilerin ABD Ticaret Bakanlığı'na Türk ihracatçıları aleyhine dilekçe verdiklerini vurgulayan Arslantürk, şöyle devam etti 
     ''ABD'li üreticilerin asılsız antidamping başvurusu sorun yaratıyor. Üreticiler, Türk fındığında ABD'ye girişte yüzde 30-40 oranında bir verginin konulmasını da talep ettiler. Amerika hükümeti tarafından Uluslararası Ticaret Konseyi'ne götürülen konu üzerine, konsey Türkiye aleyhine damping soruşturmasının başlatılmasına karar verdi. ABD Sağlık Oteritesi'de şimdiye kadar görülmemiş bahanelerle Türk fındığının bu ülkeye girişini engellemek için her türlü yola başvuruyor.'' Eylül ayından beri ABD'ye giden ihraç ürünü fındıkların hemen hemen yarısının sudan bahanelerle bu ülkeye sokulmadığını vurgulayan Arslantürk, şunları kaydetti 
     ''ABD yetkilileri uluslararası kabul gören TS 3075 standardını bile yok sayarak hareket ediyorlar. Maalesef bu konuda bütün uyarılarımıza rağmen hükümet ve ilgili ihracatçı birlikleri tarafından somut bir şey yapılmadı. Bir ticari sorun olmaktan çıkarılan ve adeta bir siyasi sorun haline dönüştürülen bu konuda başta Dış Ticaret Müsteşarlığı ve ilgili bakanlık olmak üzere Dışişleri Bakanlığı'na da üst düzeyde temaslarda bulunmak üzere göreve davet ediyoruz.'' Türkiye'nin toplam fındık ihracatı içinde ABD'nin payının yüzde 2.5 bile olmladığını da vurgulayan Arslantürk, ''Ancak bu gibi olumsuz propagandalar diğer ülkelerle olan ihracatımız içinde dolaylı olarak baskı oluşturuyor. ABD'nin baskısıyla diğer ithalatçı ülkeler için gösterge olma ihtimali bulunan bu konunun üzerine önemle gidilmesi ve sorunun kısa sürede çözümlenmesi gerekiyor. Aksi takdirde fındık ihracatında diğer ülkelerde de çeşitli engellemelerle karşılaşabiliriz'' dedi. 
     
</TEXT>
</DOC>
