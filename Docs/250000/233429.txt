<DOC>
<DOCNO> 233429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sondun39.html </URL>
<DATE> 2004/04/21/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
AB dönem başkanı Ahern Annan Planı her iki taraf içinde iyi 
</HEADLINE>
<TEXT>

     AB dönem başkanı İrlanda Başbakanı Bertie Ahern, Annan Planı'nın Kıbrıs'ta ''her iki toplum için de iyi olduğunu'' söyledi. 
     Dublin'de yapılan yazılı açıklamada, Ahern'in dönem başkanı sıfatıyla Avrupalı siyasi liderlerle son aylarda Kıbrıs konusunda görüşmeler yaptığı, liderlerin ezici çoğunluğunun, BM planının Kıbrıs'ta her iki toplum ve AB bakımından iyi olacağını düşündüğü belirtildi. 
     BM Genel Sekreteri Kofi Annan'ın ''Kıbrıs sorununun çözümü için tarihi fırsat'' yarattığı kaydedilen Ahern imzalı açıklamada, Annan'ın bu planın, ''adanın birleşmesi yolunda kısa vadeli tek çözüm'' olduğunu açıkça belirttiği hatırlatıldı. 
     Ahern, bundan sonraki kararın Kıbrıs halkına ait olduğunu da belirterek, ''Demokratik haklarını özgürce kullanmak onların işi'' ifadesini kullandı. 
     Annan planı, 24 Nisan'da Kıbrıs'ta referanduma sunulacak. 
     
</TEXT>
</DOC>
