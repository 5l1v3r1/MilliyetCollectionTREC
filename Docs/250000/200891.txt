<DOC>
<DOCNO> 200891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sonspo02.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol medyasından Arif ve De Boer'e özel ilgi 
</HEADLINE>
<TEXT>

     Avrupa Şampiyonlar Ligi D Grubu'nda çarşamba günü İspanya'nın Real Sociedad takımı ile karşılaşacak Galatasaray, bugün San Sebastian'ın 20 kilometre dışındaki İrun kasabasında ilk antrenmanını yaptı. 
     Real Sociedad ile oynayan yabancı bir takımın, ilk defa maçtan 2 gün önce ülkelerine geldiğini belirten İspanyol basın mensupları Galatasaray'a büyük ilgi gösterirken, yaklaşık 200 İspanyol da antrenman boyunca Galatasaray'ı alkışladı. 
     Gal Stadı'nda 1 saat 15 dakika süren antrenmanda sarı- kırmızılılar, yarı sahadaki çift kale maçın ardından, uzun süre şut çalışması yaptı. 
     UEFA kurallarına göre antrenmanın sadece 15 dakikası basına açık olmasına karşın, Fatih Terim'in talimatıyla idmanın tamamı gazetecilere ve izleyicilere açıldı. 
     Bu arada, Real Sociedad'ın eski oyuncusu Arif ve FC Barcelona'nın eski oyuncusu Frank De Boer, İspanyolların en fazla ilgi gösterdiği futbolcular oldu. 
     Öte yandan, İspanyol basınından alınan bilgilerde, Real Sociedad takımında kaleci Sandans Westerfeld'in ayak bileğinde bir sakatlığının olduğu ve Galatasaray karşısında oynayıp oynamayacağının maç saatinde belli olacağı öğrenildi. 
     İspanyol ekibinin golcü futbolcusu Kovaçeviç ise kart cezalısı olduğu için çarşamba günü takımdaki yerini alamayacak. 
     Galatasaray yarın, karşılaşmanın oynanacağı Anoeta Stadı'nda yapacağı antrenmanla hazırlıklarını tamamlayacak. 
     
</TEXT>
</DOC>
