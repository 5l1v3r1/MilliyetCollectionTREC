<DOC>
<DOCNO> 214255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sondun32.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
"İtalya, cihat ve kamikaze heveslilerinin kalkış üssü" 
</HEADLINE>
<TEXT>

     İtalyan istihbarat servislerinin parlamentoya gönderdiği 6 Aylık Değerlendirme Raporu'nda, İtalya'nın, ''cihatçılık ve kamikaze heveslilerinin kalkış üssü'' olduğu belirtildi. 
     Raporda, Kuzey Afrika'daki törörist oluşumların yanı sıra El Kaide ve Irak'ın kuzeyindeki din eksenli terör hareketlerinin liderleriyle bağlantılı ve ''askeri deneyimleri oldukça gelişmiş sayılabilecek'' kişilerin İtalya'da faaliyet göstermelerinin kaygı verici olduğu vurgulandı. 
     Söz konusu örgütlerin daha ziyade İtalya dışında eylem yapmak üzere militan devşirmekle uğraştıkları ifade edilen raporda, İtalya açısından ise aşırı sol örgütlerin faaliyetlerinin halen ''birincil mesele'' olmaya devam ettiği belirtildi. 
     Rapora göre, sahte belge düzenlenmesinde de önemli rol oynayan din eksenli terör örgütleri özellikle Lombardia, Emilia Romagna, Toscana, Campana ve Piemonte bölgelerinde faaliyet gösteriyor. 
     İstihbarat servislerinin raporunda, ''İtalya'daki İslam merkezlerinde Batı karşıtı propaganda yapılmasında köktendinci bazı dini liderler de önemli rol oynamaktadır'' görüşüne yer verildi. 
     
</TEXT>
</DOC>
