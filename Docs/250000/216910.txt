<DOC>
<DOCNO> 216910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sondun03.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kudüs'te intihar saldırısı En az 8 ölü, 50'den fazla yaralı var... 
</HEADLINE>
<TEXT>

     Kudüs'ün batı kesiminin merkezinde bu sabah bir otobüste düzenlenen intihar saldırısında ölenlerin sayısının, Filistinli saldırgan dahil 8 kişi olduğu bildirildi. 
     İsrail polis sözcüsü Gil Kleiman, intihar bombacısının otobüsün arka bölümünde üzerindeki bombayı patlattığını, 6 kişinin olay yerinde, bir kişinin kaldırıldığı hastanede hayatını kaybettiğini açıkladı. 
     8'i ağır 50'den fazla yaralı bulunduğunu söyleyen sözcü, çivi parçaları içeren bombanın gücünün orta şiddette olduğunu kaydetti. 
     Kudüs bölgesi polis şefi Micky Levy de, İsrail radyosuna yaptığı açıklamada, ''Birçok ölü ve yaralı var. Otobüs doluydu ve patlama içeride oldu'' dedi. 
     Levy, patlamanın muhtemelen bir intihar saldırısı olduğunu, saldırıyla ilgili incelemelerinin devam ettiğini belirtti. 
     
     POLİS İNTİHAR SALDIRISI 

     İsrail'in Kudüs kentinin batı kesiminin merkezinde bu sabah bir otobüste meydana gelen patlamanın intihar saldırısı olduğu açıklandı. 
     İsrail polis sözcüsü Gil Kleiman AFP'ye yaptığı açıklamada, ''Bu bir intihar saldırısı. Bundan eminiz'' dedi. 
     
     SALDIRGANIN KİMLİĞİ 

     Öte yandan, saldırıyı Filistinli radikal El Aksa Şehitleri Tugayı örgütünün üstlendiğini söyleyen kişi, intihar bombacısının, Batı Şeria'nın güneyindeki Beytüllahim bölgesinde bulunan Husan köyünden 20 yaşındaki Muhammed Zohul olduğunu belirtti. 
     
     EL AKSA ŞEHİTLERİ TUGAYI ÜSTLENDİ 

     Kudüs'te bu sabah bir otobüste düzenlenen, 7 kişinin öldüğü intihar saldırısını Filistinli radikal El Aksa Şehitleri Tugayı örgütü üstlendi. 
     Aşırı dinci Hizbullah örgütüne ait, merkezi Lübnan'da bulunan El Manar televizyonu, El Fetih örgütünün silahlı kanadı El Aksa Şehitleri Tugayı'nın saldırının sorumluluğunu üstlendiği yönünde bir telefon aldıklarını duyurdu. 

     
</TEXT>
</DOC>
