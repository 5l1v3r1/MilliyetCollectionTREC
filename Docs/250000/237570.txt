<DOC>
<DOCNO> 237570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonspo14.html </URL>
<DATE> 2004/05/05/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Basketbol.. Beşiktaş'ta gözler Darüşşafaka ile yapılacak 3. maça çevrildi 
</HEADLINE>
<TEXT>

     Türkiye Basketbol Ligi play-off çeyrek final serisi 2. maçında rakip sahada Darüşşafaka'yı 2. uzatma sonunda 88-81'lik skorla yenerek, seride 2-2'lik eşitliği sağlayan Beşiktaş'ta gözler 3. maça çevrildi. 
     Beşiktaş Erkek Basketbol Takımı Menajeri Zeki Can, Darüşşafaka Ayhan Şahenk Spor Salonu'ndaki maçı tüm zor koşullara karşın kazandıklarını vurgulayarak, ''Kendi sahamızda yapacağımız son maçı ya kazanacağız, ya kazanacağız. Başka bir seçenek düşünmüyoruz'' dedi. 
     Zeki Can, A.A muhabirine yaptığı açıklamada, seride 2-1 yenik durumda olmaları nedeniyle oyuncularındaki stresin yanısıra, tribünlerde yaşanan üzücü olayların maçın atmosferini yükselttiğini belirterek, ''Tüm bu zor şartlara rağmen kazanmayı bildik. Sonuna kadar mücadele ettik. Artık amacımız kendi sahamızdaki maçı kazanıp, seriyi geçmek. Sahaya çıkıp Beşiktaş gibi mücadele ederek, taraftarlarımızın da desteğiyle galip geleceğimize inanıyorum'' diye konuştu. 
     Maç sırasında tribünlerde yaşanan olaylara üzüldüklerini belirten Can, herkesi sağduyulu davranmaya çağırdı. 
     Beşiktaş ile Darüşşafaka takımları arasındaki play-off çeyrek final serisinin 3. ve son maçı 8 Mayıs Cumartesi günü BJK Süleyman Seba Spor Salonu'nda yapılacak ve kazanan takım yarı finale yükselecek. 
     
     "BU İŞ DAHA BİTMEDİ" 

     Darüşşafaka Basketbol Takımı Menajeri Sertan Kırağası, ellerinden gelen herşeyi yapmalarına karşın maçı kazanamadıklarını belirterek, üzüntülerini dile getirdi. 
     Kırağası, A.A muhabirine yaptığı açıklamada, ''Bu iş daha bitmedi. Amacımız yarı finale yükselmek. Bunun için elimizden geleni yapacağız'' dedi. 
     Maç sırasında tribünlerde yaşanan olayları da değerlendiren Kırağası, ''Yaşanan olaylar çok kötü. Beşiktaş seyircisinin kendi sahamızda böyle şeyler yapması, Beşiktaş camiasına hiç yakışmadı. Umarım emniyet güçleri cumartesi günkü maçta yeterli güvenlik önlemlerini alır. Biz sadece sahaya çıkıp, rahat bir ortamda maçımızı oynamak istiyoruz'' diye konuştu. 
     
</TEXT>
</DOC>
