<DOC>
<DOCNO> 242653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/soneko21.html </URL>
<DATE> 2004/05/25/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Tüpraş Aliağa işçileri sevinçli... 
</HEADLINE>
<TEXT>

     Petrol-İş Sendikası'nın açtığı davada alınan ''TÜPRAŞ'ın satışında yürütmenin durdurulması'' kararı, TÜPRAŞ Aliağa işçileri arasında sevinçle karşılandı. 
     Sabah saatlerinde servis araçlarından inen yaklaşık 700 işçi, TÜPRAŞ Aliağa Tesisleri kapısında, ''Yaşasın Türk adaleti'',''Yaşasın onurlu mücadelemiz'' şeklinde slogan attılar. 
     Petrol-İş Aliağa Şube Başkanı İbrahim Doğangül, kapıda sevinç gösterilerinde bulunan işçilere hitaben yaptığı konuşmada, ihalenin, ''hukuk kurallarına aykırı ve yanlış olduğunu'' defalarca dile getirdiklerini kaydetti. 
     Doğangül, şunları söyledi 
     ''İddialarımızın doğru olduğunu Ankara'daki yargıçlar onayladı. Bağımsız yargıçlara selam olsun. Bu maçın ilk raundudur. Kavga henüz bitmedi. Karar bizim mücadele azmimizi artırdı, haklılığımızı kamuoyu nezdinde daha da pekiştirdi. Bu nedenle çok önemli bir karardır. Bu işin peşini bırakmayacağız.'' 
     
</TEXT>
</DOC>
