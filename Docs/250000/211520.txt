<DOC>
<DOCNO> 211520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sonspo34.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de yeni Jön Türk Emre Atsür fırtınası sürüyor... 
</HEADLINE>
<TEXT>

     ABD Kolejler Üniversiteler Basketbol Ligi NCAA takımlarından Western Carolina Üniversitesi Cats takımında forma giyen Emre Atsür, ligdeki başarılı performansını sürdürüyor. 
     Basketbol Federasyonu'ndan verilen bilgiye göre Emre Atsür, dün gece takımının The Citadel Üniversitesi takımı karşısında elde ettiği 71-42'lik galibiyette büyük pay sahibi oldu. 
     SoCon Konferansı'ndan rakipleri karşısında tarihinde elde ettiği en farklı skorlu galibiyete imza atan Cats'in bu önemli zaferine Emre 17 sayı, 3 ribaunt ve 1 top çalma performansıyla katkıda bulundu. 
     2 sayılık atışlarda 2'de 2, 3 sayılık atışlarda 4'te 4, serbest atışlarda da 2'de 1 isabet oranı yakalayan Emre, ilk yarıdaki 9 sayısına ikinci yarıda 8 sayı ekledi. 
     Maçı izleyen Cats taraftarından büyük alkış alan Emre, maç sonrasında takım arkadaşları ve antrenörü tarafından da tebrik edildi. Okulda son sınıf öğrencisi olan Emre, bu performansıyla ardarda 4. maçta çift haneli skorlara ulaşmış oldu. 
     
</TEXT>
</DOC>
