<DOC>
<DOCNO> 243447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/siyaset/asiy.html </URL>
<DATE> 2004/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Aktif rolümüz sürecek' 
</HEADLINE>
<TEXT>


Oxford Üniversitesi'nin davetiyle Londra'ya giden Başbakan Erdoğan, Ulusa Sesleniş konuşmasında, Türkiye'nin barışı savunma konusunda kararlı olduğunu söyledi 

ANKARA Milliyet 


Başbakan Recep Tayyip Erdoğan, Irak ve Filistin'de yaşanan gelişmeleri "Kan ve gözyaşı hesabı yapanlar bundan vazgeçmelidir. Tüm devlet başkanları ve BM'yi hassas davranmaya davet ediyorum" sözleriyle değerlendirdi. 
Erdoğan, dün Oxford Üniversitesi'nin daveti üzerine Londra'ya gitti. Oxford Üniversitesi'nde AB ve Türkiye üzerine bir konferans verecek olan Erdoğan, İngiltere'de yaşayan Türk işadamları ve derneklerle de bir araya gelecek. 
Erdoğan, hareketinden sonra dün akşam yayınlanan "Ulusa Sesleniş" konuşmasında Ortadoğu ve AB'ye ilişkin olarak şunları söyledi 

'Barışı savunacağız' 
Vahşet gözlerimizden silinecek Bu güzel günlerin geleceğine kasteden vahşet görüntülerinin bir gün gözlerimizin önünden silineceğine samimiyetle inanıyoruz. Türkiye bundan sonra da hem bölgesinde hem dünyada insanlığın ortak değeri olan barışı savunma konusunda aktif rol oynamaya devam edecektir. 
Mazlum çoğunluk bizimle Dostluk ve barış temelinde şekillenen bu diplomatik çabalarımızın, özellikle bölgemizde yani Irak'ta, Filistin'de barışın yeniden tesisi açısından son derece değerli fırsatlar sunduğu aşik rdır. Kan ve gözyaşı üstüne hesap yapanlar, bu hesaplarından derhal vazgeçmelidirler. Yeryüzünü kaplayan büyük, mazlum ve sessiz çoğunluğun da bizimle birlikte olduğuna inanıyoruz. 

'Duyarsız kalanlar dikkat etsin' 
Yüreğimiz dağlanıyor Bütün o acıklı görüntüler, kan ve gözyaşı yüreğimizi yaralıyor. Her şeyden önce insanın ödemesi gereken bedel bu değildir. Bizler bir baba olarak o savunmasız yavruları gördüğümüz zaman nasıl içimiz yanıyorsa, inanıyorum ki şu anda buna sessiz kalanlar, buna duyarsız kalanlar aynı bedelle yarın karşı karşıya kalabilirler. 
Uygulama kolay değil Uygulamadaki bir kısım eksikliklerimizi şüphesiz ki, aralık ayına kadar tamamlamanın gayreti içinde olacağız. Ama uygulama, yasaları çıkarmak kadar kolay değil. Çünkü, bu bir zihniyet değişimini gerektiriyor. İnsanları alışkanlıklardan bir an önce koparmak kolay değil. Fakat kararlıyız. Bundan da dostlarımızın hiç şüphesinin olmaması gerekir. Avrupalı dostlarımızın, toplumumuzun bütün kesimlerinin AB üyeliği lehinde ortaya koydukları açık ve net iradeye saygı göstereceklerini umuyoruz. 

Kabuklar tavşana 

Fotoğraf ALTAN BURGUCU Ankara 

Çukurca pazarını ziyaret eden Başbakan Erdoğan, 10 tane simit, erik, çilek, muz, karpuz ve yumurta satın aldı. Bir pazarcının "Acı değil. Koku yapmaz, tadına bakın" ısrarı üzerine soğan yiyen Erdoğan, ağzı yanınca, "Bu esnaf böyle, koku yok dedi, bizi duman etti" dedi. Aldığı tavşanı Bakan Ali Coşkun'a veren Erdoğan, "Bunu oğlun Ali Murat'a hediye et" dedi. Coşkun'a karpuz veren Erdoğan, "Karpuzu sen ye, kabuklarını da tavşana yedir" diye espri yaptı. 


</TEXT>
</DOC>
