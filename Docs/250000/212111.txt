<DOC>
<DOCNO> 212111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/yasam/ayas.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Röntgen kız' tuzağa düşmedi 
</HEADLINE>
<TEXT>

   'Röntgen kız' olarak bilinen Natasha Demnika, The Sun gazetesinin oyununa gelmedi. Natasha, 'sağlam' gözüken muhabirin tüm kırıklarını bir bir saydı 
      DIŞ HABERLER SERVİSİ 
   
   İnsanların iç organları ve kemiklerindeki sorunları görebildiği için 'röntgen kız' olarak tanınan Rus Natasha Demnika'yı İngiltere'ye getiren The Sun gazetesi, 17 yaşındaki genç kızın olağandışı yeteneğini, kemiklerinde birçok kırık olan muhabirinin üzerinde denedi. 
   Demnika, muhabirin çenesindeki platin plakadan bacak kemiklerindeki kırıklara kadar her ayrıntıyı tarif ederek yeteneğini kanıtladı. 
   
   Sanki filme baktı 
   İnsanların teşhis için sıraya girdiği Demnika, geçen ekimde trafik kazası geçiren muhabir Briony Warden'a birkaç dakika boyunca baktıktan sonra, Warden'in, belkemiği bölgesindeki ve leğen kemiğindeki çatlakları, çenesindeki platini ve sol bacağındaki kırıkları tam olarak, yer belirterek saydı. 
   Seanstan sonra çok etkilendiğini belirten muhabir Warden ise, "Sanki röntgen filmime bakarak konuşuyordu" dedi. 
   Demnika'nın bu yeteneği, 10 yaşındayken annesine, vücudunun içinde 'iki fasulye', 'bir domates', bir de 'elektrik süpürgesi' gördüğünü söylemesiyle ortaya çıkmış. Kızının aslında böbreklerini, kalbini ve bağırsaklarını gördüğünü anlayan anne Tatyana Demnika, kızına ilk başlarda inanılmasa da, artık bir hile olmadığının anlaşıldığını söyledi. 
   
   
   
   
</TEXT>
</DOC>
