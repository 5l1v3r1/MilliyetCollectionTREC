<DOC>
<DOCNO> 246532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonsiy14.html </URL>
<DATE> 2004/06/09/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
TBMM'de "kadınlar için mescid" tartışması sürüyor... 
</HEADLINE>
<TEXT>

     CHP İzmir Milletvekili Canan Arıtman, TBMM Başkanlığı'na başvurarak TBMM Kampüsü içinde ya hiç ibadethane olmamasını ya da tüm inançlar için eşit şekilde ibadethane açılmasını istedi. 
     Arıtman başvurusunda, laik-demokratik rejime sahip Türkiye Cumhuriyeti'nin Meclisi'nin de laik bir Meclis olduğunu ifade etti. ''Yani Meclis tüm inançlara saygılı ve eşit mesafededir'' diyen Arıtman, bu bağlamda da TBMM'nin laik olduğunun mesajını ve görüntüsünü tüm kamuoyuna vermesi gerektiğini kaydetti. 
     Canan Arıtman, TBMM Başkanlığı'na yaptığı bir diğer başvuruda ise yasalara ve tüzüğe uygun olmayan kıyafetler, dini kisveler altındaki birtakım kişilerin Meclis'i ziyaret etmeleriyle ilgili şikayetler olduğunu bildirdi. Arıtman, başvurusunda, ''Zaman zaman burası Türkiye Cumhuriyeti mi yoksa İran'ın meclisi mi dedirtecek görüntüler oluşmaktadır. Ayrıca bazı türbanlı sekreter ve danışmanlar da mevcuttur. TBMM'nin bu çağdışı görüntülerden kurtarılması, yasa ve tüzüklerin uygulanması konusunda gereğinin yapılmasını talep ederim'' dedi. 
     
</TEXT>
</DOC>
