<DOC>
<DOCNO> 246160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/yasam/yas04.html </URL>
<DATE> 2004/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Anne, babam ne zaman gelecek ' 
</HEADLINE>
<TEXT>


Bağdat Caddesi'nde 'yarış' kurbanı olan taksici Özçelik'ten geriye, oğlu Vural'ın annesine sorduğu bu soru ve acı kaldı... 

Şükran Pakkan 

Bağdat Caddesi'nde alkollü halde başka bir araçla yarıştığı öne sürülen Fırtına Ülten'in kullandığı otomobilin altında kalarak öldü şoför Şükrü Özçelik pazar sabahı. İstanbul o saatlerde daha derin bir uykudaydı. 
Bir bilgisayar firmasında taşımacılık yapıyordu Özçelik aslında. Ancak, bu yıl ilkokula başlayan oğlu Vural'ın da masrafları eklenince yetişmiyordu para bir türlü. Üstelik oğluna sünnet düğünü yapmak istiyordu. Geçen kış başında, bir arkadaşının taksisinde sadece pazar günleri çalışmaya başladı. Sabah 06.00'dan gece yarısına kadar direksiyon başında, günlüğü en fazla 35 - 40 milyon liraya direksiyon sallıyor, tutacağı düğün salonu masraflarını hesaplayıp duruyordu. 
Pazar günü de yine, ailesi için taksiyi aldı. İş öncesi taksinin camlarını silerken ölümle buluştu. Geriye, üç kişilik ailesi ve artık hiç gerçekleşemeyecek bir dolu planları kaldı. Hayat boyu çıkamadıkları deniz kenarında bir tatil, otomobil, sünnet düğünü, yenilenmesi gereken halılar... 

Oğluna düşkündü 
Bir yılı vardı emekliliğine, bir süre çalışmama lüksünü tatmak istiyordu. Şimdi, geride ne olacağı, nasıl geçineceği belirsiz ailesi kaldı. Özçelik, 2 yıl önce sanatçı İbrahim Tatlıses'in şoför ekibinde çalışmış, Asena için otomobil kullanmış. Cenaze evini bir anlığına umutlandıran tek olay da, Tatlıses'in avukatından gelen telefon oldu zaten. Avukat, davayı üstlendiğini, sonuna kadar savaşacağını söyledi. 
Özçelik'in 25 yıllık eşi Dilek, teyzesinin kızıydı. Evdeki her plan, çocuklar Ayşe 14 ve Vural 7 üzerinde dönüyordu. Baba Özçelik'in çocuklarına ne kadar bağlı olduğu konuşuluyor evinde "10 dakikada bir arardı, öğle yemeklerini bile okula kendi götürdü..." "Alışverişe bile Bağdat Caddesi'ne giderdi" diyor eşi Dilek Özçelik. Oğluna da çok bağlıydı, nezle olsa, zorla doktora götürürdü. 

O gün erken çıkmıştı 
Özçelik, evlendiğinde marangozdu ama ekonomik nedenler onu abileri gibi şoförlük yapmaya itti. Yıllarca çeşitli şirketlerde çalıştı. Bir yıl bir önce bilgisayar firmasında 450 milyon lira maaşla işe girdi. 
Pazar sabahı beklenmedik bir şekilde ayrıldı Özçelik evden. Sabah 04.00 sularında, gece şoförü kendisini Kayışdağı'na bırakması ricasıyla kapısını çaldı. Oysa daha işi almasına vakti vardı. Özçelik'in ölüm haberi ilk önce taksi durağına geldi. Oradan, küçük kardeş Levent'in evine. 

'Katili ben buldum ' 
Eşi de, akşama kadar kalp krizi diye bilmiş, ölüm nedenini. İsyan ediyor, "Avukat parası bulduk diyelim, hangi yasa bu çocuğa gereken cezayı verecek. Bizim bir ömrümüz bitti" diyor. Kızını Bağdat Caddesi'nde trafik kazasında kaybeden ve Ankara'ya kadar yürüyen Boray Uras'ı örnek alıyorlar. Sonuna kadar savaşacaklar. 
En acısı, ölümün anlamını babasıyla öğrenmeye çalışan Vural'ın hali. Elinde bir gazete kağıdı, "Katili buldum" diye bağırıyor. "Cenazeye gidecek miyiz" diyor, ardından ekliyor "Babam ne zaman gelecek " 

'Turbo' Fırtına en zekiler sınıfından 

M.AKİF ERDEM, GÖKHAN KARAKAŞ 
Taksici Şükrü Özçelik'in ölümüne neden olan Yeditepe Üniversitesi Bilgisayar Mühendisliği öğrencisi Fırtına Ülten tutuklanarak cezaevine gönderildi. Ülten'in eğitim gördüğü Yeditepe Üniversitesi'nin Rektörü Ahmet Serpil, Ülten'in çok önemli bir bölümde eğitim gördüğünü belirterek şunları söyledi "Ülten'in okuduğu sınıfta, ÖSS'de ilk 3000 kişi arasına giren öğrenciler bulunuyor. Türkiye'nin en zeki ve bursla okuyan öğrencileriyle aynı sınıfta okuyor. Yani öğrenciler o sınıfta başarı için birbirleriyle yarış içindeler. Böyle bir sınıfta okuyan çocuğun böyle bir kazaya karışmasını anlamakta güçlük çekiyorum." 

Taksiciler 'cadde'yi kapattı 

MUSTAFA KURTARAN İstanbul 
Kadıköy'de toplanan bir grup taksici, meslektaşları Şükrü Özçelik'in ölümünü protesto etti. Suadiye'de buluştuktan sonra konvoy halinde bir bölümünü trafiğe kapattıkları Bağdat Caddesi'nde ilerleyen taksiciler, Selamiçeşme'de basın açıklaması yaptı. Açıklamada, kazaların taksicilerin değil herkesin sorunu olduğu belirtilerek, Bağdat Caddesi'nde bir daha kazası olmaması için önlem alınması istendi. 

</TEXT>
</DOC>
