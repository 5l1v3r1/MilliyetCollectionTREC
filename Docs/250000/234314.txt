<DOC>
<DOCNO> 234314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/spor/spo07.html </URL>
<DATE> 2004/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Madalyaya doymadık 
</HEADLINE>
<TEXT>

   Kiev'de yapılan Avrupa Halter Şampiyonası'nda dün de podyuma çıkan sporcularımız kürsüden inmedi. Bayanlarda Derya Açıkgöz bir altın, bir bronz kazanırken erkekler üç altın, iki gümüş, bir bronz elde etti 
      
   Sağır sildi süpürdü 
   UKRAYNA'NIN başkenti Kiev'de düzenlenen Avrupa Halter Şampiyonası'nın dördüncü gününde podyuma çıkan üç sporcumuz 4 altın, 2 gümüş, 2 de bronz madalya kazandı. 77 kilodaki temsilcimiz Taner Sağır koparmada 167.5 kiloyla altın madalyaya ulaştı. Sağır, silkmede de mükemmel bir performans gösterdi ve üçüncü hakkında sırtladığı 200 kiloyla ikinci altın madalyasını elde etti. Toplamda 367.5 kiloya ulaşan haltercimiz üçüncü altın madalyayı boynuna taktı. 
   
   Yılmaz tartı farkıyla 
   BU kiloda mücadele eden diğer sporcumuz Mehmet Yılmaz ise koparmada ilk iki hakkında 157 ve 162.5 kiloyu kaldırma başarısını göstermesine karşın son hakkında 167.5 kiloyu kaldıramayınca bronz madalya ile yetindi. Yılmaz, silkmede tüm haklarında başarılı olan Taner Sağır'ın ardından ikinci sırada yer aldı. Genç haltercimiz toplamda da 360 kilo ve yarışma tartısı farkıyla gümüş madalya kazandı. 
   
   Derya silkmede coştu 
   BAYANLAR artı 75 kiloda Derya Açıkgöz de günü iki madalya ile kapadı. Koparmada başarılı olamayan Açıkgöz 117.5 kiloluk derecesiyle madalyaya ulaşamadı. Silkmede toparlanan bayan haltercimiz 157.5 kiloluk kaldırışıyla altın madalya aldı ve birincilik kürsüsüne çıkan diğer bir sporcumuz oldu. Açıkgöz toplamda da 270 kiloyla üçüncülüğü elde etti. Şampiyonada bugün erkekler 85 kiloda Erdal Sunar ve İzzet İnce madalya mücadelesi verecek. 
   
   
   
</TEXT>
</DOC>
