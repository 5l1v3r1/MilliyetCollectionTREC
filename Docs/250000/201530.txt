<DOC>
<DOCNO> 201530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/yazar/guclu.html </URL>
<DATE> 2003/12/12/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
YÖK'te taşlar yerli yerine oturuyor 
</HEADLINE>
<TEXT>

   
   YÖK'ün yeni patronu Erdoğan Teziç, tahmin edilenlerin aksine tüm birikimini ve zamanını YÖK ve üniversiteler için harcayacak. Bu konuda kesin kararlı. 
   YÖK'ü İstanbul'dan mı yönetecek iddialarına gülüp geçiyor. Mastır ve doktora öğrencilerine yönelik bir - iki dersim kaldı. Yarım kalsın istemem. Onun ötesinde tek işim YÖK olacak diyor. 
   Zaten valizini toplamış. Ankara'ya yerleşmiş. Lojman hazırlanıncaya kadar da otelde kalacakmış. 
   Üniversitelerarası Kurul'da bugün ele alınacak YÖK yasa taslağı konusunda da umutlu. Hükümetle kavga yerine diyalogdan yana. Hükümetin, yasal değişikliğe gitmeden önce, kendi başkanlığındaki YÖK'ün çalışmalarını izlemesini öneriyor. Belki de yasal değişikliğe hiç gerek kalmayacak görüşünde. 
   Her şeyi ben bilirim, her şeye ben karar veririm gibi bir yanlışın içinde değil. Tam aksine kurul üyelerinden, rektörlerden, sivil toplum örgütlerinden, siyasetçilerden yani hemen herkesten katkı ve destek istiyor. 
   Sadece YÖK'te değil, üniversitelerde de hukukun üstünlüğünü ve bilimsel liyakatın öne çıkartılması gerektiğine inanıyor. Sınav sisteminden, istihdamın da dikkate alınarak üniversitelerin yeniden yapılanmasına kadar çağın gereklerine uygun yeni arayışlar içerisinde. 
   YÖK başkanlığına atanmasının Galatasaray camiasında yarattığı heyecanın ve bunun kendisine bir kat daha fazla yükümlülük getirdiğinin de farkında. 
   YÖK, 20 yıllık tarihinde hasret kaldığı saygınlığı, Teziç döneminde yakalayabilir. Tüm işaretler bu yönde. 
   Bu arada diğer YÖK üyeleri ve rektörlerle de bundan sonraki gelişmelerin nasıl olacağı konusunda sık sık istişarelerde bulunuyoruz. Hemen herkes çok olumlu bir beklenti içerisinde. Hükümet kanadı da olaya farklı bakmıyor. Onlardan da takvim dayatmasından vazgeçip, gelişmelere göre karar verecekleri sinyalleri geliyor. 
   Aslında müthiş bir atmosfer yakalandı. Gerginliğin yerini, tarihi bir dayanışmanın alması işten bile değil. Yükseköğretim yasası, Cumhuriyet tarihinde ilk kez üniversitelerin kendileri tarafından hazırlanıyor. Yine yıllardır ilk kez, YÖK Başkanlığı koltuğunda Çankaya'nın, hükümetin, üniversitelerin itiraz etmediği bir isim var. YÖK'ün, hükümetin ve rektörlerin şahinleri, eğer yeni çıban başları yaratmaz ise farklı bir başlangıç olabilir. 
   Bekleyip göreceğiz. 
   AKP'de neler oluyor 
   İktidar partisi AKP, bazı konularda çuvaldızını önce kendine batırmaya başladı. Özellikle eğitim konusunda yaratılan gerginlikler bazı bakan ve milletvekillerini rahatsız etmişe benziyor. En son yaşanan Kuran kursları krizi ile ilgili olarak şimdi sırası mıydı değerlendirmesi yapıyorlar. YÖK yasası ve üniversiteye giriş konusunda da YÖK ve Üniversitelerarası Kurul ile inatlaşma yerine yasalar, akademik öncelikler ve ülke menfaatleri çerçevesinde hareket edilmesi gerektiğine inanıyorlar. 
   Başbakan Erdoğan'ın eğitimin GAP'ı dediği 40 bin okula hızlı internet erişimi projesi gibi çağdaş atılımlar yerine, üç gün sonra vazgeçilen yasa tasarıları ve benzer yönetmeliklerin gündeme getirilmesinin zaman kaybının ötesinde AKP'ye zarar verdiği görüşündeler. 
   Özetin özeti Ankara'da enteresan rüzgarlar esiyor. YÖK, TÜBİTAK, MEB ve üniversitelerde, fırtınaların yerini meltemin almasını isteyenler çoğunlukta. Hükümet, dayatmacılıktan vazgeçiyor gibi, akademik çevreler de uzlaşmadan yana. Hemen herkesin bu noktaya gelmesi ne güzel. 
   
      
   
   
</TEXT>
</DOC>
