<DOC>
<DOCNO> 219526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sonspo08.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte maç, işte rövanş BEŞİKTAŞ-VALENCIA 
</HEADLINE>
<TEXT>

     Beşiktaş, UEFA Kupası 3. tur rövanş maçında İspanya'nın Valencia takımını İnönü Stadı'nda ağırlıyor. Saat 20.30'da başlayacak ve İtalyan hakem Domenico Messina'nın yöneteceği süper rövanşı Kanal D canlı yayınlıyor. 
     Daha önce 1996 97 sezonunda UEFA Kupası 4. turunda Valencia ile eşleşen ve elenen Beşiktaş, bu akşam hem İspanya'da oynanan ilk maçın, hem de 97'deki yenilginin de rövanşını almaya çalışacak. 
     Siyah-beyazlılarda sakatlığı geçen ama kondüsyon problemi olan Federico Giunti'nin durumu netlik kazanmadı. 
     Beşiktaş, Valencia'ya karşısında 1-0 galip gelmesi durumunda tur atlıyor iki farklı bütün galibiyetler de, Kartal'ı ilk 16 takım arasına sokacak. 
     
     MUHTEMEL 11'LER 

     Beşiktaş ve Valencia'nın şu muhtemel 11'lerle maça çıkması bekleniyor 
     
     Beşiktaş 

     Cordoba, Zago, Ronaldo, Ahmet Yıldırım, Kaan Dobra, Tayfur, Pancu, Tümer Ümit , İbrahim, Sergen ve Ilie. 
     
     Valencia 

     Palop, Garrido, Ayala, Navarro, Carboni, Rufete, Baraja, Sissoko, Canobbio, Aimar ve Xisco. 
     
     VALENCIA 5 EKSİKLE GELDİ 

     La Liga'da, son maçta Espanyol'a 2-1 yenilerek lider Real Madrid'in dokuz puan uzağına düşen Valencia'da teknik direktör Rafael Benitez, kendi liginde oynayacakları Deportivo maçını düşünerek İstanbul'a Vicente, Albelda, Oliviera, Mista ve Torres gibi isimlerden yoksun geldi. 
     Bu arada Beşiktaş'ın maçını yönetecek Domenico Messina, geçen sezon UEFA'da Siyah-Beyazlı ekibin Slavia Prag'ı 4-2 yenerek çeyrek finale yükseldiği rövanş maçında da düdük çalmıştı. 
     
     KARTAL'IN BİLEĞİ İNÖNÜ'DE BÜKÜLMÜYOR 

     Beşiktaş, Avrupa kupalarında 1993-94 sezonunda Hollanda'nın AFC Ajax Amsterdam takımına BJK İnönü Stadı'nda 4-0 yenilen siyah-beyazlılar, o tarihten bu yana yaptığı 26 Avrupa kupası maçının yalnızca 4'ünü yitirdi. 
     Siyah-beyazlılar, İstanbul'da yaptığı son 26 maçta 15 galibiyet, 7 beraberlik alırken, yalnızca Almanya'nın FC Bayern Münih, İtalya'nın AC Milan ve 2 kez İtalya'nın SS Lazio takımlarına yenildi. 
     
     AVRUPA'DA 96. RANDEVU 

     Karakartal, İspanya'nın Valencia takımıyla bu akşam yapacağı UEFA Kupası 3. tur rövanş maçıyla, Avrupa kupalarındaki 96. maçını yapmış olacak. 
     Bugüne dek Avrupa'da yaptığı 95 maçta Beşiktaş, 27 galibiyet, 47 yenilgi, 21 de beraberlik aldı. 
     Avrupa'da bugüne dek rakip fileleri 102 kez havalandıran ''Kara Kartallar'', kalesinde ise 148 gol gördü. 
     
     UEFA KUPASI'NDA BEŞİKTAŞ 

     UEFA Kupası'na 7. kez katılan Beşiktaş, bugüne dek 4 kez ilk turda elenirken, 1996-97 sezonunda 3. tura, geçen sezon ise çeyrek finale dek çıktı. 
     1996-97 sezonunda da UEFA Kupası'na katılan Beşiktaş, ön eleme turunda Belarus'un Dinamo Minsk, 1. turda Belçika'nın RWD Molenbeek, 2. turda da Polonya'nın Legia Varşova takımlarını eledikten sonra, 3. turda ise yarınki rakibi İspanya'nın Valencia CF takımına elenmekten kurtulamadı. 
     ''Kara Kartallar'' çeyrek finale çıktıkları geçen sezon ise 1. turda Bosna-Hersek'in FK Sarajevo, 2. turda İspanya'nın CD Alaves, 3. turda Ukrayna'nın Dinamo Kiev, 4. turda da Çek Cumhuriyeti'nin SK Slavia Prag takımlarını elerken, çeyrek finalde İtalya'nın SS Lazio Roma takımına 2 maçta da yenilerek elendi. 
     
     27 MAÇTA 9 GALİBİYET 

     Beşiktaş, 7. kez katıldığı UEFA Kupası'nda, bugüne dek yaptığı 27 maçın 9'unu kazandı. 
     Bu karşılaşmaların 11'inde sahadan yenilgiyle ayrılan siyah-beyazlılar, 7 beraberlik alırken, 36 gol atıp, kalesinde de 35 gol gördü. 
     
     EN GOLCÜSÜ OKTAY DERELİOĞLU 

     Beşiktaş'ın Avrupa kupalarındaki en golcü futbolcusu, Oktay Derelioğlu. 
     Siyah-beyazlı formayı giydiği dönemlerde, Avrupa'da takımına toplam 14 gol kazandıran Oktay'ı, 8 golle Pancu, 7 golle Mehmet Özdilek, 6'şar golle de Feyyaz Uçar ve Metin Tekin izliyor. 
     Bu arada siyah-beyazlıların geçen sezon başında transfer ettiği Daniel Gabriel Pancu da attığı 8 golle, Beşiktaş'ın Avrupa kupalarındaki en golcü yabancı futbolcusu unvanını elinde bulunduruyor. 
     
</TEXT>
</DOC>
