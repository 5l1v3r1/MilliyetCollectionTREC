<DOC>
<DOCNO> 248769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonspo17.html </URL>
<DATE> 2004/06/17/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Del Bosque'nin isteği oldu. Okan Buruk Beşiktaş'ta... 
</HEADLINE>
<TEXT>

     Transferde her gün birkaç futbolcuyu renklerine bağlayan Beşiktaş, bugün bir transfer bombası daha patlattı ve geçen sezonlarda İtalya'nın Inter takımında forma giyen Okan Buruk ile 3 yıllık sözleşme imzaladı. 
     Akaretler'deki kulüp binasında gerçekleştirilen ve Futbol Şube Sorumlusu Kıvanç Oktay'ın da hazır bulunduğu törende Okan, kendisini 2 artı 1 olmak üzere 3 yıllığına siyah-beyazlı renklere bağlayan sözleşmeye imza attı. 
     İmza töreninde konuşan Futbol Şube Sorumlusu Kıvanç Oktay, Okan'ın Teknik Direktör Del Bosque'nin istediği ilk futbolculardan biri olduğunu söyledi. 
     Oktay, Okan için fazla bir şey söylemeye gerek olmadığını vurgulayarak, şöyle konuştu 
     ''Okan'ı bütün Avrupa biliyor. Kendisi Türk futboluna büyük hizmetler yapmış biri. 1 ay önce kendisiyle Milano'da görüşürken, yönetime henüz gelmemiştik. Şimdi yönetimdeyiz ve Okan'ı transfer ettik. Inter'den bonservisini de aldık. Okan'a, Beşiktaş'ı istemesinden dolayı teşekkür ediyorum. Beşiktaş'a faydalı olacağını düşünüyoruz, hayırlı olsun. Kendisine 'Beşiktaş'a hoş geldin' diyorum.'' 
     
     ''BENİM İÇİN YENİ BİR BAŞLANGIÇ OLACAK'' 

     Beşiktaş'ın yeni transferi Okan Buruk ise kendisinin güvene ihtiyacı olduğunu, bunu da siyah-beyazlı kulübün verdiğini ifade etti. 
     Okan, Beşiktaş'a gelmekten dolayı mutlu olduğunu dile getirerek, ''Milano'daki görüşmede geleceğim yönünde Beşiktaş'a söz vermiştim. Benim için yeni bir başlangıç olacak. Avrupa'dan sonra Türkiye'de böyle bir camiaya gelmekten mutluluk duyuyorum. 3 yıllık sözleşmeye imza attım. Şu aşamada tek amacım gelecek sezon iyi bir futbol oynamak. Kısmet olursa futbolu burada bırakmayı istiyorum'' diye konuştu. 
     Siyah-beyazlı takımın yeni transferi Okan, bir basın mensubunun, ''Beşiktaş'ı tercih etmendeki neden neydi Galatasaray da seni istiyordu'' sorusunu şöyle yanıtladı 
     ''İhtiyacım olan güvendi, bunu Beşiktaş verdi. Kıvanç Oktay ile Milona'da tanıştım. Başkan Yıldırım Demirören'i zaten tanıyordum. Açık konuşmak gerekirse Galatasaray ile de bir görüşmem oldu. Zaten Türkiye'den Avrupa'ya giden bir futbolcu ilk olarak ülkesindeki kulübüyle görüşür. Nihat buraya gelmek isteseydi herhalde Beşiktaş ile ilk olarak görüşürdü. Beşiktaşlı yöneticilerin bana karşı olan tavırları ve güvenleri bu kulübe gelmemde etken oldu.'' Okan, Teknik Direktör Del Bosque konusundaki soruları ise ''Kendisi büyük bir çalıştırıcı. Del Bosque ile çalışmak büyük bir zevk. Kendisini Avrupa'da kanıtlamış bir teknik adam. Onun yönetiminde büyük başarılara imza atacağımıza inanıyorum. Geçmişte Real Madrid'in başındayken Galatasaray forması ile Del Bosque'ye karşı 2-3 maç oynamıştık. Bu maçlardan beni tanıyordur'' diye yanıt verdi. 
     Okan, gelecek sezon için büyük bir yük altında olduklarını, kaliteli oyunculardan kurulu bir ekip oluştuğunu ve takım olarak iyi oynayarak başarıya ulaşacaklarını ifade etti. 
     
     ''CAMİALAR KARŞI KARŞIYA GETİRİLMEMELİ'' 

     Beşiktaş Kulübü Futbol Şube Sorumlusu Kıvanç Oktay, Fenerbahçe Kulübü yöneticisi Nihat Özdemir'in siyah-beyazlı takımın futbolcuların fiyatını yükselttiği yönündeki açıklamaları konusunda şunları söyledi 
     ''Her kulübün bir bütçesi var. Bizim de bütçemiz var ve bunu biz idare ediyoruz. Nasıl başka kulüplerin bütçesine karışmıyorsak, başkaları da aynısını yapmalı. Biz transfer ettiğimiz futbolcuları istedik ve aldık. Aldığımız futbolcuları uygun fiyata transfer ettik. Taraftarlarımıza iyi futbol seyrettirecek bir takım yaratmak istiyoruz. Böyle açıklamalarla camialar karşı karşıya getirilmemeli.'' Oktay, Okan'ın Beşiktaş'ı seçmesi konusundaki soruyu ise ''Profesyonel futbolcu olarak Okan gereğini yaptı ve Beşiktaş'a geldik. Okan'ın Galatasaray'a karşı güvensizliği yok. Profesyonel biri olarak bizimle sözleşme imzaladı'' diye yanıtladı. 

     
</TEXT>
</DOC>
