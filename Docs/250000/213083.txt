<DOC>
<DOCNO> 213083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/soneko11.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar düştü, fındık üreticilerinin yüzü güldü 
</HEADLINE>
<TEXT>

     Giresun Ziraat Odası Başkanı Özer Akbaşlı, dolardaki düşüşün fındık fiyatlarına da yansıdığını belirterek, ''Kurla birlikte fındık fiyatının 2 milyon 650 bin liraya kadar gerilemesi üreticileri mağdur etti'' dedi. 
     Akbaşlı, Türkiye'nin fındık ihracat bağlantılarını yıllardır dolar kuru üzerinden yaptığını ifade etti. 
     Dolarda 2003 yılında yaşanan ve 2004 yılında da devam eden düşüşün, iç piyasadaki fındık fiyatlarına da yansımaya başladığını dile getiren Akbaşlı, ''Doların kuru 1 milyon 400 bin lira dolayında olduğu dönemde, serbest piyasada fındık fiyatları 3 milyon liraya yaklaşmıştı. Ancak, dolar 1 milyon 340 bin liraya kadar düştü. Kurla birlikte fındık fiyatının 2 milyon 650 bin liraya kadar gerilemesi üreticileri mağdur etti'' diye konuştu. 
     Fındık üreticisinin geçmiş yıllarda düşük taban fiyattan dolayı mağdur olduğunu, şimdi ise doların düşmesiyle mağdur olmaya başladığını savunan Akbaşlı, şöyle devam etti 
     ''Halbuki, FİSKOBİRLİK 2003 ürünü fındığa brüt de olsa 2 milyon 500 bin lira gibi iyi bir taban fiyat vermişti. 2003 ürünü fındık rekoltesi de az gerçekleşmişti. Verilen taban fiyat ve rekolte azlığı serbest piyasada fiyatların yükselmesine neden oluyordu. 2004 yılında fındık fiyatının 3 milyon liranın üzerine çıkacağını tahmin ediyorduk, ancak dolardaki düşüş bizleri yanıltı.'' Akbaşlı, 2003 ürünü fındığın kilo başına maliyetinin 2 milyon 740 bin lira tespit edildiğini kaydederek, ''Ürününü maliyetin altında fiyattan satan üretici mağdur olmaktadır. Üreticinin elinde 2003 ürünü 100 bin tona yakın ürün bulunmaktadır. Tememnimiz döviz fiyatlarında aşırı düşüş gerçekleşmemesidir'' dedi. 
     Giresun'da serbest piyasada tombul fındık 2 milyon 650 bin lira, sivri ve kara fındık 2 milyon 450 bin lira, FİSKOBİRLİK'te ise 50 randıman kuru tombul fındık brüt 2 milyon 500 bin lira, sivri ve kara fındık ise brüt 2 milyon 300 bin liradan işlem görüyor. 
     
</TEXT>
</DOC>
