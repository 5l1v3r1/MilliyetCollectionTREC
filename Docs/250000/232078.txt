<DOC>
<DOCNO> 232078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sonspo24.html </URL>
<DATE> 2004/04/16/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
İşte Avrupa'nın en zengin kulüp sahipleri ve servetleri 
</HEADLINE>
<TEXT>

     Mehmet Özdemir Bildiriyor 

Dünyaca ünlü Forbes dergisi, son sayısında Avrupa'nın en zengin kulüp sahiplerini ve kişisel servetlerini açıkladı. 
     Listenin ilk sırasında 10 milyar Euro'luk servetiyle 56 yaşındaki Real Madrid Kulübü'nün sahibi ve başkanı Florentino Perez yer alıyor. Telekomünikasyon ve inşaat şirketi bulunan Perez, Real Madrid'in 300 milyon Euro'luk borcunu da kapattı. 
     İngiltere'nin FC Chelsea Kulübü'nün sahibi Rus işadamı Roman Abramoviç, listenin 2. sırasında bulunuyor. Petrol ve gaz şirketi bulunan 37 yaşındaki Rus işadamının serveti 5.9 milyar Euro. FC Chelsea'yi 83 milyon Euro'ya satın alan Abramoviç, takımın 126 milyon Euro'luk borcunu kapattı ve kulüp için 165 milyon Euro para harcadı. 
     3. sırada yer alan İtalya'nın AC Milan Kulübü'nün sahibi Silvio Berlusconi ise 67 yaşında. Medya imparatoru olan İtalya Başbakanı Berlusconi, 4.6 milyar Euro'luk servete sahip. 1986 yılından itibaren 15 milyon Euro harcama yapmış. 
     Fransa'nın Rennes takımının sahibi Fransua Pinault ise listenin 4. sırasında yer aldı. 2.18 milyar Euro'luk servete sahip Pinault, elektronik mağazalar zinciri sahibi ve Gucci'nin yüzde 60 hissesini elinde bulunduruyor. 1998 yılından itibaren kulübe 75 milyon Euro yatırım yaptı. 
     İngiltere'nin Liverpool Kulübü'nün sahibi David Moores, listenin 5. sırasında bulunuyor. 57 yaşındaki Moores'in, 1.85 milyar Euro serveti bulunuyor. 
     6. sırada Olympique Marsilya Kulübü'nün sahibi Robert Louis Dreyfus yer alıyor. 1.61 milyar Euro serveti bulunan 57 yaşındaki Louis Dreyfus, telekomünikasyon işiyle uğraşıyor ve Adidas'ın sahibi. 1996'dan bu yana 170 milyon Euro harcamada bulundu. 
     İtalya'nın Inter Milan Kulübü'nün sahibi Massimo Moratti ise 7. sırada bulunuyor. 58 yaşındaki Moratti'nin 900 milyon Euro serveti var. Petrol işiyle uğraşan Moratti, 1995 yılında takımı 35 milyon Euro'ya satın aldı. Bu sezon başkanlığı bırakan işadamı, kulübe 600 milyon Euro yatırım yaptı. 
     Tottenham Hotspur Kulübü'nün sahibi Alan Sugar, listenin 8. sırasında. 900 milyon Euro'luk serveti bulunan 55 yaşındaki Sugar, bilgisayar şirketi sahibi. Kulübü 1991 yılında 45 milyon Euro'ya satın alan Sugar, 2001 yılında hisselerinin yüzde 26.9'unu 1 milyar Euro'ya sattı. 
     9. sırada Fulham Kulübü'nün sahibi Muhammed El Fayed yer alıyor. Harrod's mağaza zincirinin sahibi olan 74 yaşındaki El Fayed'in, 720 milyon Euro serveti bulunuyor. El Fayed, kulübü 1997 yılında 48 milyon Euro'ya satın almış ve bugüne kadar 150 milyon Euro yatırım yaptı. 2003 yılında 50 milyon Euro zarara giren El Fayed, kulübü satmak için müşteri arıyor. 
     Arsenal Kulübü Başkanı Dani Fiszman, listenin 10. sırasında bulunuyor. 58 yaşındaki pırlanta tüccarı Fizsman, 1992 yılında 11 milyon Euro'ya kulübün yüzde 33 hissesinin sahibi oldu. 
     
</TEXT>
</DOC>
