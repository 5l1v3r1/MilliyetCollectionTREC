<DOC>
<DOCNO> 225229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonspo13.html </URL>
<DATE> 2004/03/24/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Çaykur Rizespor'da Vural'a güvenoyu... 
</HEADLINE>
<TEXT>

     Çaykur Rizespor, Gençlerbirliği ile hafta sonu sahasında yapacağı maçın hazırlıklarını sürdürüyor. 
     Genel Sekreteri Mustafa Tüylüoğlu, Teknik Direktör Yılmaz Vural ile anlaşmalarının ardından ligde iyi sonuçlar aldıklarını ve ligden düşme çizgisinden bir nebze de olsa uzaklaştıklarını belirterek, ''Vural döneminde alınan sonuçlar ve oynadığımız futbol bize güven veriyor. Gençlerbirliği maçından da iyi bir sonuçla ayrılacağımızı umuyoruz'' dedi. Tüylüoğlu, camianın da son haftalarda alınan sonuçlar sonrasında bir sevinç içerisinde olduğunu ifade ederek, şöyle konuştu 
     ''Aynı futbolumuzu 8 maçta da gösterip, ligi iyi bir yerde bitirmek istiyoruz. İlk olarak önümüzdeki Gençlerbirliği maçını düşünüyoruz. Gençlerbirliği, Türkiye liginin en istikrarlı takımı, en iyi futbol oynayan ekibi. Ne kadar yorgun gelirse gelsinler, çok zorlu bir maç oynayacağız. Tüm hesaplarımız 3 puan üzerinedir.'' Karşılaşmada taraftar desteğine ihtiyaçlarının bulunduğunu da kaydeden Tüylüoğlu, ''Tüm taraftarlarımızı yanımızda görmek istiyoruz. 90 dakika boyunca takımını desteklesinler. Onlara bir galibiyet daha hediye etmek istiyoruz'' diye konuştu. 
     
</TEXT>
</DOC>
