<DOC>
<DOCNO> 203867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/yazar/akyol.html </URL>
<DATE> 2003/12/23/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Denktaş yanlış yapıyor 
</HEADLINE>
<TEXT>

   
   
   RAUF Denktaş'ın şu anda birinci görevi nedir KKTC partileri arasında bir ortak zemin oluşturarak hükümet kurulmasını sağlamak... Aynı zamanda Ankara ile uyumlu bir politika geliştirmek... 
   Sayın Denktaş ne yapıyor 
   Gazeteciler soruyor Türkiye Annan planı zemininde görüşmelere devam edilmesi için karar alırsa, siz masaya oturur musunuz 
   Denktaş peşinen Ankara'ya meydan okuyor 
   - Annan planı görüşmeye açık plan değildir. Annan planını görüşmek için masaya oturmak demek, bu planı bütün çirkinlikleriyle, yanlışlarıyla, Kıbrıs Türklerine yaptığı haksızlıklarla referanduma sunmak demektir... 
   Denktaş'ın bu sözleri KKTC'de hükümet kurulmasını zorlaştıracağı gibi, Ankara ile çatışmak 'dava'ya da fayda getirmez 
   
   DİPLOMASİ, asırların tecrübesiyle oluşmuş özel bir dil gerektirir. Çeşitli ihtimaller gözetilir, pazarlık marjını açık tutar, esnektir. Denktaş ise bütün kapıları kapatıyor, böylece hem Türkiye'nin hem KKTC'nin pazarlık gücünü zaafa uğratıyor. 
   Annan planının hazırlık aşamasında Kofi Annan, mesela toprak konusunda tarafların görüşünü sorduğunda Klerides görüş bildirmiş, ama Denktaş "öteki hususlar belli olmadan toprak konusunda görüş bildirmem" demişti. 
   Ve Annan ekibi, toprak konusunda Rum tezlerini 'öğrenmiş' olarak plan hazırladı. 
   "Kestirip atma" tavrı hele de çağımızda olumlu etki yaratmıyor, bunu en iyi Denktaş'ın görmüş olması lazım. Gelinen nokta ortada 
   Aynı üslup KKTC partileri arasında bir "ortak zemin" yaratmaya, hükümet kurmaya, Ankara ile ortak politika oluşturmaya da müsait değil. 
   Neye yarıyor o zaman bu üslup 
   Rum yönetiminin de reddedeceği bir planı KKTC'nin reddettiği, kusurun KKTC'de olduğu görüntüsünü yaratıyor ve bu görüntü KKTC'nin ve Türkiye'nin aleyhine oluyor 
   
   ANKARA bu hafta içinde Kıbrıs konusunda bir karar verecek. Dışişleri'nin hazırladığı "müzakere planı" tamamlandı. Bu plan "ayrı bir plan" değil, Annan planında yapılması gerekli değişikliklere ilişkin bir müzakere planı... 
   Cumhurbaşkanı, Başbakan, Genelkurmay Başkanı ve Dışişleri Bakanı toplanacak, Dışişleri'nin tamamladığı hazırlığı görüşecek... 
   Denktaş Kıbrıs meselesini düşünürken sadece Kıbrıs ve kendi mazisindeki mücadele açısından bakıyor. Halbuki Ankara Kıbrıs'a bakarken pek çok hayati faktörü dikkate almak zorunda... 
   Kıbrıs'ta çözümsüzlüğün sorumlusu olarak görülecek bir politikanın Türkiye'ye neler kaybettireceğini Denktaş, Ankara kadar göremez, hissedemez Artan nüfusumuza iş sağlayacak yabancı sermayenin gelmemesi halinde etnik ve sosyal sorunların başımıza ne belalar getireceğini, Ankara, Denktaş'tan iyi hisseder, bu sorunlarda eli taşın altında olan Denktaş değil Ankara'dır 
   Denktaş daha "diplomatça" ve "Türkiye ile uyumlu" hareket etmelidir. Hiç olmazsa Türkiye'nin kararını beklemesi, gelip Ankara'ya danışması gerekmiyor mu böyle kestirip atmadan önce 
   Denktaş, şununla bununla çatıştığı gibi Türkiye ile de çatışabileceğini düşünmemelidir... 
   
      
   
   
</TEXT>
</DOC>
