<DOC>
<DOCNO> 231383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonspo27.html </URL>
<DATE> 2004/04/14/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Cavcav Yanal'a dava açmamız gelişecek antrenörlerin önünü tıkar 
</HEADLINE>
<TEXT>

     Gençlerbirliği Kulübü Başkanı İlhan Cavcav, Milli Takımlar Teknik Direktörlüğü'ne getirilen Gençlerbirliği Teknik Direktörü Ersun Yanal'ın Türk futbolunda parlak bir teknik adam olarak yetiştiğini belirterek, böyle bir çalıştırıcı hakkında tazminat davası açmaları veya bu yönde bir talepte bulunmalarının gelişecek olan antrenörlerin önünü tıkıyacağını söyledi. 
     İlhan Cavcav, Ankara Giyim Sanayicileri Derneği'nin AGSD Ahmet Taner Kışlalı Spor Salonu'nun bahçesine kuruduğu eğitim konteynerini ziyaret etti. Cavcav, burada gazetecilerin Milli Takımlar Teknik Direktörlüğü'ne getirilen Gençlerbirliği Teknik Direktörü Ersun Yanal'a ilişkin sorularını yanıtladı. 
     Bir gazetecinin, ''Ersun Yanal ile ilgili federasyondan tazminat talebiniz oldu mu'' biçimindeki sorusuna Cavcav, ''Daha evvelden böyle birşey konuşmuştuk. Ama bunu bu akşam yapacağımız yönetim kurulu toplantısında değerlendireceğiz. Tabii ki milli takım olması nedeniyle de kararımızı, bu talebimizi bir defa daha gözden geçireceğiz'' yanıtını verdi. 
     Gazetecilerin, ''Ersun Hoca'nın mukaveleyi bozması halinde ne kadar tazminat ödeyeceğine ilişkin sözleşmede ne yazıyor'' diye sormaları üzerine de Cavcav, sözleşmede böyle birşeyin yer almadığını söyledi. Cavcav, gerek bir futbolcu gerekse bir teknik adamla sözleşme yaparken Futbol Federasyonu'na verilen sözleşmelerde harhangi bir biçimde tazminat konusunun yer almadığını bildirdi. 
     Tazminat olarak 150 bin dolardan söz edildiğinin hatırlatılması üzerine de Cavcav, şunları kaydetti 
     ''Böyle birşey telaffuz edildi. Ancak bu rakamlar doğru değil. Önemli olan burada bizim Ersun Yanal gibi hakikaten bugün Türk futbolunda antrenör olarak yetişmiş çok değerli bir hoca hakkında tazminat davası açmamız ve yahut da öyle bir tazminat talebinde bulunmamız, gelişecek olan antrenör arkadaşlarımızın önünü tıkar. Vermek istemiyoruz. Ama buna rağmen bu olayı milli takımımız olması nedeniyle bu akşam yapacağımız yönetim kurulumuzda bir defa daha gözden geçirip değerlendireceğiz.'' Bir gazetecinin, ''Size de transfer teklifleri var mı'' diye sorması üzerine de Cavcav, ''Bana da var. Bazen özellikle büyük kulüplerimizden illa şu kulübe, bu kulübe başkan ol diye talepler geliyor ama biz artık Gençlerbirliği'nden olmuşuz. Bundan sonra bir yere gidecek halimiz yok'' dedi. 
     Gazetecilerin, ''Bu kulüpler büyük kulüplerden biri olabilir mi '' sorusuna ise Cavcav, ''Olabilir tabi. Ben ardık muayyen bir yaşa geldim. Bu yaştan sonra artık benim için Gençlerbirliği'nden başka bir kulüp olamaz'' karşılığını verdi. 
     
</TEXT>
</DOC>
