<DOC>
<DOCNO> 242449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sontur12.html </URL>
<DATE> 2004/05/24/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Silifke'de bir caretta caretta daha ölü bulundu 
</HEADLINE>
<TEXT>

     Mersin'in Silifke İlçesi'ne bağlı Taşucu beldesi sahilinde, caretta caretta türü bir kaplumbağa daha ölü bulundu. 
     AA muhabirinin aldığı bilgiye göre, beldenin Kum Mahallesi sahilinde, nesli tükenme tehlikesiyle karşı karşıya olan ve koruma altına alınan caretta caretta, tatilciler tarafından bulundu. 
     Silifke İlçe Tarım Müdürlüğü Su Ürünleri Uzmanı Sündüz Eserler, ölü kaplumbağanın yaklaşık 20 kilogram ağırlığında, 60 santimetre boyunda ve 30-35 yaşlarında olduğunu bildirdi. Eserler, kaplumbağanın trolcülerin ağına takılarak boğulduğunu tahmin ettiklerini söyledi. 
     Eserler, 25 yaşında ergenleşen ve 150 yaşına kadar yaşayabilen caretta carettaların, mayıs, haziran ve temmuz aylarında ilçeye yumurtlamak için geldiklerini belirterek, şunları söyledi 
     ''Ağustos ve eylül aylarında çıkan kaplumbağa yavruları, kumdan denize ulaşırlar. Eğer yavrular insanlar tarafından denize bırakılırsa bir daha sahile çıkamazlar. Çünkü yumurtadan ilk çıktığında denize sahilden giderken kuma alışıyor ve gittiği yerin haritasını çıkarıyor. Ergenlik çağına geldiğinde de yumurtlamak için sahile ulaşıyorlar.'' Caretta carettaların neslinin tükenme tehlikesiyle karşı karşıya olduğunu ve koruma altına alındıklarını anımsatan Eserler, ''1 Mayıs-31 Eylül tarihleri arasında denizlerimizde 12 mile kadar avlanmak yasak. Ölü bulunan kaplumbağa, büyük olasılıkla kaçak avlanan trolcülerin ağına takılıp boğulmuş. 
     Ayrıca, caretta caretta ölümlerinin önlenmesi için sahillerimizi temiz tutmalıyız. Özellikle denize naylon poşet atmamalıyız. Çünkü bu kaplumbağalar, poşetleri deniz anası sanarak yiyor ve nefessiz kalıyor.'' Taşucu sahilinde, son 2 ayda, 3 caretta caretta kaplumbağa ölü bulunmuştu. 
     
</TEXT>
</DOC>
