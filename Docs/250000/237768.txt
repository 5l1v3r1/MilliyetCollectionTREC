<DOC>
<DOCNO> 237768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun51.html </URL>
<DATE> 2004/05/06/ </DATE>
<TIME> 18.57 </TIME>
<AUTHOR>  </AUTHOR>
<HEADLINE>
AF örgütü "Kosova'da seks ticaretini BM ve NATO askerleri körüklüyor" 
</HEADLINE>
<TEXT>

     Uluslararası Af Örgütü, uluslararası barış gücü askerlerinin ve polisinin Kosova'daki seks ticaretini körüklediğini bildirdi. 
     Örgütün raporunda, Kosova'daki BM misyonu ile NATO öncülüğündeki KFOR'a bağlı barış gücü askerlerinin, tacirlerce zorla çalıştırılan kadınları korumada başarısız kaldığı belirtilerek, hayat kadınlarıyla ilişkiye girenlerin 5'te 1'inin yabancılar olduğu kaydedildi. 
     Raporda, ''Bu kadınları ve kızları korumak durumunda olanlarla onların içinde bulundukları durumu kullanan ve sömürenlerin aynı kişiler olması dehşet verici'' denildi. 
     Kadınların ve kızların tacirlerce satıldıklarını, tehdit edildiklerini, dövüldüklerini, tecavüze uğradıklarını belirten Af Örgütü, bu kadınların müşterileri arasında uluslararası asker ve polislerin bulunduğunu, içinde bulundukları durumdan kurtulmaya çalışan kadınların korktuklarını, yetkililerinse kendilerine yardım etmede başarısız olduklarını bildirdi. 
     Örgüt, 1999'da yabancı askerlerin gelmesinden sonra seks ticaretinde ''daha önce görülmemiş bir artış olduğunu'' vurguladı. 
     Raporda, kadın tacirleri tarafından iş vaadiyle kandırılan kadınların, Romanya, Bulgaristan ve Ukrayna gibi ülkelerden getirilerek çalıştırıldıkları bildirildi. 
     Kosova, etnik Arnavutlar üzerindeki Sırp baskısına son vermek için 1999'da yapılan NATO bombardımanından beri BM yönetimi altında bulunuyor. 
     
</TEXT>
</DOC>
