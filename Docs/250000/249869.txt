<DOC>
<DOCNO> 249869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/yasam/yas02.html </URL>
<DATE> 2004/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
THY uçağında 'cep' heyecan yarattı 
</HEADLINE>
<TEXT>


İstanbul-Londra seferi yapan THY uçağında iddiaya göre dün bir yolcunun cep telefonunu açması, uçağın elektronik sistemlerinin devreden çıkmasına yol açtı. Uçak güçlükle iniş yaptı 

NEVSAL ELEVLİ Londra 

Türk Hava Yolları'nın THY dün İstanbul - Londra seferi yapan ve içinde 118 kişi bulunan Edirne adlı uçağı arıza sonucu İngiltere'de acil iniş yaptı. Arızaya bir yolcunun uyarılara rağmen cep telefonunu kullanmasının neden olduğu öne sürüldü. 
İstanbul Atatürk Havalimanı'ndan dün saat 13.40'ta kalkan THY'nin TK 1991 sefer sayılı Boeing 737 uçağı Londra'nın Heathrow Havaalanı üzerindeyken elektronik sistemleri devreden çıktı. Pilotun kuleyle yaptığı ve acil iniş için izin istediği görüşmeler sürerken, yerde de THY bölümünde büyük bir panik başladı. Bir yolcunun cep telefonunu açması sonucu meydana geldiği iddia edilen teknik arıza, uzun bir süre giderilemedi. Bu arada kule ve kokpit arasındaki görüşmeler sürdü. Pilotun uçaktaki arızanın önemli olduğunu söyleyince acil iniş için pist hazırlanılmasına çalışıldı. Önlemler sürerken, uçağın iniş takımları manuel olarak devreye sokuldu. Ve uçak saat 16.05'te, iddiaya göre radar sistemleri olmadan inişini güçlükle gerçekleştirebildi. Uçak, arızanın giderilmesinden sonra Londra'dan aldığı yolcularla İstanbul'a döndü. 
Olayı doğrulayan bir THY yetkilisi, uçakta 2 bilgisayarın arızalandığını bu nedenle pilotun kuleden öncelik istediğini söyledi. Radarlarda bir sorun olmadığını savunan aynı yetkili, arızaya cep telefonunun neden olmuş olabileceğini bildirdi. 



</TEXT>
</DOC>
