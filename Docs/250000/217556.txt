<DOC>
<DOCNO> 217556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/dunya/dun01.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Füze sorusu kızdırdı 
</HEADLINE>
<TEXT>

   KKTC Cumhurbaşkanı Denktaş, Papadopulos'a, "Neden füzelerinizin menzilini artırıyorsunuz " diye sorunca, Rum lider sinirlendi ve salondan el sıkışmadan ayrıldı 
      SEFA KARAHASAN Lefkoşa YORGO KIRBAKİ Atina 

   
   Kıbrıs'ta 1 Mayıs'a kadar çözümü hedefleyen müzakere süreci çerçevesinde üçüncü görüşme, dün sabah Lefkoşa'daki ara bölgede yapıldı. Görüşmeden sonra basın toplantısı düzenleyen KKTC Cumhurbaşkanı Rauf Denktaş, Rum tarafına, füzelerinin menzilini artırmak için 30 milyon Kıbrıs Lirası yaklaşık 90 trilyon TL harcadıklarının doğru olup olmadığını sorduklarını, Rum Yönetimi lideri Tasos Papadopulos'un, "Sizde 25 - 30 bin Türk askeri varken, bunu nasıl sorarsınız Ben bu konuları burada konuşmam" diye tepki gösterdiğini, görüşme salonundan, kendileriyle el sıkışmadan herkesten önce ayrıldığını anlattı. 
   
   Modernizasyon planı 
   Rum Yönetimi, Mistral tipi uçaksavar füzelerinin menzilini 5'ten 6.4 kilometreye genişletmek için harekete geçmiş, Simerini gazetesi, Aspide tipi uçaksavar füzelerinin menzillerinin de 13'ten 16 kilometreye genişletileceğini yazmıştı. Annan Planı, uçaksavar füzelerinde 7 kilometre menzile izin veriyor. 
   Denktaş, görüşme sırasında, Rum lider Papadopulos'un, Rum basınında çıkan ve Kıbrıslı Türkleri, anlaşma olmasa bile Avrupa Parlamentosu AP seçimlerine katılmaya çağıran davetinin, müzakere süreciyle bağdaşmadığını da söylediklerini belirtti ve "Rumların davetine icabet etmek, KKTC vatandaşlığını reddetmektir" dedi. 
   Denktaş, Rumların iki kesimliliği korumak için daimi derogasyon talebine itiraz ederek, "Kıbrıs artık Avrupa Birliği'ne AB alınmıştır, ancak geçici derogasyon olabilir" dediğini anlattı. Denktaş, "AB normlarına uyulacak olursa bütün Rumlar eski yerlerine gelir" dedi. 
   Görüşmelere bugün devam edilecek. 
   
   
   
</TEXT>
</DOC>
