<DOC>
<DOCNO> 216919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sondun12.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de mahkemelere geniş terör yetkisi 
</HEADLINE>
<TEXT>

     İngiltere'de yayımlanan The Observer gazetesi, hükümetin terörle mücadele konusunda polis ve mahkemelere daha geniş yetki tanımaya hazırlandığını öne sürdü. 
     İçişleri Bakanı David Blunkett'in büyük tartışmalar yaratması beklenen yeni yetkilerle ilgili hazırlıklara başladığını, öncelikle iç istihbarat servisi MI5'ın eleman sayısının artırılmasının düşünüldüğünü yazan gazete, eleman alımı sırasında önceliğin dilbilimcilere, çevirmenlere ve dinleme elemanlarına verileceğini savundu. 
     Gazete ayrıca, bugüne kadar mahkemelerde delil olarak kabul edilmeyen dinleme sonucu elde edilmiş bantların delil kabul edilmesi için de hazırlık yapıldığını öne sürdü. 
     Blunkett'in, İngiltere'nin büyük bir terör saldırısına hedef olması ihtimalinin hala çok yüksek olduğunu kabul ettiğini ve yapılması planlanan değişiklikleri bununla gerekçelendirdiğini belirten Observer, ''mahkemelere, henüz oluşmamış bir suç için de ceza verme yetkisi tanınacak, yani zanlının herhangi bir bombalama eylemi hazırlığı içinde olduğunun kanıtlanması da onun hüküm giymesine yetecek'' iddiasında bulundu. 
     
</TEXT>
</DOC>
