<DOC>
<DOCNO> 244827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonyas02.html </URL>
<DATE> 2004/06/02/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
Sigara yasağı, İrlanda'da bar müşterilerini azalttı... 
</HEADLINE>
<TEXT>

     İrlanda'da eğlence mekanı işletenler, ülkede iki aydır uygulanan sigara yasağı yüzünden müşteri kaybettiklerinden şikayet ediyor. 
     Başkent Dublin'deki 700 kadar içkili mekanı temsil eden Lisanslı Şarap Tüccarları Birliği'nin yöneticisi Donall O'Keeffe, sigara içilen yerlerdeki işlerin 29 Mart'ta getirilen yasaktan sonra yüzde 12-15 oranında azaldığını söyledi. 
     Sigara yasağının lokantalara yemek yemeğe gelenleri engellemediğini belirten İrlanda Lokantalar Birliği sözcüsü Aiden McManus ise, ''işlerin geçen yılla aynı olduğunu'' ifade etti. 
     Kapalı iş mekanlarında sigara içmeyi yasaklayan ilk ülke olan İrlanda'da yasağı ihlal edenler en fazla 3600 Amerikan doları para cezası ödemek zorunda kalıyor. 
     Sigara içme yasağı, Kalifornia eyaleti ile New Work kenti başta olmak üzere ABD'nin bazı bölgelerinde de uygulanıyor. 
     
     NORVEÇ'TE DE YASAK BAŞLADI 
     Norveç'te kapalı mekanlarda sigara içme yasağı bugün uygulanmaya başladı. 
     Eğlence mekanlarında sigara içemedikleri için dışarı çıkmak, hatta evlerine dönmek zorunda kalan bazı Norveçlilerin hoşnutsuzlukla karşıladığı yasak, bazılarını sevindirdi. 
     Norveç Sağlık Bakanı Dagfinn Hoeybraaten, kapalı mekanlarda hizmet veren işçilerin bugünden itibaren işyerinde ''pasif içici'' olmak zorunda kalmayacaklarını söyleyerek, ''Artık sigara içilmeyen bar ve lokantalara, astım ve alerjisi olan binlerce kişi de gelebilecek'' diye konuştu. 
     Başkent Oslo'da bir bar işleten ve sigara içmeyen 29 yaşındaki Nasır Aziz de, ''Çok iyi oldu, burası çok duman oluyordu. Bu ilk gün. İyi olacağını düşünüyorum, ancak ilk iki ay içindeki satışlardan endişe duyuyorum'' dedi. 
     
</TEXT>
</DOC>
