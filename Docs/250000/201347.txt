<DOC>
<DOCNO> 201347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sondun29.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de internet kullanıcılarının 4'te 1'i erotik site müptelası 
</HEADLINE>
<TEXT>

     ABD'de internet kullanıcılarının yüzde 25'inin, düzenli olarak erotik içerikli internet sitelerini ziyaret ettiği bildirildi. 
     Nielsen Net Ratings adlı kamuoyu araştırma kuruluşunun verilerine göre, her ay, ülkedeki internet kullanıcılarının dörtte birine karşılık gelen yaklaşık 34 milyon kişi, erotik sitelere giriyor. 
     Kuruluşun uzmanlarından Sean Kaldor, ortalama internet kullanıcısının 121 erotik sayfaya baktığını ve her ay erotik içerikli sitelere 1 saat 7 dakika zaman harcadığını belirterek, bu ilginin internetteki erotik sitelerin sayısının artmasına yol açtığını kaydetti. 
     Kaldor, ''online porno sanayisinin giderek gelişen bir pazar olduğunu ve gelecekte daha da büyüyeceğini'' belirtti. 
     İnternet filtre şirketi olan N2H2'nin araştırmasına göre de, son 6 yılda hızlı şekilde sayıları artan erotik içerikli internet siteleri 1.3 milyonu buldu, erotik sayfaların sayısı ise 260 milyonu aştı. 
     N2H2 şirketinin analiz uzmanlarından David Burt, durumun endişe verici olduğunu belirterek, özellikle ebeveynlerin çok dikkatli olmaları gerektiğini, çünkü çocukların kazara da olsa bu sitelere ulaşmalarının çok kolay olduğunu ifade etti. 
     Burt, işyerlerindeki çalışanların da kolaylıkla bu sitelere ulaşabileceklerini hatırlattı. 
     Amerikan Kongresi'ne teknolojik alanda danışmanlık hizmeti veren Ulusal Araştırma Kurulu da, internetteki erotik sitelerin yıllık pazar paylarının bir milyar doları aştığını bildirdi. 
     Kurulun raporuna göre, ''internetteki online porno sanayisinin pazar payı 5 yıl içinde 5 ila 7 milyar dolara ulaşacak''. 
     Uzmanlar, pornografinin alkol ya da kumar gibi alışkanlık yaptığını belirterek, tüm dünyada internet pornografisinin önümüzdeki yıllarda daha da yayılacağına dikkat çekiyorlar. 
     
</TEXT>
</DOC>
