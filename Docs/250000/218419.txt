<DOC>
<DOCNO> 218419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/guncel/gun02.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Meslek liseliler dertli... 
</HEADLINE>
<TEXT>

   12 ilde yapılan bir araştırmaya göre, imam hatiplilerin de dahil olduğu meslek lisesi öğrencileri, fırsat verilirse başka okula geçmek istiyor 
      ÖNDER YILMAZ Ankara 
   
   AKART Kamuoyu Araştırma Merkezi'nin 12 ilde 67 meslek lisesinin son sınıf öğrencileri ve öğretmenleri üzerinde yaptığı ankete 4325 kişi katıldı. Ankette meslek lisesi öğrencilerinin yüzde 48'inin okullarından memnun olmadığı, yeni bir olanak tanınması halinde başka okullarda okuyabilecekleri görüşünde oldukları belirlendi. 
   Milli Eğitim Bakanlığı'na da iletilen ankete göre imam hatip, erkek - kız teknik, ticaret - turizm meslek öğrencilerinin yüzde 20'si okullarını tam yetersiz, yüzde 53.9'u da kısmen yeterli buluyor. Öğrencilerin yüzde 56.8'i üniversiteye hazırlamada okullarını tam yetersiz bulurken, yeterli görenlerin oranı yüzde 6.9'da kaldı. Araştırmanın en çarpıcı tespitlerinden birini de sosyalleşme ve yabancı dil öğrenmeye yönelik sorulara verilen yanıtlar oluşturdu. 
   
   'Sosyalleşemiyoruz' 
   Din eğitimi alan öğrencilerin ağırlıklı olduğu anketten çıkan sonuca göre, gençlerin yüzde 57.5'si okullarının sosyalleşme ve yabancı dil öğrenmeye katkıda bulunmadığını düşünüyor. 
   Ankete göre öğretmenler de durumlarından memnun değil. Yüzde 52.8'i öğrenci kalitesinin düşük olduğunu savunuyor. Öğretmenler en büyük sorunlarını yüzde 29.9'la araç gereç ve malzeme yetersizliği, yüzde 7.4'le sınıfların kalabalık olması olarak tanımlıyorlar. 
   
   
   
</TEXT>
</DOC>
