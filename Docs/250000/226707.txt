<DOC>
<DOCNO> 226707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/guncel/gun01.html </URL>
<DATE> 2004/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Banker Bilo' gibi Almancı dolandırdı 
</HEADLINE>
<TEXT>

   Almanya'da çalışmak isteyen 3 kişinin pasaportuna sahte vize vurdu. Hayali saunada masör olmaları için Antalya'da kampa aldı. Gerçek, havaalanında anlaşıldı 
      TOLGA ŞARDAN Ankara 
   
   'Uyanık Urfalı' rolündeki Şener Şen'in Almanya'ya götüreceği hemşerilerini dolandırmasının anlatıldığı "Banker Bilo" filmi gerçek oldu. Çalışmak için Almanya'ya gitmek isteyen hemşerilerini, pasaportlarına hayali saunanın damgasıyla sahte vize yaparak dolandıran Yozgatlı Erdoğan Kılıç 33 yakayı ele verdi. 
   
   Arkadaşını dolandırdı 
   İşsiz olduğu için geçen yıl ocak ayında memleketine giden Kılıç'ın, sohbet ettiği arkadaşlarından İdris Şahinsoy, Almanya'da çalışmak istediğini söyledi. Bunun üzerine "Ahmet Taş, Hamburg Sauna - Turkische Bas -Bakırköy VD 002243282 - Masseur Vize" yazılı damga yaptıran Kılıç, 6 - 7 kişiyi Almanya'ya gönderebileceğini söyledi. Kılıç, masrafları için arkadaşından 950 euro kaparo aldı. Saunada işçi olarak çalışmak isteyen birkaç kişi de hesabına 1000 - 1500 euro yatırdı. Kılıç, masaj yapmayı öğrenmeleri için Antalya'ya götürdüğü Şahinsoy, Faris Bozkurt ve Ahmet Tanrıdağ'ı bir hafta sonra memleketlerine gönderdi. Pasaportlarına da güya vize aldı. Kılıç, ilk kafileyi Ankara Esenboğa Havalimanı'na götürerek ortadan kayboldu. Uçuş işlemleri için terminale girmek isteyen vatandaşlar, pasaportlarındaki damganın vize olmadığını öğrenince soluğu poliste aldı. Polisin peşine düştüğü Kılıç, Hacıbayram Camii yakınlarında para alışverişi yaparken suçüstü yakalandı. Kılıç tutuklandı. 
   
   
   
</TEXT>
</DOC>
