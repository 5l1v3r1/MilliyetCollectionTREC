<DOC>
<DOCNO> 248332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/yasam/yas14.html </URL>
<DATE> 2004/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dost sanıklarına müebbet istendi 
</HEADLINE>
<TEXT>


ESRA ALUS İstanbul 

Yasadışı İBDA-C örgütü adına kamuoyunda "Dost Tarikatı lideri" olarak tanınan emekli Binbaşı İhsan Güven ve eşi Sibel Güven'i evlerinde öldürdükleri öne sürülen 7 sanık hakkında dava açıldı. 2'si İmam Hatip öğrencisi olduğu belirlenen sanıklardan 5'inin müebbet ağır hapis cezasına çarptırılmaları istendi. 

Eşi bağırdığı için vuruldu 
Sanıklardan Abdülselam Tutal'ın, eylem için diğer sanıkları ikna ettiği, olaydan birkaç gün önce de Tuzla'daki evin çevresinde keşif yaptıkları anlatılan iddianamede, sanıklardan Burhanettin Yalçın'ın, cesetleri 3 Mayıs 2004'de bulunan İhsan Güven'i öldürdüğü, bağırdığı için eşine de ateş ettiği belirtildi. 
İddianamede, sanıkların yine örgüt adına ses getirmek amacıyla bir gazeteciye yönelik eylem yapmayı düşündükleri kaydedildi. İddianamede, tutuklu sanıklar Tutal, Çileli, Yalçın, Selim Aydın ve Emin Koçhan'ın, ölünceye kadar uygulanmak üzere müebbet ağır hapis cezasına çarptırılması istendi. Tutuksuz sanıklardan Ali Ekşi ile Serkan Aydoğmuş için de 7.5'ar yıla kadar hapis cezası talep edildi. 




</TEXT>
</DOC>
