<DOC>
<DOCNO> 214588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sontur43.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yahya Demirel'e beraat... 
</HEADLINE>
<TEXT>

     TMSF'ye devredilen Egebank'ın eski sahibi Yahya Murat Demirel'in de aralarında bulunduğu 6 sanık, ''dolandırıcılık'' suçundan yargılandıkları davada beraat etti. Davanın 1 sanığı ise 7.5 yıl ağır hapis ve 6 trilyon lira ağır para cezasına çarptırıldı. 
     İstanbul 4. Ağır Ceza Mahkemesi'ndeki duruşmaya, tutuksuz yargılanan Yahya Murat Demirel, Ümit Öndeş, Kemal Doğan, Ali Süha Paya, Ersin Çamoğlu ve Özgen Tamuman katılmadı. Davanın gıyabi tutuklu sanığı Nevruz Kamil Sağlamyürekli de yakalanamadığı için duruşmada hazır edilemedi. 
     Sanıkları avukatlarının temsil ettiği duruşmada, dosyanın karar aşamasına geldiğini belirten mahkeme heyeti, sanıklardan Nevruz Kamil Sağlamyürekli'yi ''dolandırıcılık'' suçundan 7.5 yıl ağır hapis ve sağladığı haksız kazanç dikkate alınarak 6 trilyon lira ağır para cezasına çarptırdı. 
     Mahkeme heyeti, davanın diğer sanıkları Yahya Murat Demirel, Ümit Öndeş, Kemal Doğan, Ali Süha Paya, Ersin Çamoğlu ve Özgen Tamuman'ın ise ''dolandırıcılık suçunun yasal unsurları oluşmadığı'' gerekçesiyle beraatını kararlaştırdı. 
     
     İDDİANAME 
     İstanbul Cumhuriyet Başsavcılığı'nca hazırlanan iddianamede, müşteki Deniz Olguntürk'ün sahibi bulunduğu Olguntürk Dış Ticaret ve Pazarlama Limited Şirketi'ne, bilgisi olmadan Nevruz Kamil Sağlamyürekli tarafından Egebank'tan 3 milyon dolar kredi çıkarıldığı belirtiliyordu. 
     İddianamede, Nevruz Kamil Sağlamyürekli ve Kemal Doğan'ın sorumluları olduğu Boğaziçi Kağıt Sanayi Ticaret Ltd. Şti'ye de, müştekinin şirketi kefil gösterilerek 3 milyon dolar kredi alındığı kaydediliyordu. 
     Sanıklardan Sağlamyürekli ve Doğan'ın krediyi usulsüz olarak talep ettikleri, kredinin de Egebank Yönetim Kurulu Üyeleri Yahya Murat Demirel, Ümit Öndeş, Özgen Tamuman, Ersin Çamoğlu ve Ali Süha Paya tarafından verildiği anlatılan iddianamede, tüm sanıkların ''dolandırıcılık'' suçundan cezalandırılmaları isteniyordu. 
     
</TEXT>
</DOC>
