<DOC>
<DOCNO> 209389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/spor/spo02.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni rota Viduka 
</HEADLINE>
<TEXT>

   Fenerbahçe'nin hocası Christoph Daum, Leeds United'ın Avustralyalı golcüsünün alınması için talimat verdi, yöneticiler İngiltere seferi için hazırlık yapmaya başladı 
      MEHMET DEMİRCAN 

   
   Ayrılmayı düşünüyor 
   BREZİLYA'DAKİ Alex seferinden boş dönen, Ortega'nın 11 milyon dolarlık borcunu ödemeye yanaşmaması nedeniyle de Arjantinli'ye dönüş vizesi vermeyen Fenerbahçe, kendine yeni bir hedef belirledi. Daum, İngiltere Süper Ligi takımlarından Leeds United'ın formasını giyen Mark Viduka'yı istedi. Yıldız golcünün takımdan ayrılmayı düşündüğü, kulübünün de mali sıkıntıda olduğu için transfere sıcak baktığı öğrenildi. 
   
   Fiyatı 8.5 trilyon 
   TEKNİK Direktör Daum'un, Başkan Aziz Yıldırım ve yönetim ile yaptığı görüşmede bu transfer için ısrarcı olduğu bildirildi. Alman hocanın, "Lig uzun maraton. Beşiktaş ile aradaki puan farkı kapanabilir. Ben, şampiyonluk için geldim. O yüzden kadroyu güçlendirmemiz şart. Viduka, büyük fayda sağlar. Başarı istiyorsak fedakarlık yapmamız gerekecek. Bu transferin 5 milyon Euro'ya biteceğini düşünüyorum" dediği iddia edildi. 
   
   Viduka Kimdir 
   29 yaşındaki Mark Viduka, Avustralya'nın yetiştirdiği en başarılı oyuncuların başında geliyor. 1.87 boyunda, 91 kilo ağırlığındaki golcü futbolcu, 30'dan fazla milli formayı giydi. 1994-95'te Melbourne'de parlayan Viduka, sırasıyla dört sezon Hırvat C.Zagrep'te, iki sezon İskoç Celtic'te, dört yıl da Leeds'te görev yaptı. Viduka bu dört kulüpte toplam 261 lig maçında 140 gol attı. 
   
   Yozgatlı bilmecesi    Yine başa dönüldü 
   FENERBAHÇE yönetiminin çağrısıyla İstanbulspor'un Antalya kampını terkedip, imza atmak için İstanbul'a gelen Mehmet Yozgatlı'nın transferi bir türlü çözülemedi. Tarafların anlaşmasına rağmen İstanbulspor'un içinde bulunduğu kaos nedeniyle sözleşme imzalanamadı. Fenerbahçe'nin, çıkan problemler nedeniyle genç futbolcuya kulübü ile sorununu kendisinin çözmesini istediği öğrenildi. 
   
   Kutlualp şaşırttı 
   YÖNETİCİ Hakan Bilal Kutlualp'in, "Gel konuşalım dedim, gürültü koptu. Kimseyle anlaşma yaptığımız veya sözleşme imzaladığımız yok" şeklindeki açıklaması ise kafaları karıştırdı. Kutlualp, "Bizim Mehmet'i idmana çıkarmamız söz konusu olamaz. Çünkü anlaşmadık. Ancak kulübü izin verirse, deneme amacıyla çıkabilir. Önümüzdeki hafta koşullar oluşursa, Mehmet ile görüşürüz" ifadelerini kullandı. 
   
   Hasret bitiyor    Talep patlaması 
   FEDERASYON ve Digitürk'ün TV yayını konusunda anlaşamaması, taraftarın Rize tekrar maçına olan ilgisini doruk noktaya çıkardı. Yeni transfer Nobre'yi görmek isteyen, bir aydır ayrı kaldıkları takımlarını özleyen Sarı - Lacivertler gişelere ve biletix şubelerine akın etti. Bu durum karaborsacıların da yüzünü güldürdü. Bugün 55 bin kişilik Şükrü Saracoğlu'nun tamamen dolması bekleniyor. Öte yandan Daum dün akşam kampa aldığı oyuncularına ciddi uyarılarda bulundu. Sakat Kemal ile genç Olcan kadroya alınmazken, Aurelio ve Mahmut Hanefi'nin ise iyileştiği bildirildi. 
   
   
</TEXT>
</DOC>
