<DOC>
<DOCNO> 221256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/soneko29.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Heyeti Berlin'de... 
</HEADLINE>
<TEXT>

     Türk Sanayicileri ve İşadamları Derneği TÜSİAD Onursal başkanı Bülent Eczacıbaşı, Türkiye'nin AB üyeliğiyle ilgili, Almanya'da bazı yanlış rakamların ortaya atıldığını söyledi. 
     Eczacıbaşı başkanlığındaki TÜSİAD heyeti bugün başkent Berlin'de Federal İçişleri Bakanı Otto Schily ile görüştü. 
     Eczacıbaşı, görüşmeden sonra yaptığı açıklamada, Schily ile Başbakan Gerhard Schröder'in Türkiye ziyaretinden sonra ortaya çıkan havayı değerlendirdiklerini vurgularken, Almanya'nın, Türkiye'nin AB üyeliğinin desteklenmesi konusunda öncü rolü oynamayı sürdürdüğünü söyledi. 
     Almanya'daki diğer partiler ve Avrupa'daki diğer ülkelerin de Türkiye'nin AB üyeliğini desteklemelerini ümit ettiğini belirten Eczacıbaşı, ''Türkiye'nin AB üyeliği ile ilgili bazı yanlış değerlendirmeler yapılıyor, bazı yanlış rakamlar ortaya atılıyor'' dedi. 
     
     ÜYELİK DURUMUNDA GÖÇ KONUSU 
     Türkiye'nin AB'ye üye olması durumunda, Avrupa'ya göçün yoğunlaşacağı gibi bir intiba olduğuna işaret eden Eczacıbaşı, ''Türkiye'nin AB üyeliği, ekonomiyi güçlendirecek. Türkiye Batı'yla bütünleşmek amacıyla AB üyeliğini istiyor. Türkiye ile AB büyük bir stratejik güç oluşturacak. Bu nedenle Almanya'nın diğer ülkeleri de ikna etme çabalarını sürdürmesini istiyoruz'' diye konuştu. 
     Suçlu değişimi konusunda Almanya ile uzlaşma sağlamadığı gerekçesiyle Türkiye'yi eleştiren Schily'nin, Türkiye'nin AB üyeliği konusundaki görüşünün nasıl olduğu şeklindeki soruya karşılık Eczacıbaşı, ''Schily, bu konunun Türkiye ile çözüme kavuşturulmasını istiyor. Ancak, Türkiye'nin üyeliğinin Avrupa'nın geleceği açısından çok önemli olduğuna inanıyor'' şeklinde cevap verdi. 
     Eczacıbaşı, ''Türkiye ile üyelik müzakerelerine başlanmadığı takdirde ne olabilir '' şeklindeki soruya da, ''AB kuruluşlarıyla olan ilişkilerimizi en sıkı şekilde sürdürmeye devam ederiz'' şeklinde karşılık verdi. 
     Eczacıbaşı'nın yanı sıra TÜSİAD üyesi Şadi Gücüm, Bilgi Üniversitesi öğretim görevlisi Soli Özel ve TÜSİAD Berlin temsilcisi Mehpare Bozyiğit'ten oluşan heyet, daha sonra Sosyal Demokrat Parti SPD Genel Başkanı olacak olan SPD federal meclis grubu Başkanı Franz Müntefering ile öğle yemeğinde biraraya geldi. 
     
</TEXT>
</DOC>
