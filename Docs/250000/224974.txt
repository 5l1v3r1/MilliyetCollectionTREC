<DOC>
<DOCNO> 224974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/ekonomi/eko02.html </URL>
<DATE> 2004/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gözden geçirme ne menem şeymiş, hayret bir şey yani' 
</HEADLINE>
<TEXT>

   Bakan Unakıtan, Türkiye'nin IMF'ye taahhütlerini yerine getirdiğini belirterek Ankaralı işadamlarına da 'Bu işe fazla takmayın' dedi 
      ANKARA Milliyet 
   
   Maliye Bakanı Kemal Unakıtan Ankara Ticaret Odası'nın ATO Meclis toplantısında IMF ile ilişkilere değinirken işadamlarına "Bu işe fazla takmayın" taviyesinde bulundu. 
   Bundan sonra IMF kredisine gerek kalmadığını belirten Unakıtan, şöyle konuştu "Gözden geçirmeler var. Taahhütlerimizi yerine getiriyoruz. Oradan gelecek krediye ihtiyacımız yok. Ama gözden geçirme bitince reyting kuruluşları notumuzu artırıyor. Finans kuruluşlarına gidiyorsun, ne güzel ekonominiz çok başarılı , bir devlet adamına gidiyorum çok başarılısınız, gözden geçirmeyi tamamlamışsınız , ne menem şeymiş bu gözden geçirme, bu kadar kardeşim hayret bir şey yani." 
   
   Fiş Türkiye'yi kurtarır 
   Unakıtan, ATO Başkanı Sinan Aygün'ün vatandaşların alışveriş fişi almasının artırılması için kampanya açma önerisine de "Fişle Türkiye kurtulur, ne IMF'ye gideriz, ne ABD kredisine ihtiyacımız var" dedi. Unakıtan popülist politika uygulamadıklarını belirtirken, "Popülist politika yapılırsa yandı gülüm keten helva" dedi. 
   
   Beşiktaş'ın hali IMF sohbetinde    Brezilya Büyükelçisi geldiğinde arada çıkıp IMF heyetiyle görüştüğünü, gazetecilerin neler görüşüldüğünü sorması üzerine 'Beşiktaş'ın halini görüşüyoruz' dediğini hatırlatan Unakıtan, içeriye girdiğinde de "Rıza bak, 'Beşiktaş'ın halini soruyorlar' dedim. 'Ne olacak Beşiktaş'ın halini konuşuyoruz' dedim" diye konuştu. Unakıtan "Beşiktaş falan gibi şeyleri IMF'ye bırakmış halimiz yok" dedi. 
   
   'Siz, nasıl kuzuymuşsunuz bir bakayım'    Bakan Unakıtan bir işadamının 'Vergimizi kuzu kuzu ödüyoruz' sözü üzerine, "Kuzu kuzu ödüyorsunuz ama o kuzulara bir bakayım ben yine. Nasıl kuzuymuşlar" dedi. Unakıtan, "Ben ödeyen kuzulara tesekkür ediyorum. Ama, bir de sürüden kaçan kuzular var. Böyle yan yan gidiyorlar" diye konuştu. Unakıtan gazetecilerin sorularını yanıtlarken de kira öder gibi konut alımına olanak sağlayacak ipotek bankacılığı mortgage sistemini 2005'e yetiştirmeyi planladıklarını söyledi. Konuşmasında yeşil kart konusuna da değinen Unakıtan, Türkiye'de 12 milyon yeşil kartlı bulunduğunu ancak daha ilk kontrollerde 1 - 2 milyon kişinin haksız yere kart aldığının anlaşıldığını söyledi. Unakıtan, "Bir yeşil kart alınıyor, bütün köy, cinsiyete dahi bakılmaksızın kullanıyor" dedi. 
   
   
</TEXT>
</DOC>
