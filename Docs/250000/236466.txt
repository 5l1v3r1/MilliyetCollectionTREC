<DOC>
<DOCNO> 236466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/soneko14.html </URL>
<DATE> 2004/05/01/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
İhracat, 5.3 milyon dolara yükseldi... 
</HEADLINE>
<TEXT>

     Türkiye'nin Nisan ayı ihracatında sanayi ürünlerinin tutarı 4 milyar 670.6 milyon dolar oldu. 
     Türkiye İhracatçılar Meclisi TİM verilerine göre, geçen ay ihracat yüzde 42.8 artarak 5 milyar 315 milyon 68 milyon dolar olarak gerçekleşti. 
     İhracat tutarı içinde sanayi ürünleri 4 milyar 670 milyon 627 bin dolar oldu. Sanayi ürünleri ihracatında bir önceki yılın aynı dönemine göre yüzde 45.2 büyüme sağlandı. 
     Hazır giyim ve konfeksiyon ürünleri, 1 milyar 44 milyon 59 bin dolar ile ihracatın lokomotifi olmayı sürdürdü, ancak artış oranı yüzde 18.3 seviyesinde kaldı. 
     Taşıt araçları ve yan sanayi ürünleri ihracatı, yüzde 39.5 artışla 893 milyon 45 bin dolara çıktı. Demir ve demir dışı metaller ihracatı yüzde 97.6 artışla 872 milyon 520 bin dolar oldu. 
     Yılın ilk dört ayındaki ihracat da yüzde 36.9 artışla 13 milyar 940 milyon 287 bin dolardan 19 milyar 88 milyon 892 bin dolara çıktı. 
     Nisan ayı sonu itibariyle son 1 yıllık ihracat tutarı ise 53 milyar 28 milyon dolara ulaştı. 
     
     "DÖVİZDEKİ ANİ HAREKETLER ÜLKE EKONOMİSİ İÇİN SAĞLIKLI DEĞİL" 

     Türkiye İhracatçılar Meclisi TİM Başkanı Oğuz Satıcı, dövizdeki ani hareketlerin ülke ekonomisi ve doğal olarak ihracat için sağlıklı gelişmeler olmadığını bildirdi. 
     Satıcı, Nisan ayı ihracat rakamlarını açıkladığı Bilecik'te yaptığı konuşmada, Bilecik'te bulunmalarının nedeninin, en önemli takipçileri olan doğal taş ve mermer sektörüne dikkat çekmek olduğunu belirterek, çok yakın bir gelecekte sadece bu sektörün temsilcilerine değil, madencilik sektöründe faaliyet gösteren tüm firmalara müjdeli haberler vermeyi ümit ettiklerini söyledi. 
     Satıcı, özellikle, TBMM'ye sevk edilen Maden Yasası'nın bu alanda özel sektörü, yabancı sermayeyi ve kamuyu çağın gerektirdiği bir şekilde konumlandıracak ve cesaretlendirecek bir içeriğe sahip gözüktüğünü kaydederek, ''Konunun tüm taraflarının hükümetimizle girdiği olumlu diyalog sonucunda, geçtiğimiz yıllarda yaşanan maden sektörünün kendi kaderine terk edilmesi gibi bir basiretsizliğin ortadan kaldırılacağını bekliyoruz'' dedi. 
     Oğuz Satıcı, döviz kurlarına ilişkin yaptığı değerlendirmede de, uzun zamandır gergin bir bekleyişte olan döviz kurlarının, yerli ve yabancı finans kuruluşlarının dış ticaret ve cari açık rakamlarını görür görmez verdikleri tepki nedeniyle yüzde 8 ile 10 arasında çıkışa geçtiğini belirtti. 
     Satıcı, ''Bazılarının işte ihracatçıların beklediği oldu şeklinde yaptıkları yorumlara rağmen bizler dövizdeki ani hareketlerin ülke ekonomisi ve doğal olarak ihracat için sağlıklı gelişmeler olmadığının altını çizmek istiyoruz'' dedi. 
     
     ''KIBRIS'I SİYASİ POLEMİK KONUSU OLMAKTAN ÇIKARTMALIYIZ'' 

     Konuşmasında Kıbrıs konusuna da değinen Oğuz Satıcı, şu görüşleri dile getirdi 
     ''Kıbrıs adasında, Annan Planı'na ilişkin referandumun KKTC'de evet , Rum kesiminde ise hayır şeklinde sonuçlanmasının ardından önümüzde beliren yol, uzun ve çetin olacaktır. Sonuç, Türkiye'nin AB üyeliği sürecinde bizim açımızdan kuşkusuz stratejik bir derinlik yaratmıştır. Ancak, söz konusu derinlik bize doğal bir avantaj yaratmaktadır demek de pek mümkün değildir. 
     Geldiğimiz noktada, artık Kıbrıs konusunu siyasal polemiklerin konusu olmaktan çıkartmalıyız. evet çisiyle, hayır cısıyla ülkemiz ve KKTC için son derece olumlu sonuçların kapısının açılmasını sağlayacak bir aşamaya hep birlikte ulaştığımızın farkında olmalıyız. Bu noktada yapılacak olan, referandum sonucuyla birlikte artık çarpıklığı ve adaletsizliği apaçık ortaya çıkmış olan KKTC'nin uluslararası camiadan dışlanmışlık durumunun sona erdirilmesi için güçlü bir baskı yaratmaktır.'' 
     
     ''EKONOMİ BİLGİSAYAR EKRANINDAN TAKİP EDİLMEZ'' 

     Türkiye ekonomisini sadece bilgisayar ekranından takip eden teknisyenlerin ve kurumların sözlerine fazlaca itibar edilmemesi gerektiğinin, işsizlik rakamları, dış ticaret ve cari işlemler açığı ile belirginleştiğini savunan Satıcı, finansal piyasalarda hafta başından beri yaşanan gelişmelerin hala kırılganlığın devam ettiğini göstermesi bakımından eğitici olduğunu belirtti. 
     Satıcı, piyasaların ekonomi yönetimine ve özellikle ''cari işlemler açığı tehlike yaratmıyor'' şeklinde konuşanlara bu yılın ilk ciddi uyarısını yaptığını sözlerine ekledi. 
     
     BİLECİK VALİSİ 

     Bu arada, TİM Başkanı Oğuz Satıcı ve Başkan Vekili Süleyman Orakçıoğlu, Bilecik Valisi Ayhan Çevik'i makamında ziyaret etti. 
     Vali Çevik, burada yaptığı konuşmada, Bilecik II. Organize Sanayi Bölgesi'nde firmaların temel atma hazırlıklarının sürdüğünü, kendilerinin de altyapı yatırımlarını gerçekleştireceklerini belirtti. 
     Söğüt Organize Sanayi Bölgesi'nin şu anda atıl durumda olduğunu, bölgede özellikle organik tarıma uygun arazilerin yer aldığına işaret eden Çevik, 3 bin dönümlük bölgede tarım yapılacak yerlerin metrekaresini 2-3 dolara verebileceklerini ve buraların altyapısını da taahhüt ettiklerini söyledi. 
     Toplantıda daha sonra, Bilecikli işadamlarına plaket verildi. 
     
</TEXT>
</DOC>
