<DOC>
<DOCNO> 201290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/spor/yciftci.html </URL>
<DATE> 2003/12/11/ </DATE>
<TIME>  </TIME>
<AUTHOR> Mehmet ÇİFTÇİ  </AUTHOR>
<HEADLINE>
Mondragon faktörü 
</HEADLINE>
<TEXT>

   
   Bazı maçlar var ki, oyuncunun biri çıkar, maçın akışını, kaderini değiştirir. Bu tür karşılaşmaları analiz etmek de zordur. Sıradışı bir olay yaşanmıştır. Galatasaray'ın, Juventus ile oynadığı karşılaşma da bu bağlamda ele alınmalıydı. Mondragon olağanüstü bir gece geçirmiş, maçın akışını alt üst edip, farklı yenilgiyi önlemiş, galibiyet için takımını ateşlemişti. Bu maça bakarak, mükemmel bir Galatasaray seyrettik demek, popülist yaklaşımdan öteye geçemezdi. 
   Real Sociedad aslında söylendiği gibi kötü bir takım değil. Bask ekibinin tam beş golü İspanya'da yaşanan hakem hatalarının kurbanı oldu. Bu da, 8 puan ederdi ki, Sociedad'ın puanı ligde 15 değil, 25 puana ulaşırdı. Bu tablo Sociedad'ı, İspanya liginde ilk beşe sokabilirdi. Kısacası İspanyol ekibi gücünden fazla bir şey kaybetmemişti. 
   Galatasaray, dipdiri, en az onun kadar turu hak etmiş bir Sociedad ile oynadı. Real Sociedad'ın, Avrupa liglerinde Galatasaray kadar tecrübesi yok demek de kendisine eksi bir puan getirmez. Sociedad, Dünya'nın en zor liglerinden biri olarak kabul edilen İspanya'da, yılda en az sekiz Avrupa ligi gediklisi takımla maç oynuyor. Bu bakımdan tecrübe olarak Galatasaray'dan eksiği yoktu. Maça baktığımızda, ilk yarı Galatasaray'ın tek pozisyonu vardı ve o da gol oldu. İkinci yarıda bu durgunluk devam etti. 70 dakika sadece bir pozisyon üretebildiler. Real Sociedad, bu sezon ligdeki seyrine baktığımızda, çok atak geliştiriyor, ancak gol atamıyordu. Bunu da Galatasaray karşısında kırdı. 
   Sonuç kimseyi şaşırtmasın. Mondragon faktörü, Almanya'da Galatasaray'a hayat vermiş, umut aşılamıştı. Görüldü ki, Sarı - Kırmızılı ekip, bildiğimiz gibiydi, yani İstanbulspor karşısında bıraktığımızın ötesine geçemedi. 
   
      
   
</TEXT>
</DOC>
