<DOC>
<DOCNO> 227336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sontur08.html </URL>
<DATE> 2004/03/31/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Köylüler kapanan köy yolunu açtırmıyor .. 
</HEADLINE>
<TEXT>

     Düzce'nin Aydınpınar Köyü'nde heyelan nedeniyle kapanan köy yolu, köylülerin kendi aralarında anlaşamamaları yüzünden açılamıyor. 
     20 haneli Yılankaya Mahallesi'nde, Kemal Yılmaz'a ait 5, Hasan Öney'e ait 3 dönüm fındık bahçesi, heyelan nedeniyle çökerek köy yolunu kapattı. 
     Köylüler, yol açma çalışmaları sırasında temizlenen yoldaki toprağın arazilerine atıldığı gerekçesiyle Köy Hizmetleri tarafından gönderilen iş makinelerinin çalışmasına izin vermedi. 
     Düzce Köy Hizmetleri İl Müdürü Kenan Üstünel, yaptığı açıklamada, daha önce kapanan yolu açmak için köye 3 kez iş makinelerini gönderdiklerini söyledi. 
     Köylülerin kendi aralarında anlaşamadıkları sürece yapabilecekleri hiçbir şey olmadığını ifade eden Üstünel, ''Köyde yangın ya da başka bir acil durum olursa, bu hiçbir zaman bizim suçumuz olmayacak. Biz elimizden geleni yaptık'' dedi. 
     

     
</TEXT>
</DOC>
