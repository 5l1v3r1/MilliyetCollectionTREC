<DOC>
<DOCNO> 229297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/soneko28.html </URL>
<DATE> 2004/04/07/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
TOFAŞ Direktörü Ataseven Pazarın devamlılığı mutluluk getirecek 
</HEADLINE>
<TEXT>

     TOFAŞ Ticari Grup Direktörü Müfit Ataseven, otomotiv sektöründeki gelişmeye ilişkin olarak, ''Geçen yıl alınmış olan tedbirler ve özellikle piyasada istikrarın oluşmasıyla, piyasanın otomobil talebi açısından gelişme gösterdiğini görmekteyiz'' dedi. 
     Ataseven, ''Bursa Motorshow 2004 Fuarı''nda yer alan Fiat standında düzenlediği basın toplantısında, Türkiye'nin içinde bulunduğu koşullarda, otomobil pazarının büyük bir hızla geliştiğinin görüldüğünü söyledi. 
     Geçmişte 460 binlere kadar çıkan pazarın, 90 binlere kadar düştüğünün beraberce yaşandığını ifade eden Ataseven, şöyle konuştu 
     ''Büyük krizleri beraberce gördük. Bu krizlerin ardından tekrar bir iyileşme görürken, geçen yıl alınmış olan tedbirlerle ve özellikle piyasada istikrarın oluşmasıyla, piyasanın otomobil talebi açısından önemli gelişme gösterdiğini görmekteyiz. Şu günkü koşullarda otomobil pazarının 400-450 bin civarında, hafif ticari aracın da 200 binin üzerinde seyredeceği söylenirse, hiç kimseyi şaşırtmayacağımı umuyorum. Ancak, bu rakamların üzerine çıkmak da, hiç kimse için sürpriz değil. Şu andaki gelişmeler, gerçekten çok olumlu. Bunun en önemli nedeni, hem siyasi hem ekonomik istikrar. Çünkü, krizden çıkarken bu istikrarın olmamış olması, herkesin tüketime yönelmek yerine beklemesine neden olmaktaydı. 
     Bunun yanı sıra geçen sene alınmış olan 20 yaşın üzerindeki araçlara verilen destek şunu göstermektedir ki, vergi konusunda otomobillerin üzerinde çok ağır yük hafifletildiği takdirde, pazarın gelişmesi aynı zamanda daha çok kişinin otomobil sahibi olmasına imkan verirken, vergi bakımından bir kayıp ortaya çıkmamaktadır. Bu nedenle, önümüzdeki dönemlerde de istikrarın devamı, aynı zamanda bu çarkların daha hızlı dönmesi ve daha yüksek istihdam sağlanmasına önemli bir faktör olacaktır. 
     Her şeyi tamamen pembe gözlükle görmenin doğru olmadığını düşünüyorum. Çok umutluyuz, güvenle bakıyoruz. Ancak, istikrarın sürekliliği halinde bu pazarın devamlılığı hepimize mutlu yarınlar getirecektir.'' 
     
     ''PANDA'', MAYIS'TA GELİYOR 
     Ataseven bugün ''Yeni Stilo''nun Türkiye tanıtımını Bursa'daki fuarda gerçekleştirdiklerini belirterek, bundan büyük gurur ve mutluluk duyduklarını kaydetti. 
     Bunun yanı sıra, Fiat Grubu'nun elindeki tüm araçların Türkiye'ye gelmesi konusunda büyük bir çalışma içinde olduklarını vurgulayan Ataseven, geçen yıl eylül ayında ''Punto''yu piyasaya sürdüklerini, bununla kalmayıp, Avrupa'da büyük ilgi gören ve 2004'ün otomobili seçilen ''Panda'' yı da, mayıs ayından itibaren müşterileriyle bir araya getireceklerini söyledi. 
     Ataseven, daha sonraki aylarda da, yine büyük başarı kazanan ''Idea'' modelini Türkiye'ye getireceklerine değinerek, bu çerçevede, yaptıkları hamleler ve dinamizmlerinin hiçbir şekilde durmayacağını bildirdi. 
     ''Yerli piyasada ne kadar güçlü olursak, ihracat için de o kadar büyük güç kazanmaktayız'' diyen Ataseven, bunun bilincinde olarak, değişimlere ayak uydurmaktaki büyük kapasitelerini daha da fazla pekiştirerek, yollarına devam ettiklerini belirtti. 
     
     MULTİJETE BÜYÜK İLGİ 
     Ataseven, geçen yılın sonuna doğru ''Multijet 1.3'' dizel motoru piyasaya sürdüklerinde, bu motorun modellerini çok daha zenginleştireceğini söylediklerini anlatarak, şunları kaydetti 
     ''Gerçekten de öyle oldu. Albea'nın üzerine koyduğumuz multijet motoru çok büyük ilgi gördü. Bunun karşılığında, Palio'da çok büyük ilgi görüldü. Multijete o kadar talep oldu ki, bu motoru bulmakta güçlük çektik. Şu anda dahi, maalesef müşterilerimizin multijetli motor isteğini karşılayamıyoruz. Bu nedenle, Doblo üzerinde multijeti piyasaya sürmekte geciktik. Fakat önümüzdeki ay, aynı şekilde Doblo da multijetle biraraya gelecek.'' 
     
     300 BİNİNCİ DOBLO GURURU 
     Hafif ticari araç segmentindeki Doblo ile büyük gurur duyduklarını ifade eden Ataseven, bu modelin, Bursa'daki fabrikada işçilik ve kalite konusunda ne aşamalar kaydedildiğinin en önemli kanıtı olduğunu söyledi. 
     Fabrikada, 300 bininci Doblo'nun banttan inişini kutladıklarını dile getiren Ataseven, ''Diğer önemli bir olay da, Doblo'nun 40 ay gibi kısa bir sürede 300 bininci üretim miktarına erişmiş olması. Baktığımızda, içinde bulunduğumuz aşamalar, bunun otomotiv sanayinde yarattığı ivme, Bursamızın istihdamına ve sanayi dokusunun gelişmesine verdiğimiz destek, bizler için gurur vesilesi'' diye konuştu. 
     
</TEXT>
</DOC>
