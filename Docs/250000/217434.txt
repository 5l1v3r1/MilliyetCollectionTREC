<DOC>
<DOCNO> 217434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/soneko13.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF, parlamenterler ile daha yakın olacak... 
</HEADLINE>
<TEXT>

     Uluslararası Para Fonu IMF , bundan böyle, üye ülkelerdeki parlamenterler ile daha sıkı bir işbirliğine girecek. IMF'nin, yeni politikaları çerçevesinde, IMF İcra Direktörleri Kurulu tarafından oluşturulan bir Çalışma Grubu IMF'nin uluslararası alanda destek alanını güçlendirmek için çalışmalarda bulunuyor. 
     Bu çalışma Grubu, üye ülkelerdeki parlamenterleri, IMF'nin rolü ve çalışmaları konusunda seminerler düzenleyerek bilgilendirme yoluna gidecek. 
     IMF'nin, üye ülkelerde, parlamenterler ile daha sıkı işbirliğine gitmesi ise parlamentoların, bütçelerin hazırlanması ve ekonomik programların uygulanmasında geniş ve güçlü bir yetkiye sahip olmasından kaynaklanıyor. 
     
     IMF'NİN ÖNERİLERİ... 
     Çalışma Grubu'nun, ilk incelemeler sonucunda ortaya çıkardığı tespitler ise şöyle 
     ''IMF'nin, üye ülkelerdeki parlamenterler ile diyalogu güçlendirilmeli. IMF'nin daha iyi anlaşılmalı için çalışılması gerekir. Yerel yetkililer veya parlamenter örgütlerle yapılacak işbirliği, IMF'nin etkinliğini artırabilir. 
     -Ulusal ve uluslararası iletişim ağları da kullanılarak, ülke bazında çalışmalar yoğunlaştırılmalı. 
     -IMF personeli, ilgili ülkelerin yetkilileriyle işbirliği yaparak, o ülkeyi yakından tanıyıcı daha çok bilgi edinmeli. 
     Bu çerçevede, IMF'nin ilgili ülke masa şefleri ve daimi temsilcileri, parlamenterler ile görüşmeye teşvik edilmeli. Görüşmelerde, ilgili ülkenin hassasiyetleri de göz önünde bulundurulmalı. 
     Misyon şefleri, programın yürütüldüğü ve incelemeye gittikleri ülkede, parlamenterleri ziyaret ederek, ekonomik programın, yapısal reformların yasal süreci konusunda, müzakereye girmekten sakınarak ekonomi yetkilileri, bürokratlar için destek istemeliler. 
     IMF personeli, parlamenterler ile parlamento uzmanlarının IMF konusunda bilgilendirilmesine yönelik seminer fırsatları aramalılardır.'' 
     
</TEXT>
</DOC>
