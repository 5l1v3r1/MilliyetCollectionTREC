<DOC>
<DOCNO> 246068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sontur32.html </URL>
<DATE> 2004/06/07/ </DATE>
<TIME> 20.48 </TIME>
<AUTHOR>  </AUTHOR>
<HEADLINE>
Savaş malzemesi taşıyan geminin personeli serbest bırakıldı 
</HEADLINE>
<TEXT>

     Ambarlı Gümrüğü'nde ''yedek parça'' bulunduğu beyan edilen 2 konteynerde radyo kontrollü füze ve savaş malzemesi ele geçirilmesine ilişkin gözaltına alınan 5 kişi, sevk edildikleri İstanbul DGM'de serbest bırakıldı. 
     Konteynerleri gümrük sahasına indirdiği belirtilen Portekiz bandıralı ''Breze 47'' adlı geminin Gümrük Muhafaza ekiplerince gözaltına alınan sahibi ve Ukrayna uyruklu 2. kaptanının da aralarında bulunduğu 5 kişi, DGM Cumhuriyet Başsavcılığı'na getirildi. 
     Cumhuriyet Savcısı İsa Dalgıç tarafından sorgulanan Eleftheriou Danteleiman, Myphayla Kychang, Erol Gündoğdu, Muhammet Sım Nagib ve Ali Abdeljalil Ali Zaher, soruşturma kapsamındaki bazı evrakların savcılığa gelmesi amacıyla nezarete alındı. 
     Yaklaşık 3 saat süreyle burada bekletilen zanlılar, evrakların gelmesinin ardından savcılıkça serbest bırakıldı. 
     
</TEXT>
</DOC>
