<DOC>
<DOCNO> 211214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sondun20.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Mayınları bulan bitki geliştirildi 
</HEADLINE>
<TEXT>

     Danimarkalı araştırmacılar, mayınların bulunmasında kullanılmak üzere bir bitki geliştirdi. 
     Başkent Kopenhag'da faaliyet gösteren küçük bir biyoteknoloji şirketi Aresa'nın araştırmacıları, dün yaptıkları açıklamada, toprak altındaki patlayıcıyla temasa geçtiğinde yeşilden kırmızıya dönen bitki geliştirdiklerini açıkladı. 
     Genetik olarak değişikliğe uğratılmış bu bitki üzerinde 3 yıldır çalıştıklarını belirten araştırmacılar, buluşlarının mayına basarak sakat kalanların sayısının azaltılmasına katkıda bulunmasını umduklarını söyledi. 
     Aresa müdürü Simon Oostergaard, ''Umarım bu bitki özellikle tarım bölgelerinde mayınların aranmasında kullanılabilir. İlk aşamada bitkiyi küçük alanlı bölgelerde denemeliyiz. Bu başarılı olursa mayın arama çalışmalarında kullanılabilir'' dedi ve deneme çalışmalarının Bosna, Sri Lanka ve Afrika ülkelerinde başlayacağını duyurdu. 
     Bilimsel adı Arabidopsis Thaliana adlı bitkinin genetik değişikliğe uğratılmasıyla elde edilen bitkinin, mayınlı bölgelerdeki yol kenarlarına tohumları havadan atılarak ekilebileceği belirtiliyor. 
     Dünyada, yaklaşık 75 ülkede toprak altında 100 milyon civarında mayın bulunduğu sanılıyor. 
     
</TEXT>
</DOC>
