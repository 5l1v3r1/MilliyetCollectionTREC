<DOC>
<DOCNO> 211773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sontur04.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP seçime 20 trilyon lira ayırdı... 
</HEADLINE>
<TEXT>

     Yerel seçimlerde harcanacak para ve bunun ekonomiye etkilerine ilişkin tartışmalar sürerken, AKP kampanya bütçesini 20 trilyon lira olarak belirledi. 
     AKP yönetimi, partinin 2004 yılı mali bilançosuyla birlikte yerel seçimlerdeki harcamalarına ilişkin bütçesini de belirledi. 3 Kasım seçimlerindeki bütçesi 9 trilyon olarak gerçekleşen AKP, yalnızca Genel Merkez'in kampanya harcamaları için 20 trilyonluk bir bütçe ayırdı. Başbakan Tayyip Erdoğan'ın yaklaşık 50 ili kapsayacak gezileri, mitingleri, merkezi tanıtım etkinlikleri için ilk aşamada 10 trilyon lira ayrıldı. Genel Merkez, kampanya içinde ortaya çıkacak gelişmelerin gerektireceği harcamalara göre bütçenin 20 trilyon liraya kadar yükseltilmesini öngördü. 
     AKP Genel Merkezi'nin 20 trilyonluk bütçesi, teşkilatların ve adayların harcamalarının dışında tutuldu. 
     Belediye başkan aday adaylığı için başvuran 7 bin 764 adaydan alınan paraların tamamı teşkilatlara bırakıldı. 
     Ancak Genel Merkez, bu paraların tamamının seçim kampanyasında harcanması talimatını verdi. Teşkilatların ve adayların kampanyalarındaki giderleri de da dikkate alındığında AKP'nin seçim harcamalarının 50 trilyon lirayı bulması bekleniyor. 
     
</TEXT>
</DOC>
