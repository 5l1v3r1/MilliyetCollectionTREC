<DOC>
<DOCNO> 234453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sonspo20.html </URL>
<DATE> 2004/04/24/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Çaykur Rizespor 0 - Akçaabat Sebatspor 1 maç bitti 
</HEADLINE>
<TEXT>

     Ligde bugün oynanan ve küme düşmeyi etkileyen maçlarda, Akçaabat Sebatspor deplasmanda Rizespor'u yendi, Bursaspor sahasında Elazığ'a gol yağdırdı ve İstanbulspor kendi evinde Gaziantep'e 1-0 ile boyun eğdi. 
     Rizespor Teknik direktörü Yılmaz Vural, takımının komşu Akçaabat Sebatspor'a yenildiği maçın ilk yarısı bitmeden, oyun 1-0 devam ederken soyunma odasına indi ve maçtan sonra istifa ettiğini açıkladı. 
     Bu sonuçlardan sonra küme düşmeye aday üç takımın puanı şöyle oldu. 
     İstanbulspor 34 puan, Akçaabat Sebatspor 31 puan, Bursaspor 31 puan. 
     
     BURSASPOR BAŞKANI İSTİFADA SORU İŞARETLERİ VAR 

     Bursaspor Kulübü Başkanı Fikret Üstenci, Akçaabat Sebatspor karşısında alınan 1-0'lık yenilginin ardından Çaykur Rizespor Teknik Direktörü Yılmaz Vural'ın istifa etmesiyle ilgili olarak, ''Başarılı bir teknik direktörün, alınan bir yenilginin ardından istifa etmesi, soru işaretleri yaratıyor'' dedi. 
     Üstenci, AA muhabirine yaptığı açıklamada, olayın henüz sıcak olduğunu söyleyerek yorum yapmanın sıkıntı doğurabileceğini, ancak bu maçın kasetini izledikten sonra durumu daha net anlayabileceklerini kaydetti. 
     Çaykur Rizespor'un, Yılmaz Vural yönetiminde başarılı olduğunu, Fenerbahçe'yi yendiğini hatırlatan Üstenci, ''Haftanın gündemi bu olacak gibi. Ancak önce olayı iyice anlamamız gerek'' dedi. 
     
     RİZE SAHASINDA YENİLDİ 

     Birinci Süper Futbol Ligi'nde Akçaabat Sebatspor, Çaykur Rizespor'u deplasmanda 1-0 yendi. 
     9. dakikada Erman Özgür'ün sağdan ortasında yakın mesafedeki Ekrem'in kafa vuruşunda, top kaleci Murat Şahin'den döndü. Dönen topu altı pas içinde Orhan tamamlayarak filelere gönderdi 1-0 
     16. dakikada Kürşat'ın yaklaşık 25 metre mesafeden kullandığı serbest vuruşta, kaleci Metin Aktaş soldan köşeye giden topu uzanarak kornere çelmeyi başardı. 
     32. dakikada soldan rakiplerinden sıyrılarak ceza alanına giren Orhan, kaleci Murat Şahin ile karşı karşıya kaldı ancak açıyı daraltan Murat Şahin, topun sahibi oldu. 
     42. dakikada Erman Özgür'ün sağdan yerden ortasında, top kaleci Murat Şahin'in dizinden döndü. Dönen topu savunma uzaklaştırdı. 
     Karşılaşmanın ilk yarısı Akçaabat Sebatspor'un 1-0 üstünlüğüyle sona erdi. 
     
     VURAL, SOYUNMA ODASINA İNDİ 

     Çaykur Rizespor Teknik Direktörü Yılmaz Vural, karşılaşmanın ilk yarısının bitimini beklemeden soyunma odasına gitti. 
     Vural, 43. dakikada yedek kulübesinden sinirli bir şekilde soyunma odasına indi. 
     
     İKİNCİ YARI 

     Maçın her iki yarısı da orta alan mücadelesi şeklinde geçerken Akçaabat Sebatspor, ilk yarıda Orhan'ın ayağından bulduğu golle ligde kalma yolunda önemli bir galibiyet elde etti. 
     58. dakikada Erman Özgür'ün ara pasıyla ceza alanı içinde topla buluşan Orhan'ın şutunda top yandan auta çıktı. 
     68. dakikada Koray'ın ceza alanı dışından vuruşunda, kaleci Metin Aktaş iki hamlede topa sahip oldu. 
     78. dakika Ünal'ın ceza alanı dışından vuruşunda, kaleci Metin Aktaş topun sahibi oldu. 
     86. dakikada Serkan'ın soldan ortasında ceza alanı içinde Ahmet'in kafa vuruşunda, kaleci Metin Aktaş topu kontrol etmeyi başardı. 
     Bundan sonraki dakikalarda başka gol olmadı ve karşılaşma Akçaabat Sebatspor'un 1-0 üstünlüğüyle sona erdi. 
     
     KÜNYE 

     Stat Rize Atatürk. 
     Hakemler Ünsal Çimen xxx, Bülent Gökçü xxx, Serkan Ok xxx. 
     Çaykur Rizespor Murat Şahin xx, Gürol xx, Kürşat xx, Ahmet xx, Cem Baki xx, Ünal xx, Zafer x, Koray x, Serkan xx, Okan x, Saffet x. 
     Akçaabat Sebatspor Metin Aktaş xxx, Tunç xx, Muhammet xx, Sedat xx, Semavi xx, Osie xx, Abdurahman xx, Ekrem xx, Erman Özgür xxx Dk. 85 Adem , Oktay x Dk. 71 Erman Ergin x , Orhan xxx Dk. 90 Sumiala . 
     Gol Dk. 9 Orhan. 
     Sarı kartlar Dk. 63 Ahmet Çaykur Rizespor . 

     
</TEXT>
</DOC>
