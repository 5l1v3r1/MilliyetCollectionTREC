<DOC>
<DOCNO> 223219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sontur22.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay Başkanı Gelişmeleri yakından izliyoruz... 
</HEADLINE>
<TEXT>

     Genelkurmay Başkanı Orgeneral Hilmi Özkök, Türk Silahlı Kuvvetleri'nin TSK bölgesindeki gelişmeleri yakından izleyerek, ülkenin güvenliği ile ilgili konuları büyük bir hassasiyetle takip ettiğini bildirdi. 
     Orgeneral Özkök, 18 Mart Şehitleri Anma Günü dolayısıyla yayımladığı mesajda, vatanın bütünlüğü ve yüce Türk Ulusu'nun bağımsızlığı uğruna hayatlarını feda ederek en yüksek mertebeye erişen şehitleri rahmet, şükran ve minnetle andıklarını dile getirdi. 
     Kazanılan büyük zaferle ulusa özgüvenini yeniden kazandıran ve Kurtuluş Savaşı'nın meşalesini tutuşturan Çanakkale savaşlarının yıl dönümünü aynı gün kutlamanın haklı gururunu yaşadıklarını belirten Orgeneral Özkök, şöyle devam etti 
     ''Türkiye'nin, bugünkü güçlü konumuna ulaşması için geçirdiği tarihsel süreç hiç de kolay olmamıştır. Geçirdiğimiz bu süreç, neredeyse bir neslin yok olup gitmesine sebep olan, acı ve zorluklarla dolu dramatik bir öykü gibidir ve yeni nesillerce çok iyi etüt edilerek geleceğe yönelik dersler çıkarılmalıdır. Bu süreç sonunda modern dünyanın saygın bir mensubu olarak gönençli günlere ulaşmamızda şüphesiz ki en büyük pay, başta Çanakkale ve Kurtuluş Savaşı'nda olmak üzere, daha sonraki dönemlerde görevleri başında ve özellikle terörle mücadelede hayatlarını kaybeden aziz şehitlerimize aittir. Türk Silahlı Kuvvetleri, ulusunun başının derde girdiği her durumda onu bu durumdan kurtarmak için daha nice şehitler vermeye her zaman hazır olarak şehitlerimize olan şükran borcunu ödemek için görevinin başındadır.'' 
     
     ''TÜRKİYE, KIYMETLİ FAKAT ZOR BİR COĞRAFYADA'' 
     Genelkurmay Başkanı Orgeneral Özkök, son yıllarda ülkelerin güvenlik stratejilerinde köklü değişiklikler meydana geldiğini vurgulayarak, şunları kaydetti 
     ''Türkiye, üzerinde yoğun tartışmaların yaşandığı, dünyadaki istikrarsızlıkların ana kaynağını teşkil ettiğine inanılan ve çok sayıda etnik anlaşmazlık ve çatışmalara sahne olan bir bölgede ve aynı zamanda jeo-politik ve jeo-stratejik açılardan kıymetli fakat zor bir coğrafya üzerinde bulunmaktadır. Bu bağlamda ülkemiz temeli büyük Atatürk tarafından atılan çağdaş ve nitelikli kurumsal yapısıyla bölgesinde bir istikrar unsurudur ve aynı zamanda demokratik ve laik değerleri benimsemiş bir ülkedir. 
     Sahip olduğu bu konum ve çağdaş özellikler ülkemize bölgesinde önemli sorumluluklar yüklemektedir. Birlik ve beraberliğimizin sembolü, çok eskilere dayanan ulusal gurur ve saygınlığımızın en önemli dayanağı Türk Silahlı Kuvvetleri, bölgesindeki gelişmeleri yakından izleyerek ülkemizin güvenliği ile ilgili konuları büyük bir hassasiyetle takip etmektedir. Bu bağlamda, Türk Silahlı Kuvvetleri cumhuriyetimizin temel niteliklerinde anlamını bulan duruşundan ödün vermeksizin, bütün personeliyle birlik ve beraberlik içerisinde ulusun menfaatleri doğrultusunda kendisine verilecek her türlü görevi yapma azim ve kararlılığındadır.'' Orgeneral Özkök, mesajında, bugünlere ulaşılmasını sağlayan başta ulu önder Atatürk ve onun silah arkadaşları olmak üzere vatanları uğruna hayatlarını feda eden bütün şehitleri rahmetle anarak, tarihi boyunca ordusuna her zaman destek olan Türk Ulusu'na şükranlarını sunduğunu belirtti. 
     
</TEXT>
</DOC>
