<DOC>
<DOCNO> 202578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sontur33.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Bankası'ndan hazine bonosu alanlara ödeme yok 
</HEADLINE>
<TEXT>

     Başbakan Tayyip Erdoğan, İmar Bankası mudilerine yapılacak ödemeler konusundaki yasa tasarısını değiştirerek, Hazine bonalarına ödeme yapmayacalarını bildirdi. 
     Devlet Bakanı Ali Babacan'ın İmar Banası'nın sattığı hayali bonolar için ödeme yapılmayacağını açıkladığı AKP Grup toplantısının ardından Başbakan Erdoğan, AKP MYK üyeleriyle kısa bir değerlendirme toplantısı yaptı. Maliye Bakanı Kemal Unakıtan'ın da katıldığı toplantının ardından gazetecilerin sorularını yanıtlayan Erdoğan, mevduatların ödenmesine ilişkin tasarının komisyondan geçtiği biçimde Genel Kurul'da yasalaşacağını söyledi. 
     Erdoğan, "Hazine bonolarına ödeme yapılacak mı" sorusunu, "Bono olayı yok. Ödenmeyecek" diye yanıtladı. 
     Erdoğan, bütün ticari mevduatların ödeneceğini ve 50 milyar sınırının da olmayacağını söyledi. 
     
     BAKAN DA TEKRARLADI... 

     Devlet Bakanı Ali Babacan'ın, İmar Bankası'nın yaptığı 850 trilyon liralık Hazine bonoları için ödeme yapılmayacağını açıkladığı bildirildi. 
     Edinilen bilgiye göre, Babacan, AKP Grup toplantısının basına kapalı bölümünde milletvekillerine İmar Bankası'ndaki mevduatlar ve hayali bonoların geri ödenmesiyle ilgili bilgi verdi. Babacan'ın mevduatların 50 milyar lira sınırı aranmadan tümünün ödeneceğini ancak 850 trilyon lirayı bulan hayali hazine bonoları için ödeme yapılmayacağını söylediği bildirildi. 
     İmar Bankası'ndaki mevduat ve hayali bonoların ödenmesine ilişkin yasa tasarısının TBMM genel kurulundaki görüşmeleri geçen hafta, bazı AKP milletvekillerinin mevduat ödemelerinin 50 milyar lirayla sınırlandırılması bonolar için ise hiç ödeme yapılmaması görüşünde olmaları nedeniyle bu haftaya ertelenmişti. 
     TBMM gündeminde bulunan ve bugün ele alınması beklenen yasa tasarısı ise hem mevduatların tümünün hem de bonoların ödenmesini öngörüyor. 
     
</TEXT>
</DOC>
