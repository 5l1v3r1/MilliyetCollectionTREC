<DOC>
<DOCNO> 200983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sontur57.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara Barosu, Kuran Kursları Yönetmeliği'nin iptali için dava açtı 
</HEADLINE>
<TEXT>

     Ankara Barosu Başkanlığı, Diyanet İşleri Başkanlığı tarafından hazırlanan ''Kuran Kursları ve Öğrenci Yurt ve Pansiyonlarında Değişiklik Yapılmasına Dair Yönetmelik''in yürürlüğünün durdurulması ve iptali için Danıştay'a dava açtı. 
     Ankara Barosu Başkanlığı adına avukat Sedat Vural, Danıştay'a başvurdu. 
     Başvuru dilekçesinde, 24 Kasım tarihinde Resmi Gazete'de yayımlanarak yürürlüğe giren yönetmelikle getirilen yeni düzenlemelerin, ''Anayasaca teminat altına alınan laik eğitim ve öğretim ile Atatürk ilke ve inkılaplarının temeli olan eğitim birliği ilkesini, 1739 sayılı Milli Eğitim temel yasasını, 8 yıllık zorunlu temel eğitimi düzenleyen 4300 sayılı yasayı ihlal ettiği'' savunuldu. Dilekçede, yönetmeliğin, ''Anayasa Mahkemesi ve Danıştay'ın bu konuyla ilgili kararlarına da aykırı olduğu'' öne sürülerek, yürürlüğünün durdurulması ve iptali istendi. 
     Ankara Barosu Başkanı Semih Güner de konuyla ilgili yaptığı açıklamada, Yönetim Kurulu'nda yönetmeliği değerlendirdiklerini, Anayasa'ya aykırı bir düzenleme olduğu gerekçesiyle Danıştay'a başvurmaya karar verdiklerini söyledi. 
     Yönetmeliğin, Anayasa'nın temel hükümlerine, eğitim ve öğretim yasalarına Anayasa Mahkemesi ile Danıştay'ın uygulamada istikrar kazanmış kararlarına ve idari işlemin yasal koşullarına aykırı bir düzenleme olduğu için iptalini talep ettiklerini ifade eden Güner, şöyle konuştu 
     ''Düzenlemenin Anayasa'nın başlangıç bölümündeki kurallara özellikle laiklik ilkesine ve Cumhuriyet'in temel nitelikleri başlıklı 2. maddesine, din ve vicdan hürriyeti başlıklı 24. maddesine, eğitim ve öğretim hakkı başlıklı 42. maddesine, Diyanet İşleri Başkanlığı'nın görev alanını belirleyen 136. maddesine, devrim yasalarının korunmasına yönelik 174. maddelerine aykırı olduğunu düşünüyoruz. Bu nedenlerle iptalini istedik.'' 
     
</TEXT>
</DOC>
