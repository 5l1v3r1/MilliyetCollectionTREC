<DOC>
<DOCNO> 211561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/ekonomi/eko01.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tofaş'ın yeni CEO'su Avesani 
</HEADLINE>
<TEXT>

   İki yıldan bu yana Tofaş'ta CEO'luk görevini yürüten İtalyan Antonio Bene'nin yerine Fiat Grubu'ndan Diego Avesani getirildi 
      BURSA DHA 
   
   Koç Holding ile İtalyan Fiat'ın ortaklığı olan ve Türkiye'nin en büyük otomobil fabrikalarından Tofaş'ta iki yıldır CEO'luk görevini yürüten İtalyan Antonio Bene, görevinden ayrılıyor. Bene'nin yerine, Fiat Uluslararası İş Geliştirme Bölümü'nden Diego Avesani atandı. Tofaş'ın yeni CEO'su Avesani, görevine 1 Şubat'ta başlayacak. 
   Antonio Bene, 1998 yılından 2002 yılına kadar Tofaş Endüstriyel Direktörlüğü ve 2 Nisan 2002 tarihinden bu yana da Tofaş'ın CEO'luğunu yürütüyordu. 
   Fiat'ın üst düzey yöneticileri arasında yer alan Avesani ise üretim ve ürün geliştirme, uluslararası geliştirme iş ünitesi, Fiat Auto, Fiat'ın uluslararası üretimi ile stratejilerinden sorumlu olarak görev yapmıştı. 
   
   'Hırslı olalım' diyor 
   Mühendis kökenli işletmeci olan Avesani, 2002'de yaptığı bir açıklamada Fiat yönetiminin bölgesel düşük çaplı talebi olan otomobillerin, köktenci modernleştirme programları gerçekleştiren "saldırgan" rakiplere karşı etkili olmadığının farkında olduğunu söylemişti. 
   Avesani, bölgesel otomobil birimlerinin organizasyonlarını ve konsept tasarımlarını daha hırslı biçimde küresel başarı sağlayacak şekilde genişletme gereğini savunuyordu. 
   
   Bene, Napoli'ye gidiyor    Tofaş'ın CEO'luğu görevinden ayrılan Antonio Bene'nin Napoli'deki Fiat fabrikalarından birinde yönetici olarak görev yapacağı öğrenildi. 
   Elektromekanik mühendisi olan Bene, Alfa Romeo'da 1982-1985 yılları arasında görev yaptı. 1987'den itibaren Fiat Auto'da Üretim ve Proje Müdürü, 1997'de Ferrari'de Endüstri Müdürü olan Bene, aynı yıl Ferrari ile birlikte Maserati'nin de Endüstri Müdürü olarak çalıştı. Bene, Fiat Coupe, Alfa Romeo 155, 145 ve 146, Lancia Dedra 4x4 Turbo, Maserati Coupe 338 gibi modellerin üretimi ve geliştirilmesinde görev üstlendi. 
   
   Mühendis kökenli    1950 yılında Verona'da doğan ve elektrik mühendisliği eğitimi alan Diego Avesani, 1977- 1996 yılları arasında Fiat Auto'da üretim ve teknoloji konularında değişik kademelerde görev yaptı. 
   1996 yılında Fiat Auto Polonya'nın CEO'luğuna getirilen Avesani, ardından Fiat Auto Mirafiori'de Platform Direktörlüğü görevini üstlendi. 
   1 Şubat'ta Tofaş'ta CEO'luk görevine başlayacak olan Diego Avesani, 2002 yılından bu yana Fiat Uluslararası İş Geliştirme Bölümü'nün Üretim ve Süreç Geliştirme Sorumlusu olarak görev yapıyordu. 
   
   
</TEXT>
</DOC>
