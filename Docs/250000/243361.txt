<DOC>
<DOCNO> 243361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sontur09.html </URL>
<DATE> 2004/05/27/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
'Bırak kazan 2004' talihlisi Balıkesir'den Serap Balkan 
</HEADLINE>
<TEXT>

     Sağlık Bakanlığı'nca düzenlenen ''Bırak Kazan 2004'' adlı 5 milyar lira ödüllü sigarayı bırakma kampanyanın talihlisi noter huzurunda yapılan çekilişle belirlendi. Kampanya talihlisi Serap Balkan, sigara içmediğine ilişkin yapılacak testler olumlu çıkarsa, 31 Mayıs Pazartesi günü ödülünü alacak. 
     Sağlık Bakanlığı'nca iki yılda bir Dünya Sağlık Örgütü ile ortaklaşa düzenlenen sigarayı bırakma kampanyasının çekilişi, Sağlık Bakanlığı'nda yapıldı. 
     Çekiliş öncesinde konuşan Sağlık Bakanlığı Temel Sağlık Hizmetleri Genel Müdürü Mehmet Uğurlu, Türkiye'de erkeklerin yaklaşık yüzde 58'inin, kadınların yüzde 19'unun ve toplumun yaklaşık yüzde 40'ının sigara içtiğini söyledi. 
     Sigara içme oranlarının eğitim durumu ve statü yükseldikçe hızla arttığını belirten Uğurlu, özellikle kadınlarda sigara içme oranının son yıllarda yükselişe geçtiğini bildirdi. 
     Kadın sağlık personeli ve öğretmenlerde sigara içme oranının yüzde 23-66.7'lik oranla erkeklerle aynı düzeye ulaştığını ifade eden Uğurlu, Türkiye genelinde üniversite öğrencilerinin yüzde 23-48'inin, lise öğrencilerin yüzde 20'sinin, 7-13 yaş grubundaki ilkokul öğrencilerinin ise yüzde 11.7'sinin sigara içtiğine dikkat çekti. 
     Sigara içinde bulunan 4 binden fazla kimyasal maddenin yarattığı zararları anlatan Uğurlu, sigaranın kadınlarda doğurganlığı azalttığının, erkeklerde ise iktidarsızlığa neden olduğunun saptandığını vurguladı. 
     Sigarayı bırakmanın insan sağlığında belirgin iyileşmeler sağladığını, kalp krizi ve akciğer kanseri riskinin azaldığını belirten Uğurlu, sigarayı bıraktıktan 10 yıl sonra kalp krizi riskinin hiç sigara içmemiş kişiyle aynı orana ineceğini belirtti. 
     Uğurlu, 2002 yılında düzenlenen sigarayı bırakma kampanyasına katılan 99 bin kişinin yüzde 73.5'inin kampanya boyunca hiç sigara içmediğini, yüzde 44.7'sinin ise kampanyadan sonraki bir yıl içinde sigara içmediğini söyledi. 
     Kampanyaya bu yıl Türkiye'den 59 bin 919 kişinin form doldurarak başvuruda bulunduğunu, 10 kişinin birden fazla form doldurdukları veya yaşları küçük oldukları için başvurularının kabul edilmediğini bildiren Uğurlu, geçerli başvuru sayısının 59 bin 909 olduğunu kaydetti. 
     Kampanyaya en çok katılımın 4 bin 332 kişiyle Aydın'dan olduğunu ifade eden Uğurlu, bu ili Ordu ve Balıkesir'in izlediğini belirtti. 
     Mehmet Uğurlu, katılımcılar arasında noter huzurunda yapılan çekilişle 5 milyar liralık Türkiye ödülü için talihlinin belirleneceğini, kuradan hemen sonra kazanan kişinin sigara içip içmediğinin şahitlerce ve kimyasal analizlerle teyit edileceğini anlattı. 
     Konuşmanın ardından Müsteşar Yardımcısı Sebahattin Aydın ve gazeteciler, 1 asil ve 10 yedek talihlinin belirlenmesi için çekiliş yaptı. 
     Çekilişte, kampanyanın talihlisi Balıkesir'den katılan ilaç mümessili Serap Balkan oldu. 
     Serap Balkan, 2-29 Mayıs günleri arasında sigara içmediğine ilişkin yapılacak testler olumlu çıkarsa, 31 Mayıs Pazartesi günü düzenlenecek törenle 5 milyar liralık ödülünü alacak. 
     
</TEXT>
</DOC>
