<DOC>
<DOCNO> 245768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/soneko13.html </URL>
<DATE> 2004/06/06/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Bakan Güçlü Doğrudan gelir desteği ödemeleri, bu ay içinde başlayacak 
</HEADLINE>
<TEXT>

     Tarım ve Köyişleri Bakanı Sami Güçlü, Doğrudan Gelir Desteği DGD ödemelerinin Haziran ayı içinde başlayacağını söyledi. 
     Güçlü, Konya'nın Çumra İlçesi'ne bağlı Kuzucu Köyü yakınlarında bu yıl yedincisi düzenlenen ''Lille Yörük Şöleni''nde, DGD konusundaki çalışmaların olumlu sonuçlandığını belirtti. 
     İkinci taksiti Ağustos ayında ödenmeye başlanacak DGD ödemelerinin daha erken yapılacağını ifade eden Güçlü, ''Ödemelere bu ay içinde başlayacağız. Hazine Müsteşarlığı, bunu fiili olarak başlattı. Bu uygulama çiftçilerimiz açısından çok sevindirici oldu'' dedi. 
     Güçlü, Gıda Yasası ile birlikte gıda ürünlerinin kontrol yetkisinin Tarım ve Köyişleri Bakanlığı'na verildiğini anımsatarak, tüketicinin sağlıklı gıda tüketmesi için büyük çaba harcanacağını bildirdi. 
     Kontrollerin etkili olabilmesi için Sağlık Bakanlığı'ndan bu konuda uzman kadroların Tarım ve Köyişleri Bakanlığı'na transfer edileceğini vurgulayan Güçlü, ''Kendi bünyemizde de elemanlar var. İhtiyaç duyarsak yeni elamanlar da alabiliriz. Dolayısıyla kontrol bakımından bir sorunumuz olmayacak ama elbette iyileşme zaman alacak'' diye konuştu. 
     Şölende kurulan çadırları gezen ve yörüklerle sohbet eden Bakan Güçlü, Konya'ya döndü. 
     
</TEXT>
</DOC>
