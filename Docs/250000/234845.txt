<DOC>
<DOCNO> 234845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun46.html </URL>
<DATE> 2004/04/26/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
ABD'nin Felluce'de misket bombası kullandığı iddiası 
</HEADLINE>
<TEXT>

     Irak'ın Felluce kentini 3 haftadır kuşatan Amerikan askerleri ile direnişçiler arasında patlak veren çatışmalarda, 4'ü ağır 10 Amerikan askerinin yaralandığı bildirildi. 
     Felluce'deki bir Amerikalı gazeteci, bir deniz piyade subayına dayanarak, 4'ü ağır 10 Amerikan askerinin yaralandığını, direnişçilerin Amerikan askerlerini iki binadan çekilmeye zorladığını söyledi. 
     Kentte bugün öğleye doğru başlayan çatışmalarda direnişçilerin RPG kullanarak ateş açtığı, Amerikan deniz piyadelerinin ağır makinalı tüfek ateşiyle karşılık verdiği, Amerikan Kobra saldırı halikopterleri ve savaş uçaklarının havadan saldırıya destek verdiği belirtilmişti. 
     Görgü tanıkları, Felluce sokaklarında cesetler gördüklerini, bir imam da camisinin yıkıldığını söylemişti. 
     Bağdat'ın 60 kilometre batısındaki Felluce'de ateşkesin uzatılması konusunda anlaşmaya varıldığı haberlerinin ardından Amerikan askerlerinin Iraklı güvenlik güçleriyle birlikte kentte devriye gezmeye başlayacağı bildirilmişti. 
     
     MİSKET BOMBASI İDDİASI 
     Bu arada, Ürdün'e Felluce'den gelen bir Irak heyeti, ABD'nin Felluce'ye uluslararası alanda kullanımı yasak olan misket bombası attığını iddia ederek, BM'den çatışmalar için arabulucu olmasını istedi. 
     Felluce kent konseyi sözcüsü Muhammed Tarık, Amerikan askeri keskin nişancılarının kentteki çoğu kadın, çocuk ve yaşlıların ölümünden sorumlu olduğunu söyledi. 
     Amerikan askerlerinin kentte en az 800 kişiyi öldürdüğünü, 1800 kişiyi yaraladığını belirten Tarık, ''Tüm dünyanın, kentimizde Amerikalıların insan haklarını çiğnediğini ve katliamları bilmesini istiyoruz'' dedi. 
     Tarık, Iraklı heyetin BM Genel Sekreteri Kofi Annan'a bir mektup göndererek, ABD'nin verdiği sözleri tutması için BM'nin arabulucu olmasını istediklerini kaydetti. 
     Muhammed Tarık, heyetin Ürdünlü yetkililerle temas kurduğunu, Mısır Cumhurbaşkanı Hüsnü Mübarek ile Arap Birliği Genel Sekreteri Amr Musa'ya bir mektup gönderdiğini de sözlerine ekledi. 
     
</TEXT>
</DOC>
