<DOC>
<DOCNO> 222918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonyas23.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sumatra kaplanının nesli tükenebilir 
</HEADLINE>
<TEXT>

     Dünya Doğayı Koruma Vakfı WWF , Endonezya hükümetinin kaçak avlanmaya ve doğal yaşam alanlarının tahrip olmasına karşı tedbir almaması halinde, Sumatra kaplanının neslinin tükenebileceği uyarısında bulundu. 
     WWF'nin Cenevre'de yayımlanan kaçakçılık raporunda, 1998-2002 yılları arasında, yılda yaklaşık 50 Sumatra kaplanının kaçak avlandığı, Sumatra adasındaki doğal ortamlarında bu kaplanlardan sadece 400 ila 500 tane kaldığına dikkat çekildi. 
     Sumatra kaplanlarını kurtarmak için kontrolleri güçlendirmek gerektiğini belirten vakfın kaçakçılık bölümü başkanı Steven Broad, özellikle Sumatra'nın kuzeyindeki yasadışı ticarete karşı savaş açılması ve kaçak avlanmaya karşı daha fazla özel birim oluşturulması önerisinde bulundu. 
     WWF ayrıca, Sumatra kaplanının doğal yaşama alanlarının da yok olma tehlikesiyle karşı karşıya bulunduğu uyarısında bulunarak, Sumatra'daki kağıt fabrikalarının, kaplanların yaşam alanlarında ağaç kesme işlemlerini askıya almaları çağrısında bulundu. 
     WWF'de tehdit altındaki türlerle ilgili uluslararası bir programın başkanlığını yürüten Susan Lieberman da açıklamasında, kaplanların dünyanın her yerinde, kaçak avlanma, doğal yaşam alanlarının yok edilmesi ve sınır çatışmalarının tehdidi altında bulunduğunu, bu bağlamda bugün Sumatra kaplanının da neslinin tükenmek üzere olduğunu belirterek, bu türün, Endonezya'daki son kaplan türü olduğunu vurguladı. 
     Endonezya'daki diğer kaplan türlerinden Bali kaplanının nesli 1940, Java kaplanının nesli ise 1980'li yıllarda tükenmişti. 
     
</TEXT>
</DOC>
