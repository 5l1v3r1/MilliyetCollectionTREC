<DOC>
<DOCNO> 212949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/sontur24.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İzleyiciler reklamlardan şikayetçi... 
</HEADLINE>
<TEXT>

     İzleyicilerin televizyon yayınlarında en fazla reklamlardan şikayetçi olduğu belirlendi. RTÜK'e son bir yılda yapılan 37 bin şikayetin yaklaşık 15 binini reklamlar oluşturdu. 
     4 bin 374 izleyici ''Türk aile yapısına aykırı'' olduğu gerekçesiyle bazı kozmetik ürünlerinin reklamlarından yakınırken, kadın bağı reklamları bin 0 şikayet aldı. 
     AA muhabirinin edindiği bilgiye göre, 1 Ocak 2003 tarihi ile 22 Aralık 2003 tarihleri arasında Radyo ve Televizyon Üst Kurulu'nun RTÜK şikayet hattı Alo 178 servisine gelen toplam 37 bin 447 şikayetin 14 bin 900'ünü reklamlar oluşturdu. 
     Reklamları şikayet eden vatandaşların yüzde 22'si 3 bin 221 kişi reklamların çocukları olumsuz yönde etkilediğini öne sürdü. 3 bin 221 izleyiciden bin 224'ü ''çocukların reklamlardan eğitim ve şiddet anlamında kötü etkilendiklerini'', 886'sı ''reklamların çocukların ruh sağlığını ve genel gelişimini olumsuz yönde etkilediğini'' ifade ederken, 516'sı da reklamlarda ''Türk örf ve adetlerine aykırılık olduğunu belirterek aile yapısına saygı gösterilmediğinden'' şikayet etti. 
     Öte yandan izleyicilerden bin 699'u reklamların yerleştirilmesi ve sürelerinden şikayetçi olurken, bin 101 kişi de siyasi içerikli reklamlardan dert yandı. 
     
     KOZMETİK ÜRÜNLERİNDEN ŞİKAYETLER 
     Öte yandan 4 bin 374 izleyici, muhtelif parfüm, deodorant ve şampuan reklamlarının ''Türk aile yapısına, örf ve adetlerine aykırı'' olduğundan şikayetçi oldu. Kadın bağı reklamları ise izleyicilerden bin 0 şikayet aldı. 
     İzleyicilerden 329'u reklamlarda cinsellik ögesinin kullanılmasına karşı çıkarken, 102 kişi de yayınlanan reklamların içerikleri itibarıyla yayın saatlerinin uygun olmadığını savundu. 
     894 izleyici de bazı yiyecek reklamlarının, ''halkın alım gücü'' dikkate alınarak yayından kaldırılmasını istedi. 
     Öte yandan RTÜK, Mayıs 2002-Aralık 2003 döneminde reklam yayınları nedeniyle 7 radyo 33 televizyon kuruluşuna uyarı cezası verirken, bir yayın kuruluşundan da savunma istedi. 
     
</TEXT>
</DOC>
