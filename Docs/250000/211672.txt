<DOC>
<DOCNO> 211672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sondun15.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum lider Papadopulos Erdoğan'ın açıklamaları kafa karıştırıcı 
</HEADLINE>
<TEXT>

     Kıbrıs Rum Yönetimi lideri Tasos Papadopulos, Başbakan Recep Tayyip Eroğan'ın Kıbrıs konusundaki açıklamalarının ''kafa karıştırıcı'' olduğunu ileri sürdü. 
     Avrupa Konseyi Parlamenterler Meclisi AKPM genel kurul oturumunda konuşan Papadopulos, Avrupalı parlamenterlerin sorularını yanıtlarken, Türkiye'nin çözüm çabalarıyla ilgili bir soru üzerine, Erdoğan'ın, BM Genel Sekreteri Kofi Annan'ın sunduğu planın ruhuna aykırı hareket ettiğini söyledi. 
     ''Eroğan'ın Kıbrıs konusundaki açıklamalarının kafa karıştırıcı olduğunu'' iddia eden Rum lider, ''Başbakan Erdoğan'ın, BM planının referans alınarak, bir çerçeve anlaşma sağlanması ve bunun referanduma götürülmesi görüşünde olduğunu'' belirtti ve bu yaklaşımın ''Annan planının ruhuna aykırı ve çelişkili'' olduğunu savundu. 
     Brüksel'de yarın BM Genel Sekreteri Kofi Anan ile görüşeceğini belirten Papadopulos, bu görüşmede Türkiye'nin Kıbrıs sorununun çözümüne ilişkin tavrını daha iyi anlama imkanına sahip olacağını ifade etti. 
     
     ANNAN ÇAĞIRSIN GÖRÜŞÜRÜZ 

     Kıbrıs Rum Yönetimi lideri Tasos Papadopulos, Kıbrıs sorununun çözümüne yönelik olarak BM Genel Sekreteri Kofi Annan'dan yeni görüşmeler için davet gelmesi halinde, buna olumlu yanıt vermeye hazır olduğunu söyledi. 
     Papadopulos, Avrupa Konseyi Parlamenterler Meclisi AKPM genel kurul oturumunda konuştu ve Avrupalı parlamenterlerin sorularını yanıtladı. 
     Kıbrıs sorununun çözümüne ilişkin çabalara değinen Papadopulos, ''BM Genel Sekreteri'nin girişimiyle, görüşmelerin yeniden başlaması için ne zaman davet edilirsek, biz kendi adımıza önkoşulsuz olarak orada olacağız'' dedi. 
     Annan planı temelinde, 1 Mayıs tarihinden önce müzakerelerde ilerleme sağlamak için Rum kesiminin hazır olduğunu belirten Papadopulos, ''Türk tarafının da, Annan planı parametreleri içinde, sonuca ulaşılması için gerekli siyasi iradeyi göstermesini umut ettiğini'' söyledi. 
     Lahey'de 2003 yılında BM gözetiminde yapılan görüşmelerin başarısızlıkla sonuçlanmasından sonra, Rum kesiminin birleşik Kıbrıs'ın 1 Mayıs 2004 tarihinden önce AB'ye girmesi için Annan planı temelinde müzakerelerin başlamasını savunduğunu söyleyen Papadopulos, ''Türk tarafının tavrı yüzünden bu çabaların başarılı olamadığını'' ileri sürdü. 
     Türkiye'nin sorunun çözümüne yönelik çabalarına ilişkin ''haberlere'' değinen Rum lider, ''Bu haberlerin, bir halkla ilişkiler kampanyası değil, gerçeği yansıtmasını umut ediyorum'' dedi. 
     Papadopulos, konuşmasında ayrıca, Türkiye'nin Avrupa İnsan Hakları Mahkemesi'nin AİHM Loizidu ile ilgili kararını geç uygulamasını eleştirdi ve Avrupa Konseyi ülkelerinin AİHM kararlarına karşı çıkamayacağını söyledi. 
     Rum lideri, Türkiye'yi ''adayı işgal etmek'' ve ''insan hakları ihlallerinde bulunmak'' ile suçladı. 
     

     
</TEXT>
</DOC>
