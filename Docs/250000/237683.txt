<DOC>
<DOCNO> 237683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/siyaset/axsiy01.html </URL>
<DATE> 2004/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'den meslek lisesi uyarısı geldi 
</HEADLINE>
<TEXT>


Sezer, "Meslek liselerinin amaçlarına ulaşması için mezunlar aynı yönde yönlendirilmeli" dedi 

EKONOMİ SERVİSİ 


Cumhurbaşkanı Ahmet Necdet Sezer, üniversiteye girişte imam hatipleri normal liselerle aynı şartlara getiren tasarıyla ilgili tartışmalara "meslek liselerinin amacına ulaşması için bu okulları bitiren gençlerin aynı yönde yükseköğretim kurumlarına yönlendirilmesi gerektiğini söyleyerek" katıldı. 
Sezer, 4. Türkiye İktisat Kongresi'nde yaptığı konuşmada, bu şekilde pahalı bir öğretim türü olan mesleki ortaöğretimde amacından sapılmamış olacağını belirtti. Başbakan Tayyip Erdoğan, gazetecilerin Sezer'in açıklamalarını sorması üzerine, "Benim inancım şu. Burada bir defa meslek liselerinin bugüne kadar, yani alışılmış eğitim noktasında maliyeti yüksekse, getirisi de ona göre yüksektir" yanıtını verdi. 

'Eğitime dinselleştirme' 
TBMM Milli Eğitim Komisyonu'nun CHP'li üyeleri de, düzenlemeyle genel liselerin mağdur edileceğini savundu. Mustafa Gazalcı, tasarının, AKP'nin kadrolaşma ve eğitimi dinselleştirme uygulamalarının uzantısı olduğunu söylerken, Berhan Şimşek şunları söyledi "İHL'de okuyanlar imtiyazlı durumda. Başbakan Recep Tayyip Erdoğan seçim döneminde verdiği sözü, tasarıyla 'yerine getiriyorum' diyor. Necmettin Erbakan, İHL'yi arka bahçe yapmak istiyordu, bu hükümet de üniversiteleri arka bahçe yapmak istiyor." 
DYP lideri Mehmet Ağar ise düzenlemeyi destekleyeceklerini belirtti ve "DYP olarak İHL'lerle ilgili siyaset kaynaklı ayrımcılığı şiddetle reddederiz. Onlar Cumhuriyetin okullarıdır" dedi. 

ODTÜ Tek kazançlı imam hatip 
ODTÜ Senatosu ve Yönetim Kurulu'ndan, yeni YÖK tasarısına ilişkin yayımlanan açıklamada, "Kamuoyumuzu konuya sahip çıkmaya davet ediyoruz. Tasarı YÖK üyelerinin tasfiyesine ve üniversite giriş sistemini İHL mezunları lehine değiştirmeye yöneliktir... İHL'ler gerçekte düzenlemeden yararlanacak tek kesimdir. Katsayı değişikliği, genel lise mezunlarının haksızca önünü kesecek şekilde İHL mezunlarına avantaj ve imtiyaz sağlamaktadır" denildi. Farklı katsayı uygulamasının başladığı dönemde Milli Eğitim Bakanı olan Hikmet Uluğbay, "Katsayıların yasa maddesi olarak değil, YÖK tarafından belirlenmesi gerek" derken, 28 Şubat sürecinin Milli Eğitim Bakanı Mehmet Sağlam da yeni düzenlemeyi şu sözlerle değerlendirdi 
"Ortada İHL'lerle ilgili problem varsa onun ayrı çözümüne gidilmesi gerek. İHL'lerin ne sakıncası görülüyorsa devlet buna karar vermeli ve ona göre yeni müfredat hazırlanmalı." 



</TEXT>
</DOC>
