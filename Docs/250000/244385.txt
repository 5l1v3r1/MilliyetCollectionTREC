<DOC>
<DOCNO> 244385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sondun07.html </URL>
<DATE> 2004/06/01/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
ABD, Irak'taki askerlerine soruşturma açtı... 
</HEADLINE>
<TEXT>

     Irak'ta işkence skandalı ile sarsılan ABD bu kez hırsızlık suçlaması ile yüzyüze geldi. 
     ABD Savunma Bakanlığı Pentagon, Irak'ta görev yapan bazı Amerikan askerlerinin, devriye görevleri ve ev baskınları sırasında Iraklı sivilleri dövdüğü, paralarını ve değerli eşyalarını çaldığı yönünde medyada çıkan haberler üzerine soruşturma açıldığını bildirdi. 
     Pentagon sözcülerinden Brian Whitman, ABD Kara Kuvvetleri bünyesinde, saldırı ve hırsızlık iddialarıyla ilgili soruşturmalar başlatıldığını ancak bunların henüz sonuclanmadığını söyledi. 
     Whitman, bu soruşturmaların, bütün dünyayı sarsan işkence skandalına ilişkin incelemelerden bağımsız olarak yürütüldüğünü belirtti. 
     Irak'tan gelen haberlerde, bazı bölgelerde Amerikan askerlerinin terörle mücadele gerekçesiyle evlere düzenlediği baskınlar ve devriye operasyonları sırasında, sivil Iraklıların dövüldüğü ve paralarının, mücevherlerinin ve diğer değerli eşyalarının çalındığı ileri sürülüyordu. 
     
</TEXT>
</DOC>
