<DOC>
<DOCNO> 248700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/soneko22.html </URL>
<DATE> 2004/06/17/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Doktorlara vergi incelemesi... Beyanlar mercek altında... 
</HEADLINE>
<TEXT>

     Antalya Gelirler Bölge Müdürlüğü tarafından, düşük vergi beyanında bulunan doktorlar hakkında vergi denetimi başlatılarak, yaptıkları ameliyatlar incelemeye alınacak. 
     Antalya Gelirler Bölge Müdürü Hakan Koca, Antalya, Denizli, Isparta ve Burdur illerinde vergi mükellefi olan doktorların vergi matrahlarının incelendiğini ve bu beyanların çok düşük olduğunun belirlendiğini söyledi. 
     Doktorlar hakkında vergi denetimlerine başlayacaklarını belirten Koca, SSK, Devlet Hastanesi ile özel hastanelerde görev yapan vergi mükellefi doktorların yaptıkları ameliyatların geçmişe dönük inceleneceğini bildirdi. Koca, şöyle devam etti 
     ''Doktorların, SSK, devlet ve özel hastaneler ile özel sağlık kurumlarında ne kadar ameliyat yaptıkları tespit edildi. Doktorlar hakkında gerekli veri tabanı oluşturuldu. Düşük matrah beyan eden doktorları çağırıp görüşeceğiz. Neden düşük beyan gösterdiklerini öğreneceğiz. Eğer, doktorların yaptıkları açıklamalar bizi ikna etmez ise, bu doktorlarımızın 2004 cari yılı ve eski yıllara dönük vergi incelemesi yapılacak.'' Doktorların özel muayenehanelerinde hastalarına fatura ya da fiş vermedikleri yönünde şikayetlerin de arttığına dikkati çeken Koca, ''Düşük vergi beyanında bulunan doktorlar takip altına alınıyor. Gerekirse, doktorların başına bir eleman bile koyarız. Hasta randevu kayıtları da incelemeye alınır'' dedi. 
     
</TEXT>
</DOC>
