<DOC>
<DOCNO> 242071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/siyaset/axsiy01.html </URL>
<DATE> 2004/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar pasaportsuz girecek 
</HEADLINE>
<TEXT>


KKTC hükümeti, Güney Kıbrıs'tan KKTC'ye geçecek Rumlar ve Avrupa Birliği üyesi ülkelerin vatandaşlarından artık pasaport göstermesini istemeyecek 

SEFA KARAHASAN Lefkoşa 


KKTC hükümeti, 23 Nisan 2003'te başlayan karşılıklı geçişlerle ilgili bir dizi yeni kararlar aldı ve Güney Kıbrıs'tan KKTC'ye geçişlerde pasaport gösterme zorunluluğunu Rumlar dahil AB üyesi ülkelerin vatandaşları için kaldırdı. AB vatandaşları artık sadece kimlik göstererek KKTC'ye girebilecekler. AB vatandaşları dışındakilere pasaport uygulaması ise devam edecek. 
KKTC Başbakan Yardımcılığı ve Dışişleri Bakanlığı tarafından dün yayımlanan emirname uyarınca, kimlik kontrolünün ardından vize işlemi yapılacak. Uygulamanın bir iki gün içinde devreye gireceğini açıklayan bir yetkili, "Hafta sonu olduğu için bir sıkıntı var. Hafta başı pasaportsuz geçişler başlayacak" dedi. 
Turizm Bakanlığı tarafından yetki verilen seyahat acenteleri, Güney Kıbrıs'tan KKTC'ye tur düzenleyebilecek. Acenteler, turist listelerini bakanlığa verecek. Sorumluluğu üstlendiklerine ilişkin bir de taahhütname imzalayacak. Geçiş sırasında listeler esas alınarak otobüs içerisinde kimlik veya pasaport kontrolü yapılacak ve turistlerin otobüsten inmesine gerek kalmayacak. 


</TEXT>
</DOC>
