<DOC>
<DOCNO> 203377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/son/sondun07.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere, Michael Jackson'ın ülkeye girişini yasaklayabilir... 
</HEADLINE>
<TEXT>

     İngiltere İçişleri Bakanlığı'nın, Amerikalı şarkıcı Michael Jackson'ın ülkeye girişini yasaklayabileceği belirtildi. 
     Noel döneminde İngiltere'ye gelmeyi planlayan Jackson'ın bu ziyaretinin, ''kamu yararına olmadığı'' yolundaki başvuru üzerine durumu değerlendiren bakanlık yetkililerinin, kararı en kısa zamanda açıklayacakları bildirildi. 
     ABD'de küçük çocuklara cinsel tacizde bulunmaktan hakkında ceza davası açılan ünlü şarkıcının ülkeye kabul edilmemesi talebiyle İçişleri Bakanlığı'na başvuruyu, İşçi Partili Deeside milletvekili Mark Tami yaptı. Tami, Jackson'ın ''İngiltere'ye asla sokulmaması gerektiğini'' savundu. 
     Jackson'ın şu anda İngiltere'ye gelmesinin ''uygunsuz'' olacağını savunan Tami, ''Hakkında bu kadar ağır suçlamalar bulunan bir kişinin, çocukların güvenliğinin çok sık tehdit edildiği ülkemize gelmesi doğru olmaz. Bu, İngiltere'de çocuklara karşı suç işleyen kişilerin bu konudaki cesaretlerini arttırır'' diye konuştu. 
     Tami, Jackson'ın İngiltere'de ağırlanması için hakkındaki suçlamaların doğruluğunun açıklığa kavuşmasının beklenmesini önerirken, bakanlık sözcüsü, ''İngiltere'ye gelmeyi planlayan yabancıların durumu tek tek ele alınır ve değerlendirilir. Jackson'ın gelişi de bu çerçevede değerlendirilecek ve eğer kamu yararına olmadığı, tam tersine kamunun çıkarlarını zedeleyebileceği kararına varılırsa, ülkeye gelmekten men edilebilecektir'' dedi. 
     İçişleri Bakanlığı'na yakın bazı kaynaklar ise Jackson'ın İngiltere'yi ziyaret etmesine izin verilmesi ihtimalinin çok yüksek olduğunu savundu. 
     
</TEXT>
</DOC>
