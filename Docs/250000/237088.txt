<DOC>
<DOCNO> 237088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/spor/spo01.html </URL>
<DATE> 2004/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dönüş yok, aday çok 
</HEADLINE>
<TEXT>


Beşiktaş'ta dün sıcak saatler yaşandı, Bilgili kapıyı kapattı. Orman, Demirören ve Demir, Divan Kurulu'ndan brifing aldı, ayrıca camianın dört önemli ismi çalışmalara başladı 

BİLAL MEŞE 


Deftere işlendi 
SİYAH - Beyazlı kulüpte kongre kesinleşti, başkan adayları da kendini gösterdi. Divan Kurulu Başkanı Şeref Nasır ve yöneticiler, dün Akaretler'deki kulüp binasında Başkan Serdar Bilgili ve yönetim kurulu üyeleriyle görüştü. Bu toplantı sonrası Nasır, "Israrcı olduk ancak Bilgili kesinlikle kararından dönmeyeceğini ve aday olmayacağını bildirdi" açıklamasını yaptı. 23-30 Mayıs tarihindeki genel kurul kararı, deftere işlendi. 

Birleşme olmadı 
DİVAN Kurulu, bu gelişmelerin ardından başkanlık için isimleri geçen Nevzat Demir, Yıldırım Demirören ve Fikret Orman ile bir araya geldi. Camianın üç önemli ismine, "birleşme" çağrısı yapıldı, ancak bu konuda somut adım atılamadı. Centilmenlik anlaşması yapan üçlüye Beşiktaş'ın son durumu özetlendi, bekleyen projeler hatırlatıldı. Yeni yönetimin asgari 20 milyon dolarlık bir kaynakla göreve soyunması gerektiğine dikkat çekildi. 

Demir'den destek 
YILDIRIM Demirören, Fikret Orman ve Nevzat Demir'in, son kararlarını çarşamba günü Divan Kurulu'na bildirecekleri ifade edildi. Nevzat Demir'in birleşme fikrine destek verdiği ve "Gerekirse ben fedakarlık yaparım" dediği öğrenildi. Orman ve Demirören'in ise koalisyona sıcak bakmadığı vurgulandı. Şeref Nasır, adaylıkları geçen Affan Keçeci ve Erol Kaynar'ı da toplantıya davet etti, ancak kendilerinden herhangi bir yanıt gelmedi. 

Çalışmalar hızlandı 
KONGREYE girmesine kesin gözüyle bakılan Affan Keçeci, Süleyman Seba'dan tam destek aldı. Eski yöneticilerden Erol Kaynar da liste çalışmalarını sürdürüyor. Yurt Partisi Başkanı Sadettin Tantan ve eski OHAL Bölge Valisi ve milletvekili Ünal Erkan'ın da adaylık için isimleri kulislerde sıkça dolaşıyor. Kongre yeri için Abdi İpekçi Salonu belirlenirken, eski yönetici Hasan Arat beklentilerin aksine aday olmayacağını açıkladı. 

İhale yeni yönetime 

Siyah-Beyazlılar'a ceza çıkmadı, takım ile ilgili her türlü inisiyatif kongrede gelecek ekibe bırakıldı 

Kürüm'den açıklama 
SERDAR Bilgili başkanlığında Akaretler'deki kulüp binasında toplanan yönetim kurulu, kötü sonuçlara rağmen oyunculara herhangi bir yaptırımda bulunmama kararı aldı. Asbaşkan ve Futbol Şube Sorumlusu Haşmet Bedii Kürüm, "Futbolcularımızın kontratları konusunu da yeni yönetimin takdirine bırakıyoruz. Kalan iki maçı da alarak, herhangi bir şaibe söylentisi içine girmeden ligi tamamlamak istiyoruz" diye konuştu. 

'İşin başındayız' 
TEKNİK Direktör Lucescu'nun görevini bırakıp bırakmayacağı ile ilgili soruyu da yanıtlayan Kürüm, "Lucescu'nun şu anda anlaşması sezon sonuna kadar devam ediyor. 15 güne kadar durumu netleşir" yanıtını verdi. Son güne kadar işlerin başında olacaklarını belirten Futbol Şube Sorumlusu Kürüm, "Muzaffer Nasıroğlu ve Sinan Engin transfer konusunda çalışmaları sürdürüyor. Bu konuda yeni gelen yönetime bilgi vereceğiz" dedi. 

LUCESCU küplere bindi 

Rumen hoca, Bilgili ile yapılan görüşmenin içeriği ortaya çıkınca, öfkesini gazetecilerden çıkardı 

'Çizgi aşılmasın' 
BAŞKAN Serdar Bilgili ile görüşmesinin ardından sezon sonunda görevden ayrılması kesinleşen Teknik Direktör Mircea Lucescu dün fırtına estirdi. İdman öncesi tesis sorumluları ile kısa bir toplantı yapın Lucescu, "Medya görevlilerini uyarın, kendilerine ayrılan çizgiyi sakın geçmesinler ve bana soru sormasınlar" dedi. Rumen hocanın bu tavrı gazetecileri şaşkınlığa uğrattı. 

Gün sayıyor 
OYUNCULAR ile görüşen Lucescu'nun, son gelişmelerle ilgili bilgi verdiği ortaya çıktı. Tecrübeli hocanın, "Ligin bitimine daha üç hafta var. Zamanı geldiğinde kararımı vereceğim. Şu aşamada bırakıp, gitmek benim ilkelerime ters. Görevim biter, kararımı açıklarım" dediği öğrenildi. Lucescu'nun, takıma zarar vereceği endişesiyle istifasını Çaykur Rizespor maçından sonraya bıraktığı bildirildi. 

Üç isim beğendi 

Rapor verecek 
BELÇİKA'DA bazı futbolcuları gözlem altına alan Beşiktaş Menajeri Sinan Engin, kabarık bir dosya ile İstanbul'a döndü. Yabancı futbolcu arayışlarını sezon bitimine kadar sürdürecek olan Engin, 30 Mayıs'ta işbaşına gelecek yeni yönetime detaylı rapor verecek. Engin'in Liege, Brugge, Anderlecht ve Genk takımlarındaki oyuncuları izlediği belirtildi. 

Yine izleyecek 
SİNAN Engin'in raporunda öne çıkaracağı isimler arasında Standart Liege'de forma giyen M'Penza, stoper gurbetçi Önder, Anderlecht'in savunma oyuncusu Auremo Dindane ilk sırada yer alıyor. Siyah - Beyazlı takımın menajeri, "Daha çok isim var. Ben yeni yönetime en uygun isimleri bildirmek için çalışıyorum. Arayışlarım sürecek" açıklamasını yaptı. 

Sinirler gerildi 

Siyah-Beyazlı takımdaki gergin atmosfer dün patlak verdi. Zago, Okan'ın üzerine yürüdü 

Kendisini affettirdi 
SEBAT maçı için işbaşı yapan Beşiktaş'ta, başarısız sonuçlar oyuncuları olumsuz etkiledi. Çift kalede Okan, kendisine arkadan faul yapan Zago'ya tepki gösterince, iki oyuncu bir süre tartıştı. Okan'ın tepkisine sinirlenen Zago, genç futbolcunun üzerine yürüdü. Diğer oyuncular tarafından sakinleştirilen Brezilyalı, daha sonra Okan'a sarılarak gönlünü aldı. Sakat olan Giunti ve Ahmet Yıldırım salonda çalışırken, izinli olan Pancu bugün takıma katılacak. Bu arada takımla birlikte koşan Ilie, daha sonra çalışmaya içeride devam etti. 


</TEXT>
</DOC>
