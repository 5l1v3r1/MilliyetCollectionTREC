<DOC>
<DOCNO> 218695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/yazar/yilmaz.html </URL>
<DATE> 2004/02/29/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Aile fetvası ve yerel otorite 
</HEADLINE>
<TEXT>

   
   Türkiye Bilişim Vakfı Başkanı Faruk Eczacıbaşı ile sohbet toplantımızdan önceki gün bu sütunlarda sözetmiştim. Eksik yazmışım, çok eksik. e - Dönüşümü yazdım, kadın sorunları üzerine konuştuklarımızı aktarmadım. 
   Meğer Güldünya'nın ölümü üzerimize üzerimize geliyormuş. 
   Eczacıbaşı ile aynı sohbetimize geri dönmek istiyorum. 
   Güler yüzlü, şeffaf ve verimli çalışan bir kamu yönetiminin amaçlandığı e - Dönüşüm stratejisinin başarısı, "kafaların değişmesine" bağlı sonucuna varıyorduk. 
   "Kafalar" denirken, ne anlatılmak isteniyor, tartışıyoruz. Devletin küçültülmesi değil, verimli hale gelmesi vatandaşın potansiyel suçlu olarak algılanmaması gibi zihinsel bir reformdan sözediyoruz. 
   Faruk Eczacıbaşı tam da bu sözlerin arasında, Avrupa Parlamentosu Milletvekili Elly Plooij Van Gorsel'e geliyor. 
   Eczacıbaşı, Hollanda'nın "Halk için Özgürlük ve Demokrasi Partisi" milletvekili de olan Van Gorsel'ın, "Türkiye'nin AB'ye alınmasına tamamiyle karşıyım. Türkiye'deki kadınlara bakış açısını, AB içine taşımak istemem" sözlerini getiriyor masaya... 
   Eczacıbaşı Gorsel ile son iki yılda iki kez karşılaşmış. Gorsel ile Romanya'da yapılan bir e - Avrupa toplantısında tanıştığını söyleyen Eczacıbaşı, "Van Gorsel'in görüşü değişmedi" demeyi de ihmal etmiyor. 
   Hollandalı kadın milletvekiline karşı, infaz kararı alan "töre hukuku" karşısında, emniyetin acizliği nasıl anlatılır 
   Kuzeninin eşinden hamile kalan 22 yaşındaki Güldünya'nın, Bitlis'ten İstanbul'a kadar Azrail gibi izini süren erkek kardeşleri, aile fetvası adına canını kıyabildiler. Herkes seyretti... 
   Kadın cinayetlerine, töresel ve dinsel meşruiyet kazandıran, öldürme emrinin yazılı olduğu "aile fetvası" ile AB uyum yasaları örtüşmüyor elbette. 
   Kim veriyor bu fetvayı Babalar mı, analar mı, kardeşler mi Hepsi mi Yoksa yerel otoriteler mi 
   Diyarbakır Kadın Merkezi KAMER 2000 - 2003 yılları arasında 23 kadının töre cinayetlerinden sakınmak için kendilerine başvurduğunu açıklamıştı. Yapılan araştırmada, yakınlarının tecavüzü ile sonuçlanan olaylarda, yerel otoritelerin "aile fetvası" verdikleri dile getirilmişti. 
   Yerel otorite kimdir Ağa, şeyh, şıh, aşiret reisi... 
   Van Gorsel, Güldünya haberini okuyunca ne düşünebileceğini tahmin edebiliyorum. Yalnız, Doğu ve Güney Doğu illerinde "yerel otoriteyi" AB'ye uyumlu hale nasıl getireceğimizi çözemiyorum. 
   Avrupa Konseyi Delegasyonu üyesi CHP'li Gülsün Bilgehan Toker, Avrupa Konseyi Parlamenterler Meclisi'nin raporunda, namus ve töre cinayetlerinin "insanlık dışı utanç cinayetleri" olarak yer aldığını hatırlatıyor. Bu raporlarda Türkiye'nin de adı geçiyor. 
   Toker, Birleşmiş Milletler BM Nüfus Fonu verilerine göre, dünyada her yıl 5 bin kadının töre cinayetlerine kurban gittiğini, ancak bunların bir kısmına intihar ve kaza süsü verildiğini sözlerine ekliyor. 
   Bizde olduğu gibi... 
   Diyarbakır, Batman, Bitlis farketmez... 
   
      
   
</TEXT>
</DOC>
