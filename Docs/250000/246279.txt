<DOC>
<DOCNO> 246279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sonspo24.html </URL>
<DATE> 2004/06/08/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Özdemir Deniz için Gençlerbirliği ile görüşüyoruz... 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, iç transferde anlaşmaya vardıkları kaptan Ümit Özat ile 2 yıllık sözleşme imzalayacaklarını, Ali ve Volkan ile de anlaşacaklarını söyledi. 
     Özdemir, AA muhabirine yaptığı açıklamada, transferde ücret konusunda herkese aynı sistemi uyguladıklarını ifade ederek, ''Yabancı oyuncularla da Türk oyuncularla da aynı ödeme sistemiyle anlaşıyoruz. Yani transfer ücretinin bir kısmı garanti para, bir kısmı maç başına para şeklinde ödeniyor. Ümit ile de böyle anlaştık'' dedi. 
     Daha önce iç transferde sorun yaşamayacaklarını söylediklerini hatırlatan Nihat Özdemir, ''Ümit, Ali, Volkan milli takımla giderken, Onlarla sözleşme yapmamız sorun olmaz demiştik. Onlar bizim çocuklarımız. Ümit ile anlaştık. Ali ve Volkan ile de görüşmelerimiz sürüyor, onlarla da anlaşırız'' diye konuştu. 
     
     ''DENİZ'İ DE RENKLERİMİZE BAĞLAYACAĞIZ'' 

     Özdemir, Deniz'in transferi konusunda Gençlerbirliği Kulübü Başkanı İlhan Cavcav ile Ankara'da görüşmelerin sürdüğünü söyledi. 
     Cavcav ile anlaşacaklarını kaydeden Nihat Özdemir, ''Bu transferde sayın Cavcav ile büyük ihtimalle anlaşacağız ve Deniz'i de renklerimize bağlayacağız'' dedi. 
     Özdemir, İbrahim Toraman'ın transferi konusunda Gaziantepspor Kulübü Başkanı Celal Doğan'a verdikleri 2 milyon 250 bin dolarlık tekliflerini artırmayacaklarını vurgulayarak, şunları söyledi 
     ''Sayın Doğan, 3-3.5 milyon dolar veren yabancı bir kulüp varsa, o kulübe versin. Ancak İbrahim, Fenerbahçe'de oynamak istiyor. Biz verdiğimiz bu rakamı artırmayacağız. Çünkü Gençlerbirliği'nden Serkan'ı da o paraya aldık. Şimdi İbrahim'e bunun üzerinde verirsek, Gençlerbirliği'ne haksızlık etmiş oluruz.'' Kaleci transferi konusunda da çalışmaların sürdüğünü anlatan Nihat Özdemir, ''Bu konuda isim veremem. Sadece teknik direktörümüz Daum'un verdiği liste doğrultusunda transfer çalışmalarımızın devam ettiğini söyleyebilirim. Transferlerimiz sürecek'' diyerek sözlerini tamamladı. 

     
</TEXT>
</DOC>
