<DOC>
<DOCNO> 211543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sontur16.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli öğretmen, barda 700 milyon hesap gelince silaha sarıldı 
</HEADLINE>
<TEXT>

     Antalya'da, eğlendiği gazinoda 700 milyon liralık hesabı reddeden ve gazino sahibiyle tartışan emekli öğretmen, otomobilindeki tüfekle gazino sahibini öldürdü. 
     Alınan bilgiye göre, emekli olduktan sonra Trabzon'dan Antalya'nın Kızıllı Köyü'ne yerleşen Kemal Çoban, oğluna ait 67 AEM 63 plakalı minibüsle Yeniköy Beldesi'ne Bağlı Bıyıklı Köyü Kırkgöz mevkiindeki Emniyet Bar'a gitti. 
     Barda 3 bira içen ve masasına gelen kadınlara da içki ısmarlayan Kemal Çoban, eğlence sonunda 700 milyon liralık hesap gelince şaşkına döndü. Hesaba itiraz eden ve bar sahibi Ramazan Çamur ile tartışan Kemal Çoban, bar sahibinin hesabı kredi kartından ödeyebileceği önerisini, aracına el koyacaklarını söylemesi üzerine kabul etti. 
     Gazinoda POS makinesi bulunmaması nedeniyle Kemal Çoban ile Ramazan Çamur ve garson Tekin Orhan ile Kemal Çoban'ın oğluna ait lüks minibüsle, bir benzinlikteki POS makinesinden kredi kartını geçirmek üzere yola çıktılar. 
     
     ''EN FAZLA 100 MİLYON VEREBİLİRİM'' 

     Minibüsü kullanan gazinocu Ramazan Çamur, benzinliğe doğru ilerlerken, yan koltukta oturan Kemal Çoban, 700 milyon liralık hesaba yeniden itiraz etti. Hesabın çok yüksek olduğunu ve ''en fazla 100 milyon lira verebileceğini'' söyleyen Kemal Çoban ve aracı durduran Ramazan Çamur arasında yeniden tartışma çıktı. Gazino sahibi Ramazan Çamur'un hesabı ödemezse aracına el koyacaklarını yinelemesi üzerine arka koltukların bulunduğu bölümdeki av tüfeğini alan Kemal Çoban, Ramazan Çamur'a arkadan ateş etti. 
     Ramazan Çamur, boynuna isabet eden saçmalarla olay yerinde yaşamını yitirirken, yaya olarak kaçan cinayet zanlısı Kemal Çoban jandarma ekiplerince yakalandı. 
     
     GARSON'UN İFADESİ 

     Cinayete tanıklık eden garson Tekin Orhan, olaya ilişkin jandarmaya verdiği ifadede, zanlı Kemal Çoban'ın av tüfeğini önce kendisine doğruttuğunu iddia etti. Garson Tekin Orhan, tartışma sırasında kendisinin oturduğu arka bölümün kapısını açan Kemal Çoban'ın öne eğilerek araçta bulunan tüfeğini aldığını ve korkutmak amaçlı kendisine doğrulttuğunu belirterek, kendisinin namluyu ittiğini ve bu sırada tüfeğin 2 el ateş aldığını ve saçmaların patronu Ramazan Çamur'a isabet ettiğini söylediği öğrenildi. 
     Olayla ilgili soruşturma sürdürülürken, gözaltına alınan cinayet zanlısı Kemal Çoban sorgusunun ardından adliyeye sevk edilecek. 
     Bu arada, cinayetin işlendiği deri koltuklu, televizyonlu, buzdolaplı, barlı lüks minibüse de jandarma tarafından el konuldu. 
     
</TEXT>
</DOC>
