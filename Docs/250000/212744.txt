<DOC>
<DOCNO> 212744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/sontur03.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Zonguldaklı baston ustası Guinnes rekorlar kitabında... 
</HEADLINE>
<TEXT>

     Zonguldak'ın Devrek İlçesi'ndeki baston ustası Bülent Korum, dünyanın en büyük ve en küçük bastonunu yaparak Guinnes rekorlar kitabına girdi. 
     Dünyaca ünlü Devrek Bastonu yaparak geçimini sağlayan 32 yaşındaki Bülent Korum, AA muhabirine, babadan kalma bastonculuk mesleğine 16 yıl önce başladığını, bugüne kadar çeşitli boyut ve figürlerde 16 bin adet baston yaptığını söyledi. 
     Yurtiçinde siyasetçi, sanatçı, sporcu ve spor kulübü yöneticileri için siparişle baston yaptığı belirten Korum, şöyle konuştu 
     ''Türkiye'nin yanı sıra yurtdışından da gelen çok sayıda turistin benden hediye amaçlı satın aldığı bastonlar, dünyanın pek çok yerine götürüldü. Geyik ve manda boynuzu ile kızılcık ve çam ağaçlarından Türk motifleri işlemeli yapılan bastonlar, 15 milyon lira-1 milyar lira arasında fiyatlarla satılıyor. Geyik ve manda boynuzundan özenerek işlemeli yapılan bastonlar ise uzun ömürlü olduğu gibi, aynı zamanda da en pahalı olanlarıdır. Çam ağacından 7 metre 52 santimetreyle en uzun, manda boynuzundan da 6,5 santimetreyle yaptığım dünyanın en küçük bastonları sayesinde Guinnes rekorlarında yer almaktan mutluyum. Rekorlarımı geçecek kimse göremiyorum. Rekorumu yine ben kıracağım.'' 
     
</TEXT>
</DOC>
