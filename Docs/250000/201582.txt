<DOC>
<DOCNO> 201582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sondun42.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Rau şaşırttı Almanlar çok asık suratlı 
</HEADLINE>
<TEXT>

     Almanya Cumhurbaşkanı Johannes Rau, vatandaşlarını, ''çok asık suratlı, sindirim güçlüğü çekiyormuş gibi bir yüzle gezen, gereğinden fazla ciddi duruşlu kişiler'' olarak tanımladı. 
     Rau, ülkede akredite yabancı gazeteciler için düzenlediği basın toplantısında sorular üzerine, ''bazen arpacık kumruları gibi düşündükleri izlenimi yaratıyorlar. Yüzleri bende bazen, mide sancıları çekiyormuş gibi bir izlenim bırakıyor. Sanki çok fazla mide asitleri varmış gibi gözüküyorlar'' dedi. 
     ''Vatandaşlarımın daha 'relax' olmasını dilerdim'' diyen Rau, Almanların, diğer ülkelerde olup bitenlerle de yeterince ilgilenmediklerini kaydetti. Rau, ''Almanlar, diğer kıtalarda, diğer ülkelerde neler olduğuna yeterli ilgi göstermeme eğiliminde'' dedi. 
     Almanya Cumhurbaşkanı Rau, görevi süresince geçmişte vatandaşlarına sık sık, ''fazla sızlanmama, aşırı kötümser olmama ve sorunları abartmama'' konusunda nasihatlerde bulunmuştu. 
     
</TEXT>
</DOC>
