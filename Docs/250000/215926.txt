<DOC>
<DOCNO> 215926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/yazar/gureli.html </URL>
<DATE> 2004/02/18/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Meteoroloji gibi hükümet olsa 
</HEADLINE>
<TEXT>

   
   Allah bu ülkeye meteoroloji gibi güvenilir bir hükümet nasip etsin Bu, "mevsimlik özdeyiş" nereden çıktı diye sormazsınız her halde. 
   Elbet bu hükümete güvenenler var, düşüncelerine saygı duyarız, ama onların hoşgörüsüne sığınarak bu hükümete güvenmediğimizi söylemek isteriz. 
   Neden mi 
   Birçok nedeni var, ama kuşkumuzun temelini oluşturan birini özetle anlatmaya çalışalım. 
   Devlet bürokrasisinin tepesine, Başbakanlık Müsteşarlığı'na oturtulan "Profesör" Ömer Dinçer, "Türkiye Cumhuriyeti'nin başlangıçta ortaya koyduğu bütün temel ilkelerin, laiklik, cumhuriyet ve milliyetçilik gibi birçok temel ilkenin yerini daha Müslüman bir yapıya devretmesi zorunluluğunu ve artık bunun zamanının geldiğini" söylüyor. 
   Dinçer, 1995 yılında yaptığı ve bugün de arkasında durduğunu söylediği konuşmasında, bürokrasinin dindar insanlara teslimini yeterli görmüyor, devletin de İslamileştirilmesini öngörüyor. 
   Bunlar birkaç gün tartışılıp unutulacak sözler ve niyetler değil. Bunlar düpedüz laik cumhuriyet rejimini değiştirme niyeti. Bunları sokaktaki sade vatandaş söylese, eyleme dönüşmedikçe suç sayılmaz deyip üzerinde durmayabilirsiniz. 
   Oysa bunları söyleyen sade vatandaş değil bugün Başbakanlık Müsteşarlığı koltuğunda oturuyor ve düşüncelerini bir bir uyguluyor, yani bilim kurumlarının örneğin TÜBİTAK ve devletin yönetim yapısını değiştirmeye örneğin kamu yönetimine ilişkin yasa tasarıları ve devlette kadrolaşmaya varıncaya kadar "Müslüman bir yapıya" uygun niyetlerini eyleme dönüştürüyor. 
   Biz meteorolojiye güveniyoruz da "profesör" Dinçer'e ve onu devlet bürokrasisinin tepesine oturtan Başbakan Tayyip Erdoğan'a güvenemiyoruz. 
   Ömer Dinçer'in profesörlük unvanı da şaibeli. Biliyorsunuz, 1996'da yayımladığı "İşletme Yönetimi" kitabının Prof. Tamer Koçel'in "İşletme Yöneticiliği" eserinden intihal çalıntı olduğu ortaya çıktı. 
   Söyler misiniz, "çalıntı zanlısı" böyle birine nasıl güvenilir de devlet bürokrasisini teslim edersiniz Dinçer'in öngördüğü İslami devletle çalıntılı işlerin bağdaşıp bağdaşmadığını dini bütün Müslümanlar söylesin. 
   Biz Ömer Dinçer'e ve onu orada tuttuğu sürece Tayyip Erdoğan'a da - kusura bakmayın - meteorolojiye güvendiğimiz kadar güvenemiyoruz. 
   
   Bir şiir 
   Tadımlık dizelerimiz Kamuran Esen'den, Berfin Bahar, Şubat sayısı 
   "Her yağmurda Aşık olurum yeni baştan Yine sana. Senden sana gider gelir Yalnız sende dururum. Mecburiyetim olursun Her yağmurda" 
   
      
   
   
</TEXT>
</DOC>
