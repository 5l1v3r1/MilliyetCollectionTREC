<DOC>
<DOCNO> 240863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/yasam/axyas02.html </URL>
<DATE> 2004/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dost' zanlılarına 'uzun ip'li takip 
</HEADLINE>
<TEXT>


İhsan ve Sibel Güven'in öldürülmesinin ardından zanlıların bıraktığı ipuçlarını birbirine bağlayan polis cinayeti çözdü 

ERDAL KILINÇ GÖKHAN KARAKAŞ 

Dost tarikatı lideri olduğu iddia edilen İhsan Güven ile eşi Sibel Güven'in katil zanlıları, olaydan 12 saat sonra belirlendi. Zanlıların geride bıraktıkları, eylemi üstlendiklerini belirten elekronik posta, evdeki parmak izleri, boş kovanlar ve Güven'le yaptıkları telefon görüşmesinden yola çıkan polis, 'uzun ip' yöntemiyle zanlıların ilişki içinde olduğu kişileri tespit etti. 10 gün adım adım izlenen zanlıların ses getirecek bir cinayete hazırlandıkları tespit edilince, Tuzla, Gebze, Fatih ve Bağcılar'da eşzamanlı operasyonlar düzenlendi. 

Cinayeti anlattılar 
Operasyonlar sonucunda yakalanan yasadışı İBDA-C'li 13 kişiden Burhanettin Y., Emin K. ve Selim A.'nın cinayette bizzat görev aldığı öne sürüldü. 3 zanlı, dün sabah, cinayetin işlendiği Tuzla İstasyon Caddesi Havuzlu Sitesi B Blok önüne getirildi. Olayda tetik çeken Y., cinayeti nasıl işlediğini anlattı, gözcülük yapan K. ile aracı kullanan A.'nın da bilgilerine başvuruldu. 

'Erdoğan da hedefti' iddiası 
Zanlıların, Başbakan Erdoğan, işadamı İshak Alaton ve şarkıcı Çelik Erişçi'yi de öldürmek için plan yaptıkları öne sürüldü. Eylemleri İBDA-C'li Abdülselam Tutal'ın organize ettiği belirlenirken, Burak Ç., Yavuz A., İbrahim K. ve Tarkan Celal A.'nın da aralarında bulunduğu 13 kişinin sorgularının sürdüğü ve bugün DGM'ye çıkarılacakları açıklandı. 


</TEXT>
</DOC>
