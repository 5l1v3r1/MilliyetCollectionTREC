<DOC>
<DOCNO> 226459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/siyaset/siy01.html </URL>
<DATE> 2004/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
100 kişi, oy kullanmaya gidince yakayı ele verdi 
</HEADLINE>
<TEXT>

   Diyarbakır'da haklarında yakalama emri bulunan 100 kişi, oy kullanırken gözaltına alındı. 8 kişi de sandık başında kalp krizi geçirip hayatını kaybetti 
      HABER MERKEZİ 

   
   Çeşitli illerde oy atmaya giden ve sandık başında görev yapan 8 kişi kalp krizi geçirerek yaşamını yitirdi. Eskişehir'de DYP'nin sandık görevlisi Bekir Melemez 52 , Şirintepe Mahallesi'nde adı öğrenilemeyen bir kişi kalp krizi sonucu hayatını kaybetti. Ayrıca Bursa Orhangazi'ye bağlı Otaköy'de CHP'nin sandık görevlisi İdris Ata 63 , Konya'da oy kullanacağı okula giden Ahmet Topaloğlu 66 ve Tokat Reşadiye'ye bağlı Baydarlı'da yine oy kullanmaya giden Aziz Karaca 57 kalp krizi sonucu öldü. Kalbi seçim heyecanını kaldırmayan SHP'nin Elazığ Maden ilçesi belediye başkan adayı İsmet Akşahin 64 de önceki akşam doktorların tüm müdahalesine rağmen kurtarılamadı. 
   Giresun Espiye'ye bağlı Hacıköy'de oy vermek için sırada bekleyen Kadın Akpınar 70 ile Adana Ticaret Borsası İlköğretim Okulu'nda da yine sırasını bekleyen Bekir Görgün 69 kalp krizi geçirerek öldü. 
   Eskişehir'in Muttalip Caddesi'nde partilerin astıkları afiş ve pankartları Büyükşehir Belediyesi'ne ait itfaiye aracının merdivenine çıkarak indirmek isteyen itfaiye eri Süleyman Çetiner 40 de merdivenle birlikte 10 metreden düşerek yaralandı. 
   Diyarbakır'da çeşitli suçlara karıştıkları gerekçesiyle haklarında yakalama emri bulunan yaklaşık 100 kişi, oy kullanmak için geldikleri okullarda polis tarafından yakalandı. 
   Iğdır'da mükerrer oy kullanmak isteyen ve sahte müşahitlik yapmaya çalışan 22 kişi, Bitlis Tatvan'da da sahte oy kullanmak isteyen 4 kişi gözaltına alındı. 
   Aydın'da 75. Yıl Vali Muharrem Göktayoğlu İlköğretim Okulu'nun birinci katında kurulan 214 numaralı sandığa oy atan vatandaşların bulunduğu koridor, aşırı yüke dayanamayarak çöktü. Olayda ölen ya da yaralanan olmadı. 
   
   Pusulalar yeniden basıldı 
   Konya Doğanhisar'a bağlı Ayaslar beldesinde oy verme başlayacağı sırada, belediye meclis üyeliği için hazırlanan oy pusulalarında AKP'nin yer almadığı fark edildi. 1905 seçmen için yeniden oy pusulası basıldı ve oy verme işlemi 12.15'te başladı. 
   Denizli Honaz'a bağlı Aşağıdağdere köyünde seçmenler mermer ocağının kapatılmamasını protesto için oy kullanmadı. Aşağıdağdereliler, sandık başına gitmeyip kendi pişirdikleri saç böreği ve aşureyle piknik yaptı. 
   
   'Boya aptes bozuyor' 
   İzmit'te olaysız devam eden oy kullanma işlemleri sırasında seçmenlerin genellikle parmağa sürülen boyaya itiraz etti. Yaşlı seçmenler "aptesinin bozulduğu", genç kızlar da "alerji yaptığı" gerekçesiyle boyaya karşı çıktı. 
   Muhtar adayları ve aday yakınları da seçmeni okulun kapısında karşılayarak oy pusulası, seçmene kolonya, çikolata ikram etti. 
   Avrupa Parlamentosu milletvekillerinden Luisa Morgantini ve beraberindeki heyet, Şanlıurfa'nın Siverek'te bölge halkının özgür iradesiyle oy kullanıp kullanmadığını izledi. Heyet, ilk izlenimlerinin olumlu olduğunu söyledi. 
   
   
   
</TEXT>
</DOC>
