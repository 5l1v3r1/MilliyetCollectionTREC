<DOC>
<DOCNO> 235657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sontur07.html </URL>
<DATE> 2004/04/28/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Eski Halk Bankası yöneticilerine dava... 
</HEADLINE>
<TEXT>

     Ankara Cumhuriyet Başsavcılığı, eski Türkiye Halk Bankası Genel Müdürü Yenal Ansen'in de aralarında bulunduğu 9 yönetici hakkında, Özsoy Tarım Sanayi ve Ticaret Limited Şirketi'ne usulsüz kredi verdikleri iddiasıyla 1 yıl 6 ay ile 7 yıl 6 ay arasında değişen hapis cezaları istemiyle dava açtı. 
     Edinilen bilgiye göre, Cumhuriyet Savcısı Abdullah Ayhan Şan, Türkiye Halk Bankası Genel Müdürlüğü'nün suç duyurusu üzerine başlattığı soruşturmayı tamamlayarak, asliye ceza mahkemesine dava açtı. 
     Banka ile şirket arasındaki kredi ilişkisinin 20 Kasım 1992 tarihinde başladığı, kredilerin geri ödemesini yapamaması üzerine şirket aleyhinde yasal işlemlere başlanması talimatının 2 Şubat 2001 tarihinde verildiği anlatılan iddianamede, şirket borçlarının tahsil olunacak alacaklar hesabına aktarıldığı ve daha sonra icra takibine başlandığı belirtildi. 
     İddianamede, Ege Bölge Müdürlüğü Başuzmanı S. Şenol Uçkun'un 7 Ekim 1999 tarihli Ticari Kredi İnceleme Raporu'nda, ''Özsoy Tarım Sanayi ve Ticaret Limited Şirketi'nin kredilendirme değerliliğini yitirdiğinin, mesleği bankacılık olmayanların bile anlayabileceği bir dille açıklandığı'' ifade edilerek, şirketin daha önce kullandığı kredilerin taksit ve faizlerini süresinde ödemediğinin bilindiği de kaydedildi. 
     Buna rağmen, firmaya 3 Aralık 1999 tarihinde 1 milyon ABD doları, 15 Haziran 2000 tarihinde de 15 milyon ABD doları, 250 bin doları Gayri Nakdi İthalat Akreditifi ve 50 milyar tutarındaki Teminat Mektubu Kredilerinin tahsis ve kullandırılmasının mevzuta, bankacılık kural ve teamüllerine aykırılık oluşturduğu savunulan iddianamede, bankayı basiretli bir tacir gibi yönetmek yükümlülüğü taşıyan görevlilerin, banka yararını göz ardı ederek kuruma zarar verdikleri savunuldu. 
     İddianamede, eski Genel Müdür Yenal Ansen, eski yönetim kurulu üyeleri Ali İhsan Elgin, Hasan Özcan, Halil Sarıaslan, Turan Kalaycıoğlu, Osman Nuri Ertuğ hakkında, Türk Ceza Kanunu'nun TCK ''emniyeti suiistimal'' suçunu düzenleyen 510 ve ''müteselsil suçlar'' hükmünü içeren 80. maddeleri uyarınca 1 yıl 6'şar aydan 7 yıl 6'şar aya kadar hapis istenirken, eski Ticari Krediler Müdürü Muazzez Ela ve eski İzmir-Pasaport Şube Müdürü Recep Şiray ve şube müdür yardımcısı Esen Buğdaycı Şirin hakkında ise TCK'nın ''görevi kötüye kullanma'' fiilini içeren 240 ve 80. maddeleri uyarınca 1 yıl 6'şar aydan 4 yıl 6'şar aya kadar hapis talep edildi. 
     
</TEXT>
</DOC>
