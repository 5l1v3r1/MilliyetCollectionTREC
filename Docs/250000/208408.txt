<DOC>
<DOCNO> 208408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sontur09.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İncirlik esnafı hayal kırıklığı yaşıyor... 
</HEADLINE>
<TEXT>

     Adana'nın Yüreğir İlçesi'ne bağlı İncirlik Beldesi'nde, üssün ABD'li askerlerin rotasyonunda kullanılacağı haberleri ile 9 ay süren durgunluğun biteceğini uman esnaf, askerlerin üs dışına çıkmayacağı açıklamaları ile hayal kırıklığına uğradı. 
     Beldede faaliyet gösteren yaklaşık 350 esnaf ve sanatkar, ABD'li askerlerin işyerlerinden alışveriş yapmaları nedeniyle ödedikleri yüksek kira ücretlerini, askeri personel sayısının mart ayından beri önemli ölçüde düşmesi nedeniyle karşılayamaz duruma geldiklerini bildirdi. 
     Özellikle antika eşya, işlemeli av tüfeği satıcıları, konfeksiyon ve ABD'li askerlerin el dikimi elbiselere önem vermesi nedeniyle terzilerin yoğunlaştığı beldede, rotasyon kapsamında Irak'tan 100 bin ABD askerinin İncirlik'e geleceği haberleri, sıkıntılı günler geçiren esnafı umutlandırdı. 
     Ancak, hemen peşinden gelen askerlerin üs dışına çıkmadan aynı gün üsten ayrılacağı yolundaki açıklamaları, esnafı üzdü. 
     Beldedeki esnaf temsilcileri, ülke ekonomisine döviz kazandırmak, durgunluk nedeniyle kapanma aşamasına gelen işyerlerini kurtarma umuduyla üs yetkilileriyle görüşmeye başladı. Askerlere kısa süreli de olsa alışveriş olanağı sağlanmasını istediklerini belirten esnaf, buna izin verilmemesi durumunda en azından üs içinde standlar kurarak satış yapmak için askeri yetkililerle görüşüyor. 
     
</TEXT>
</DOC>
