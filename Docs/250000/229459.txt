<DOC>
<DOCNO> 229459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/guncel/agun.html </URL>
<DATE> 2004/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasta yatağından 3 trilyon bağışladı 
</HEADLINE>
<TEXT>

   Yanan Kandilli Kız Lisesi'nin kültür sarayına dönüştürülmesi için daha önce 3 trilyon lira bağışlayan Sakıp Sabancı, hastanede 3 trilyonluk ek bir protokol daha imzaladı 
      Şükran Pakkan 
   
   Rahatsızlığı nedeniyle Amerikan Hastanesi'nde tedavi gören işadamı Sakıp Sabancı, sahip çıktığı Kandilli Kız Lisesi'ni hasta yatağında da unutmadı. Yanan tarihi lisenin kültür sarayına dönüştürülmesi için daha önce 3 trilyon lira bağışlayan Sabancı, önceki sabah telefonla aradığı Prof. Dr. Türkan Saylan'ı hastaneye davet ederek, yatağında ek protokol imzaladı. Bir yıl içinde İstanbul'un en büyük kültür saraylarından biri olması planlanan projeye Sabancı 3 trilyon lira daha bağışladı. 
   
   Yeterli bağış toplanamadı 
   Kandilli Kız Lisesi 1986'daki yangından sonra başka bir binaya taşındı, yanan bölüm de kaderine terk edildi. Ardından mezunlar tarafından kurulan Kandilli Kız Lisesi Eğitim ve Kültür Vakfı KANKEV harekete geçti. Vakıf Başkanı Prof. Dr. Türkan Saylan, kültür sarayı projesi kapsamında ilk olarak, 1995'te Milli Eğitim Bakanlığı'yla bir protokole imza attı. Buna göre, lisenin yanan binası İstanbul'un en büyük ve kapsamlı kültür sarayına dönüştürülecekti. Ancak, yeterli bağış toplanamamış, proje rafa kalkma noktasına gelmişti. 
   Mezunların okulu yaşatma mücadelesi, gazetemizde 14 Eylül 2003'te yer aldıktan sonra, o dönem ABD'de tedavi gören Sakıp Sabancı, dönüşünde yardım etme kararı aldı. İstanbul Valisi Muammer Güler, Hacı Ömer Sabancı Vakfı VAKSA Mütevelli Heyeti Başkanı Sakıp Sabancı ve KANKEV Başkanı Prof. Dr. Türkan Saylan'ın Valilik'te imzaladığı protokole göre, yapılacak 5 trilyonluk harcamanın 3 trilyonunu Sabancı karşılayacaktı. 
   Sabancı, Kız Lisesi'nin tamamen onarılması için projeye 3 trilyon lira bağışlamaya karar verdi ve önceki gün sabah saatlerinde hasta yatağından Prof. Dr. Türkan Saylan'ı aradı. Bir protokol hazırlanmasını isteyen Sabancı, saat 18.00'de Saylan'ı hastaneye davet etti. Projeye 3 trilyon liralık kaynak aktaran ek protokol hastanede imzalandı. Ek protokolde, merkezin adının da "Sakıp Sabancı Kandilli Kültür ve Eğitim Merkezi" olmasına karar verildi. 
   Saylan, duygularını şu sözlerle anlattı "Ülkemizin kültür varlıklarının yeniden kalkınıp yaşaması konusunda büyük duyarlılığı olan Sabancı'nın bu unutulmaz davranışı bizi son derece duygulandırdı." 
   
   'Allah'tan umut kesilmez' 
   Yılmaz Ulusoy, doğum gününü kutlanan ünlü işadamı için pasta kesileceğini söyledi. Saat 20.00'i sıraları hastaneden çıkan ünlü işadamının eşi Türkan Sabancı, basın mensuplarının soruları üzerine, "Durumu iyi. İnşallah daha iyi olur. Allah'tan ümit kesilmez" dedi. 
   
   Kararı ABD'de almıştı 
   Kandilli Kız Lisesi mezunlarının okulu yaşatma mücadelesi, gazetemizde 14 Eylül 2003'te yer aldıktan sonra, o dönem ABD'de tedavi gören Sakıp Sabancı, yardım etme kararı aldı. 7 Nisan 1933 doğumlu olan Sabancı, doğum gününden bir gün önce 3 trilyon bağışladı. 
   
   
   
</TEXT>
</DOC>
