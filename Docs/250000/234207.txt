<DOC>
<DOCNO> 234207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sonspo35.html </URL>
<DATE> 2004/04/23/ </DATE>
<TIME> 18.17 </TIME>
<AUTHOR>  </AUTHOR>
<HEADLINE>
Halter Şampiyonasında 75 kiloda 1 altın, 1 bronz madalya kazandık 
</HEADLINE>
<TEXT>

     Ukrayna'nın başkenti Kiev'de düzenlenen 17. Avrupa Bayanlar Halter Şampiyonası'nda, Türk Milli Takımı'ndan Derya Açıkgöz, artı 75 kiloda 1 altın, 1 bronz madalya kazandı. 
     Şampiyonanın 4. gününde podyuma çıkan Derya Açıkgöz, koparma mücadelesinde ilk hakkında 107.5 kiloyu kaldırdı. İkinci hakkında 112.5 kilo ağırlığı kaldırmaya başaran Açıkgöz, üçüncü hakkında 117.5 kiloda başarısız oldu. Bu sonuçla Derya Açıkgöz, koparmada madalya kazanamadı. 
     Koparmada, Polonyalı Agata Wrobel 130 kiloyu kaldırarak altın madalyaya uzandı. 127.5 kilo kaldıran Ukraynalı Vitoriya Shaymardanova gümüş madalya, 120 kiloyu kaldıran Yunan Vassiliki Kassapi ise bronz madalya aldı. 
     Silkmede başarılı bir performans ortaya koyan Derya Açıkgöz, ilk hakkında 150, ikinci hakkında 155 ve üçüncü hakkında da 157.5 kiloyu kaldırarak altın madalya kazandı. Türk sporcu ile aynı kiloyu kaldıran Polonyalı Agata Wrobel, yarışma tartısı farkıyla gümüş madalya alırken, Ukraynalı Vitoriya Shaymardanova 150 kiloyu kaldırarak bronz madalyanın sahibi oldu. 
     Toplamda ise 287.5 kilo kaldıran Polonyalı Agata Wrobel altın madalya kazandı. Bu sporcuyu 277.5 kilo ile izleyen Vitoriya Shaymardanova gümüş, 270 kiloyu kaldıran Derya Açıkgöz ise bronz madalya kazandılar. 
     
</TEXT>
</DOC>
