<DOC>
<DOCNO> 208150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sonspo15.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da Ilie şov... 
</HEADLINE>
<TEXT>

     Beşiktaş, ligin ikinci yarısının hazırlıklarını BJK Nevzat Demir Tesisleri'nde yaptığı antrenmanla sürdürürken, yeni transfer Adrian Ilie çift kale maçta ortaya koyduğu performans ve attığı gollerle göz doldurdu. 
     Teknik Direktör Mircea Lucescu yönetiminde gerçekleştirilen idmanda, Rumen futbolcu, çift kale maçta iyi bir performans ortaya koyarak, 4 gol atıp 2 de asist yaptı. Siyah-beyazlı takım ile henüz üçüncü idmanına çıkan Ilie, kısa sürede takıma uyum sağladığını kanıtlarken, verdiği paslar ve arkadaşlarıyla yardımlaşması ile teknik heyeti de memnun etti. 
     Antrenman maçında Ilie'nin yer aldığı siyah takım, turuncu takımı 10-8 mağlup etti. Maçta, rakip takımda oynayan siyah-beyazlıların diğer forveti İlhan da takımına 4 gol kazandırdı. 
     Bu arada siyah-beyazlılar, antrenman maçı öncesinde kondisyon ve pas çalışması yaptılar. Sakatlıkları bulunan Tümer ve Okan sadece pas ve kondisyon çalışmasına katılırken, çift kale maçta yer almadılar. 
     Diğer yandan antrenmanı, Futbol Federasyonu Yönetim Kurulu Üyesi Levent Kızıl ve Avustralya'da bir takım çalıştıran teknik direktör Yasin Özdenak da izledi. 
     
     ÇALIŞMALAR İSTANBUL'DA 
     Beşiktaş Futbol Takımı Menajeri Sinan Engin, erteledikleri Antalya kampına gitmelerinin çok küçük bir ihtimal olduğunu söyledi. 
     Çalışmalarını yarın da İstanbul'da sürdüreceklerini belirten Engin, ''Çok küçük bir ihtimal ama, belki çarşamba günü Feyenoord ile yapacağımız maç için Antalya'ya gidebiliriz'' dedi. 
     Siyah-beyazlılar, yarın kendi aralarında BJK İnönü Stadı'nda bir basına kapalı olarak bir maç yaparak, ikinci yarı hazırlıklarını sürdürecek. 
     Öte yandan, BJK Nevzat Demir Tesisleri'ndeki iki saha tamamen karlardan temizlendi ve takımın çalışabileceği hale getirildi. 
     
</TEXT>
</DOC>
