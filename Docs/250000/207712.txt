<DOC>
<DOCNO> 207712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sondun18.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney Kıbrıs'ta askeri gizli evraklar çöplükte bulundu 
</HEADLINE>
<TEXT>

     Rum Milli Muhafız Ordusu'na RMMO ait ''gizli'' damgalı çok sayıda evrak çöplüğe atıldı. 
     Bir kamyon şoförü tarafından çöplükte bulunan karton kutular içindeki gizli evraklar, daha sonra RMMO yetkilileri tarafından teslim alındı. 
     Fileleftheros gazetesi, ''Larnaka çöplüğünde tespit edilen 'gizli' damgalı birçok askeri evrakın, 1992-1996 yılları arasında tanksavar Milan füzeleri, başka silahların mevzileri ve diğer 'savunma' çalışmalarıyla ilgili olduğunu'' yazdı. 
     Gazeteye göre, karton kutular içerisindeki gizli evrakları bir ağır vasıta sürücüsü gördü ve bir Rum milletvekiline bildirdi. Durumdan RMMO güvenlik birimi yetkilisi de haberdar edildi ve evraklar teslim alındı. 
     Rum yönetimi lideri Tasos Papadopulos, gazetecilerin olayı yorumlamasını isteyince, ''bakanlarından henüz bu konuda bilgi almadığını'' belirtti. Papadopulos, ''Durum anlatıldığı gibiyse Sağlık Bakanlığı'na ait geçmişte çöpte bulunan gizli evraklar konusunun 'acı tekrarından' ibaret olduğunu'' söyledi. 
     Rum Savunma Bakanı Kiryakos Mavronikolas ise çöplükte bulunan evrakları ''değersiz'' olarak niteledi. 
     RMMO Genel Kurmaylığı Basın Sözcüsü Antonis Krityotis de, bulunan belgelerin ''askeri açıdan değersiz'' olduğunu açıkladı. 
     Bu arada, Rum Bayındırlık ve Ulaştırma Bakanı Kiryakos Kazamias, konuyla ilgili soruşturma memuru atadığını bildirdi. 
     Kıbrıs Rum kesiminde, geçen yıl, Sağlık Bakanlığı'na ait ''gizli'' belgeler çöplüğe atılmıştı. 
     
</TEXT>
</DOC>
