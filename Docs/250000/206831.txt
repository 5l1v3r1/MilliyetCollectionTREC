<DOC>
<DOCNO> 206831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sonspo11.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'de neşeli idman, futbolcular kar topu oynadı 
</HEADLINE>
<TEXT>

     İkinci yarı hazırlıklarını sürdüren Fenerbahçe'de futbolcular, karla kaplı sahada neşeli bir idman yaptılar. 
     İstanbul'da dün akşamdan beri yağan kar nedeniyle Samandıra Tesisleri'ndeki sahalar karla kaplandığı için sarı-lacivertli futbolcular yaklaşık 1 saat kapalı salonda ağırlık çalıştı. 
     Daha sonra dışarı çıkan futbolcular, antrenör Roland Koch yönetiminde tesislerin yanındaki ormanlık alanda koşu yaptılar. 
     Koşunun ardından futbolcular, sahada birbirleriyle şakalaştı. Kar nedeniyle oldukça neşeli görünen futbolcular, kar topu oynadı. 
     Bu arada, sakatlığı bulunan Tuncay, Özel Acıbadem Hastanesi'nde kontrolden geçti. Genç futbolcunun öğleden sonraki antrenmana katılacağı bildirildi. Almanya'da tedavi olan Kemal ile Brezilyalı futbolcular Luciano, Aurelio ve Nobre de antrenmana katılmadı. 
     Kondisyon çalışmasında her zaman olduğu gibi Teknik Direktör Christoph Daum yer almadı. 
     Sarı-lacivertliler, saha temizlendikten sonra öğleden sonra bir çalışma daha yapacaklar. 
     
     NOBRE, ANTALYA KAMPINA KATILACAK 
     Fenerbahçe'nin yeni transferi Marcio Ferreira Nobre'nin Antalya kampına katılacağı bildirildi. 
     Brezilyalı oyuncunun 1-2 gün içerisinde Türkiye'ye gelerek, Antalya'ya geçeceği kaydedildi. 
     Öte yandan, Luciano ve Aurelio'nun ise bu akşam İstanbul'a gelecekleri ifade edildi. 
     
     YARIN ANTALYA'YA GİDİYORLAR 
     Fenerbahçe, ikinci yarı hazırlık kampı için yarın sabah Antalya'ya gidecek. 
     Antalya'da 1 hafta kamp yapacak olan sarı-lacivertlilerin, her gün çift antrenmanla ikinci yarıya hazırlanacağı öğrenildi. 10 Ocak Cumartesi günü bir, 13 Ocak Salı günü de sabah ve akşam 2 takımla olmak üzere toplam 3 hazırlık maçı yapacak Fenerbahçe, 14 Ocak Çarşamba günü İstanbul'a dönecek. 
     
</TEXT>
</DOC>
