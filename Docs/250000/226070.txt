<DOC>
<DOCNO> 226070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/sondun01.html </URL>
<DATE> 2004/03/27/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Pakistan'da 8 askerin cesedi bulundu... 
</HEADLINE>
<TEXT>

     Pakistan'ın Afganistan sınırında, El Kaide militanları ve onları destekleyen aşiret üyeleriyle başlayan çatışmada rehin alınan 8 askerin cesedinin bulunduğu bildirildi. 
     Bir askeri yetkili, askerlerin elleri arkadan bağlanmış haldeki cesetlerinin, militanlara yönelik operasyonların devam ettiği, yarı özerk aşiret bölgesi Güney Veziristan eyaletinin başkenti Vana yakınında dün bulunduğunu söyledi. 
     Yetkili, askerlerin, muhtemelen araçları geçen pazartesi günü pusuya düşürüldükten kısa süre sonra yakın mesafeden ateş edilerek öldürüldüğünü belirtti. 
     Pakistan Devlet Başkanı Pervez Müşerref, önceki gün, El Kaide militanlarının kökünü kazımak amacıyla 5000 askerle yürütülen operasyon için takviye asker göndereceğini açıklamıştı. 
     
</TEXT>
</DOC>
