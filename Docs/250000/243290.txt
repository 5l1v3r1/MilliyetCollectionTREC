<DOC>
<DOCNO> 243290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonsiy06.html </URL>
<DATE> 2004/05/27/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Org. Başbuğ İsrail-Filistin çözülmeden bu bölgede barış olmaz 
</HEADLINE>
<TEXT>

     Genelkurmay İkinci Başkanı Orgeneral İlker Başbuğ, ''İsrail ile Filistin arasında bir çözüm sağlanmadan bölgenin istikrara kavuşması mümkün değildir'' dedi. 
     Genelkurmay Başkanlığı Askeri Tarih ve Stratejik Etüt Başkanlığı tarafından düzenlenen ''Türkiye, NATO ve Avrupa Birliği AB Perspektifinden Kriz Bölgelerinin İncelenmesi ve Türkiye'nin Güvenliğine Etkileri'' konulu sempozyum, Harp Akademileri Komutanlığı Atatürk Harp Oyunu ve Kültür Merkezi'nde başladı. 
     Genelkurmay İkinci Başkanı Orgeneral Başbuğ, sempozyumun açılışında yaptığı konuşmada, Türkiye'nin etrafındaki kriz bölgelerinin Irak ve Afganistan ile İsrail ve Filistin olduğunu belirtti. 
     İsrail ile Filistin arasındaki çatışmaların çok endişe verici boyutlarda devam ettiğini anlatan Orgeneral Başbuğ, ''İsrail ile Filistin arasında bir çözüm sağlanmadan bölgenin istikrara kavuşması mümkün değildir'' dedi. 
     İsrail-Arap ve Filistin çatışmalarına terörizm açısından bakıldığında, bazı ülkelerin aldıkları tavrın uluslararası terörizmin doğması ve gelişmesinde önemli bir etken olduğunun görüldüğünü ifade eden Orgeneral Başbuğ, çözüme giden yolda ABD ile Avrupa'nın aynı bakış açısına sahip olmalarının önemli olduğunu vurguladı. 
     Orgeneral Başbuğ, ''Çözüm yolunun önünü ancak ABD ile Avrupa'nın sahip olduğu müşterek değerler ile askeri, ekonomik ve politik gücün sinerjisi açabilir'' diye konuştu. 
     Irak'ta yaşanan gelişmelere de değinen Genelkurmay İkinci Başkanı Başbuğ, Türkiye'nin Irak'ın ulusal birliğinin, egemenliğinin ve toprak bütünlüğünün korunmasının önemine inandığını bildirdi. 
     Orgeneral Başbuğ, sözlerini şöyle sürdürdü 
     ''Türkiye, Irak'a etnik yakınlık ya da dini açıdan değil, bir bütün olarak bakmaktadır. Irak'ın toprak bütünlüğü yalnızca Irak'ta değil, tüm bölgede istikrarın tesisi için en önemli yapı taşlarından biridir. 
     Burada sorulması gereken soru Irak Devleti Geçiş Dönemi İdari Yasası'nın Irak'ın geleceğini ne şekilde etkileyeceğidir 'Irak'taki son gelişmeler ve oradaki etkin güç odaklarının geleceğe yönelik beklentilerinin Irak'ın ulusal birliğini ve toprak bütünlüğünü sağlamada nasıl bir sonucu ortaya çıkaracağı' da, ayrı bir sorudur. Yasa, Irak'ın ulusal ve toprak bütünlüğünü korumaya çalışırken, devletin laik bir yapıda olmayacağını göstermektedir. Sorun, değişik beklentiler taşıyan Irak'taki bütün etnik ve inanç gruplarının hakça nasıl bir arada olacağı hususunda düğümlenmektedir. Anılan yasa, çözümü değişik gevşek merkezi federal devlet yapılanmasında görmektedir. Tarihi örnekler, farklı etnik ve inanç gruplarına sahip ülkelerin daha çok, daha kuvvetli bir merkezi idare altında bir arada tutulabileceğini göstermektedir. 
     Türkiye Irak'ın bir an önce barış ve istikrara kavuşmasına ve bu bağlamda nüfus içinde önemli bir orana sahip Türkmenler'in layık oldukları haklara sahip olmasının, Irak'ın geleceğine yönelik çözümlere bir denge unsuru olarak katkı sağlayacağına inanmaktadır.'' Türkiye'nin, ABD ve koalisyon gücünün Irak'ta başarılı olması ve yönetimin planlandığı şekilde Iraklılar'a geçişi için her zaman destek verdiğini ve vermeye devam edeceğini kaydeden Orgeneral Başbuğ, ''Irak'ta oluşabilecek bir kaostan veya bir iç savaştan en çok zarar görecek ülkelerin başında Türkiye'nin olabileceği bilinci içinde olmak zorundayız. Bu nedenle Birleşmiş Milletler'in BM Irak'ta daha etkin bir rol oynamasının önemi açıktır'' diye konuştu. 
     
     AFGANİSTAN VE NATO HAREKATI... 

     Orgeneral Başbuğ, Afganistan'daki durumun uluslararası toplumun gündemindeki bir diğer konu olduğunu da belirterek, istikrar ve barış için yürütülen çabaların olumlu yönde geliştiğini anlattı. 
     Türkiye'nin de bir dönem komutasını üstlendiği Uluslararası Güvenlik ve Yardım Harekatı'nın NATO sorumluluğunda devam ettiğini dile getiren Orgeneral İlker Başbuğ, şunları kaydetti 
     ''NATO'nun Afganistan'a verdiği desteğin devamı ve yürüttüğü harekatın başarısı, ülkenin geleceği için olduğu kadar NATO'nun geleceği için de önemlidir. Bu harekat, ittifakın 21. Yüzyıl'ın tehditleri ile mücadeleye ne kadar hazır ve kararlı olduğunun bir göstergesidir. Bu açıdan Uluslararası Güvenlik ve Yardım Harekatı ile NATO'nun etkinliğinin test edildiği söylenebilir. NATO harekatının başarısı, ülkelerin kendilerinden beklenen katkıları, daha az ulusal tahditler koyarak sağlaması ile doğru orantılıdır.'' Orgeneral Başbuğ, Türkiye'nin NATO talepleri doğrultusunda 3 genel maksat helikopteri ay sonunda Kabil'e göndereceğini de söyleyerek, bölgesel imar ekiplerine katkı sağlamak amacıyla Dışişleri Bakanlığı koordinatörlüğündeki çalışmaların da devam ettiğini bildirdi. 
     
     EN BÜYÜK TEHLİKE TERÖRİZM 

     Genelkurmay İkinci Başkanı Orgeneral İlker Başbuğ, ''Yaşadığımız yüzyılda dünya barışı ve güvenliği için en büyük tehdidin terörizm olduğu, artık bütün dünya tarafından açık şekilde bilinmektedir'' dedi. 
     Orgeneral Başbuğ, Genelkurmay Askeri Tarih ve Stratejik Etüt Başkanlığı tarafından Harp Akademileri Komutanlığı Atatürk Harp Oyunu ve Kültür Merkezi'nde düzenlenen ''Türkiye, NATO ve Avrupa Birliği AB Perspektifinden Kriz Bölgelerinin İncelenmesi ve Türkiye'nin Güvenliğine Etkileri'' konulu sempozyumun açılışında yaptığı konuşmada iki saptamada bulundu. 
     Saptamalardan birincisinin üzerinde yaşadığımız topraklara, ikincisinin ise bu toprakların da üzerinde bulunduğu dünyaya ilişkin olduğunu belirten Orgeneral Başbuğ, vizyonda olan Truva filmine de değinerek, filmin konusunun geçtiği toprakların Türkiye'nin sınırları içerisinde bulunduğunu anımsattı. 
     Orgeneral Başbuğ, ''Truva, hırsın ve ihtirasın nelere yol açtığını gösteren bir hikayedir. Ülkemizin toprakları, tarih boyu hırsına ve ihtirasına gem vuramayan kişi ve ulusların yenilgilerine ev sahipliği yapmıştır. Türkiye, bu nedenle uluslararası politikalarını hırs ve ihtiras yerine dostluk, kardeşlik ve dayanışma sacayağına oturtmaya özel ve büyük önem vermektedir'' dedi. 
     Olanakların geliştiği, ama sorunların bu olanaklar oranında çözülemediği dünyaya ilişkin yaptığı ikinci saptamasına yönelik de Orgeneral İlker Başbuğ, şunları söyledi 
     ''Olanaklarımız Mars'a gidiyor ya da daha uzağa. Uygarlık alanlarımızı genişletmeyi amaçlıyoruz, oysa savaşın ve terörün bu gezegendeki uygarlığı yok etmesini önlemekte sıkıntı çekiyoruz. Evrende kendimize yeni komşular arıyoruz, ancak küçülen dünyanın herhangi bir yerindeki komşularımıza uygarlığın barışını sunamıyor, güvenliğini sağlayamıyoruz. Başka bir bakışla hem güçlüyüz, hem de güçsüz.'' Bugün başlayan ve 2 gün sürecek olan sempozyumda, barış ve güvenliği, dolayısıyla insanların mutluluğunun sağlanmasına ilişkin görüşleri paylaşmayı, düşünceleri geliştirmeyi amaçladıklarını ifade eden Orgeneral Başbuğ, sözlerini şöyle sürdürdü 
     ''20. yüzyılın sonuna yaklaşırken, 21. yüzyılın hemen başında dünya iki büyük olay yaşadı. Bu olaylar uluslararası ilişkileri, ittifakları, stratejik düşünceleri 'tehdit' ve buna bağlı olarak 'güvenlik' gibi kavramları temelden sarstı ve büyük oranda değişime zorladı. Bu iki olaydan biri Berlin Duvarı'nın yıkılışı, diğeri 11 Eylül'dür. 1989'da Berlin Duvarı'nın yıkılışı, Sovyetler Birliği'nin ve Varşova Paktı'nın dağılmasına giden yolun başlangıcı olurken, bazı değerlendirmelere göre de dünya düzeninin tek kutuplu bir şekle dönüşmesine neden olmuştur. Kesin olan ABD ve Sovyetler Birliği veya NATO ile Varşova Paktı arasındaki soğuk savaş döneminin sona ermiş olmasıdır.'' 
     
     11 EYLÜL... 

     Orgeneral Başbuğ, 11 Eylül'de ABD'de yaşanan ve bütün dünya ülkeleri tarafından lanetlenen trajik olayın en güçlü devletlerin bile terörün hedefi olabileceğini gösterdiğini vurgulayarak, şunları kaydetti 
     ''Bu iki büyük olay, günümüz için acaba şu sonuçları doğurmuş olabilir mi Büyük güçler arasında büyük zayiat ve tahriplere neden olabilecek savaş ihtimalinin ortadan kalkması, bölgesel ve etnik kökenli savaşların hala önemini koruması, en önemlisi öldürücü terörist saldırıların kitle imha silahlarını da kullanarak dünyanın herhangi bir yerinde, herhangi bir zamanda ortaya çıkabilecek olması... Yaşadığımız yüzyılda dünya barışı ve güvenliği için en büyük tehdidin terörizm olduğu, artık bütün dünya tarafından açık şekilde bilinmektedir. 
     Elbette ABD'de meydana gelen bu olay, dünyanın yaşadığı en trajik ve en büyük terör olayıdır. Aynı zamanda terörle mücadelede bir kırılma noktasıdır. Ancak terörün vahşetini anlamak ve teröre karşı etkili mücadeleye başlamak için bu büyüklükte bir olayın yaşanması gerekli miydi 11 Eylül 2001'den önce de dünya pek çok terör olayıyla karşı karşıya kalmıştır. Bu olaylara karşı dünya ülkeleri yeterli duyarlılığı göstermişler miydi Gerekli önlemleri almışlar mıydı ya da bu yöndeki önerileri dikkate almışlar mıydı Bunlar yapılmamışsa, 'acaba neden' diye sormak gerekmiyor mu '' 
     
     TERÖRİZMLE ETKİN MÜCADELEDE EN ÖNEMLİ HUSUS... 

     Orgeneral Başbuğ, gelinen noktada bugün özellikle terörizmin öne çıkışının coğrafi sınırlara dayalı savunmayı öngören stratejik düşünceden coğrafi sınırlara bağlı olmayan güvenliğe dayalı stratejik düşünceye dönüşümü zorunlu kıldığını belirterek, bunun kullanılan kavram açısından konvansiyonel savaştan asimetrik savaşa geçiş anlamına geldiğini söyledi. 
     İncelenmesi gereken hususun güvenlik kavramından ne anlaşıldığı, boyutlarının neler olduğu ve bu boyutlar arasındaki ilişkiler olduğunu ifade eden Orgeneral Başbuğ, güvenliğin, bir kimsenin, bir topluluğun, bir şeyin tehlikeden uzak olması, güven içinde bulunması durumu olarak tanımlanabileceğini bildirdi. 
     Güvenliğin, kişisel, ulusal ve uluslararası olmak üzere 3 boyutu olduğunu anlatan Genelkurmay İkinci Başkanı Orgeneral Başbuğ, konuşmasına şöyle devam etti 
     ''Ulusal güvenlik devletin bekası, bireylerin güvenliği ve ulusun refahını sağlamakla ilgilidir. 11 Eylül sonrası bazı ülkelerin, ulusal güvenlik yapılarını güçlendirmek amacıyla değişiklikler yaptıkları gözlenmektedir. Uluslararası güvenlik ise, güvenlik kavramının küresel boyut kazanmasıdır. Terörizmle etkin mücadelede en önemli olan hususun, bu üç boyut arasındaki ilişkilerde dengeyi ve doğruyu bulma noktasında olduğu ifade edilebilir.'' Başbuğ, Türkiye'nin Avrupa Birliği AB ile ilişkilerinin önemli bir döneme girdiğini belirterek, ''Türkiye'nin önceliği, bu yıl sonunda üyelik müzakerelerinin başlatılmasına ilişkin kararın alınmasını sağlamaktır. TSK, bu süreçte ülkemizin önünü açıcı ve yapıcı katkı sağlamak amacıyla gerekli özeni göstermektedir, her kurum ve kuruluştan da aynı özenin gösterilmesini beklemektedir'' dedi. 
     Genelkurmay Askeri Tarih ve Stratejik Etüt Başkanlığı'nca, Harp Akademileri Komutanlığı Atatürk Harp Oyunu ve Kültür Merkezi'nde düzenlenen ''Türkiye, NATO ve AB Perspektifi'nden Kriz Bölgelerinin İncelenmesi ve Türkiye'nin Güvenliğine Etkileri'' konulu sempozyumun açılışında konuşan Orgeneral Başbuğ Irak, Ortadoğu, Kıbrıs ve Ege sorunu, bölücü terör örgütü ve AB üyeliğine ilişkin değerlendirmelerde bulundu. Orgeneral Başbuğ, ''Büyük Ortadoğu İnisiyatifi''nin ana konularının İsrail-Filistin, Irak ve Afganistan'ın geleceğiyle ilgili gelişmeler olduğunu belirterek, bu inisiyatifin temelinde terörizmi yaratan sebeplerin ortadan kaldırılması ile bölgedeki enerji kaynaklarının güvenliğinin sağlanmasının yattığını bildirdi. 
     Ortadoğu ve Kuzey Afrika ülkelerinde yıllık ekonomik büyüme oranının yüzde 1.5, nüfus artışının ise yüzde 3 civarında bulunduğunu anlatan Orgeneral Başbuğ, nüfusun yüzde 28'inin 15 ile 30 yaş grubu, yüzde 40'ının ise 15 yaş altı olduğunu söyledi. 
     Nüfusun yüzde 68'ine yakın bölümünün iş olanakları, iyi eğitim ve sosyal şartların iyileştirilmesini beklediğini dile getiren Orgeneral Başbuğ, ''Petrol gelirlerindeki azalma ve yönetim hataları sonucu, bu yüzde 68'lik nüfusun istek ve beklentilerinin karşılanmaması durumunda, bilgi çağının da etkisiyle bölgede sosyal patlamaların olabileceği ve bu durumun bölgede terörizme daha büyük boyutlarda uygun zemin ve koşullar yaratabileceği düşünülmektedir'' dedi. 
     
     ''SOSYAL RAHATSIZLIK, KAOSA NEDEN OLABİLİR'' 

     Orgeneral İlker Başbuğ, bölgenin dünyadaki toplam petrol üretiminin yüzde 34'ünü, petrol ihracatının da yüzde 49'unu karşıladığını ifade ederek, ABD'nin bu bölgeden ithal ettiği petrolün toplam ithalatı içinde yüzde 30, bu oranın Avrupa ülkeleri için yüzde 42, Japonya için de yüzde 79'lara yaklaştığını belirtti. 
     Bölgedeki sosyal rahatsızlık ve bunun sonucunda çıkabilecek patlamaların petrol üretimi ve ihracatını ciddi bir şekilde engelleyerek dünya boyutunda bir kaosa neden olabileceğine işaret eden Orgeneral Başbuğ, bu kaostan illegal oluşumlar dışında hiçbir ülkenin fayda sağlayamayacağını vurguladı. 
     Bu sonuca karşı tedbir almanın ilk önce bölge ülkelerinin sorumluluğunda olduğunu anlatan Orgeneral Başbuğ, 22 Mayıs'ta Tunus'ta toplanan Arap Birliği Zirvesi'nde bu yönde bir karar alındığını anımsattı. 
     ABD, Avrupa ülkeleri ve Japonya'nın bu ülkelere yardımla yükümlü olduğunu dile getiren Orgeneral Başbuğ, ''Dolayısıyla, ismine ne denirse denilsin, bu inisiyatif, bir ülke veya topluluğa mal edilemez. İşbirliği, koordinasyon, şeffaflık ve 3 kriz bölgesinde elde edilecek başarılar, bu inisiyatife ulaşılacak sonuçlar açısından kilit noktadadır'' dedi. 
     
     ''DEMOKRASİ, HER ŞEYDEN ÖNCE LAİKLİĞE DAYANIR'' 

     Genelkurmay İkinci Başkanı Orgeneral Başbuğ, bazı çevreler tarafından ''nüfusunun büyük bir bölümünü Müslümanlar'ın oluşturduğu Kuzey Afrika ve Ortadoğu ülkelerinin daha demokratik yapıya ulaşmasıyla sorunun çözümüne katkı sağlanacağının'' dile getirildiğini anlatarak, sözlerini şöyle sürdürdü 
     ''Ancak, bu değişim kolaylıkla gerçekleşebilecek midir Türkiye, laik, demokratik ve sosyal bir hukuk devletidir. Nüfusunun yüzde 99'una yakın bir bölümü de Müslüman'dır. Türkiye'den hareketle, nüfusunun büyük bir bölümü Müslüman olan ülkelerin kolaylıkla demokratik bir yapıya dönüşebileceği sonucunu çıkarmak yanıltıcı olabilir. 
     Burada unutulan veya dikkatten kaçırılan husus, laikliğin Türk demokrasisinin gelişmesinde ana itici güç oluşudur. Bu oluşumda, laikliğin Türkiye'de geçirdiği tarihsel süreç de göz ardı edilmemelidir. Laiklik sürecini yaşamayan, bu deneyime sahip olamayan ülkelerin demokratik bir yapıya kolaylıkla ulaşabileceğini söylemek, bir iddiadan ileriye geçemeyebilir.'' Anayasa Mahkemesi'nin laiklikle ilgili yorumlarının laikliğin Türkiye yönünden anlamını ortaya koyduğuna dikkati çeken Orgeneral Başbuğ, ''Anayasa Mahkemesi kararları, bu konuyu şöyle açıklamaktadır 'Demokrasi, her şeyden önce laikliğe dayanır. Demokrasinin 2 önemli unsuru, özgürlük ve eşitliktir. Bu unsurların gerçekleşmesi, dini zorlamaların olmadığı laik toplumlarda mümkündür.' Görüldüğü üzere, laiklik ilkesi Türkiye Cumhuriyeti'ni oluşturan tüm değerlerin temel taşıdır'' dedi. 
     
     ''GÜÇLÜ BİR SİLAHLI KUVVETLERE İHTİYAÇ ARTTI'' 

     Orgeneral İlker Başbuğ, Türkiye'nin ulusal güvenliği ve ulusal çıkarları ile ilgili konulara da değinerek, Anadolu coğrafyası üzerinde ancak güçlü devletlerin varlıklarını sürdürebildiklerini söyledi. 
     Bu coğrafyanın birbirini destekleyen ve tamamlayan politik, ekonomik, sosyokültürel ve askeri güç unsurlarına sahip olmayı gerektirdiğini belirten Orgeneral Başbuğ, bölgedeki sorunların yanına küreselleşmenin sonuçları da eklenince, güçlü bir silahlı kuvvetlere olan ihtiyacın arttığına işaret etti. 
     Orgeneral Başbuğ, Türk Silahlı Kuvvetleri TSK olarak konvansiyonel harp ile asimetrik harbi her üç kuvvetin birlikte icra edebileceği, nitelikli, beka kabiliyeti yüksek, modüler, elastiki ve her türlü ortamda kesintisiz görev yapabilecek bir kuvvet yapısına sahip olunmasına dikkat ettiklerini vurguladı. 
     Savunma bütçesinin GSMH'ye oranının yüzde 2.4, devlet bütçesine oranının ise yüzde 6.6 olduğunu belirten Orgeneral Başbuğ, bu kaynakların etkin kullanılması amacıyla Savunma Sanayi İcra Komitesi toplantısında da kararlar aldıklarını bildirdi. 
     Orgeneral Başbuğ, tedarik işlemleri yıllardır sürdürülen, ancak olumlu sonuçlar alınamayan modern tank, silahlı helikopter ve insansız hava aracı projelerine ilişkin tedarik modellerinin değiştirilmesine karar verildiğini anlattı. 
     Bu kararlara ilişkin Genelkurmay Başkanlığı, Milli Savunma Bakanlığı ile Savunma Sanayi Müsteşarlığı'nın birlikte 8 aylık bir çalışma yürüttüğünü ifade eden Orgeneral Başbuğ, ''TSK'nın söz konusu ihtiyaçları devam etmektedir. Bu nedenle, harekat ihtiyaç adetleri ve yeni tedarik modellerine göre çalışmaların ilgili makamlar tarafından yürütülmesine, aynı toplantıda karar verilmiştir'' diye konuştu. 
     
     ''TSK, ÇAĞDAŞLIK VE İLERİCİLİĞİN SİMGESİ'' 

     Genelkurmay İkinci Başkanı Orgeneral Başbuğ, TSK'nın her zaman çağdaşlık ve ilericiliğin simgesi olduğunu, AB üyeliğinin de Atatürk'ün amaçladığı çağdaş uygarlık düzeyine varma doğrultusunda önemli bir toplumsal iradeyi gerçekleştirme aracı olduğunu kaydederek, şöyle devam etti 
     ''AB ile ilişkilerimiz, önemli bir döneme girmiştir. Türkiye'nin önceliği, bu yıl sonunda üyelik müzakerelerinin başlatılmasına ilişkin kararın alınmasını sağlamaktır. TSK, bu süreçte ülkemizin önünü açıcı ve yapıcı katkı sağlamak amacıyla gerekli özeni göstermektedir, her kurum ve kuruluştan da aynı özenin gösterilmesini beklemektedir.'' 
     
     KIBRIS SORUNU VE TÜRKİYE'NİN AB ÜYELİĞİ... 

     Kıbrıs'ın Türkiye açısından, oradaki soydaşların güvenliği ve Türkiye'nin ulusal menfaatleri açısından öneminin, Doğu Akdeniz ve Ortadoğu'daki gelişmeler çerçevesinde arttığını anlatan Orgeneral Başbuğ, ''Kıbrıs'ın Türkiye'nin güvenliğiyle ilişkisi, Türkiye'ye olan mesafesiyle açıklanacak kadar yüzeysel değil, daha çok Doğu Akdeniz'deki hak ve çıkarlarımızın korunmasıyla bağlantılıdır'' dedi. 
     Kıbrıs sorunundaki çözümsüzlük nedeninin, nisan ayında yapılan referandumda Türk tarafı olmadığının ortaya çıktığını dile getiren Orgeneral Başbuğ, ''Gelinen bu aşamadan sonra Kıbrıs sorunu, Türkiye'nin AB üyeliği perspektifi önünde bir engel olarak gösterilmemelidir. Rum halkının referandumda kullandığı yüksek orandaki 'hayır' cevabı, adada kalıcı, adil ve yaşayabilir bir çözüm elde edilmesinin iyice zorlaştığını ortaya koymaktadır'' diye konuştu. 
     
     EGE SORUNU 

     Orgeneral İlker Başbuğ, Türkiye ile Yunanistan ilişkilerinde sorunların çözümüne yönelik somut bir ilerleme kaydedilemediğini de ifade ederek, uluslararası deniz ve hava sahalarının kullanılması, güvenlik gereksinimleri, ulaşım ve doğal zenginlikler bakımından Türkiye'nin, Ege'deki hukuki, yaşamsal çıkarlarından taviz vermesinin mümkün olmadığını vurguladı. Kalıcı bir barış ve istikrarın sağlanmasının, tüm sorunların adil ve her iki ülke tarafından kabul edilebilir şekilde çözülmesinden geçtiğini dile getiren Orgeneral Başbuğ, ''Her aday ülke gibi Türkiye'nin de, mevcut AB müktesebatı çerçevesinde Yunanistan ile Ege sorunlarını çözmesi, ya da çözülmeyen sorunları, arasında Uluslararası Adalet Divanı'nın da bulunduğu çözüm yollarına sunmayı kabul etmesi gerekmektedir'' dedi. Bu sorunları çözmenin tam üyelik müzakerelerinin başlaması için şart olmadığının AGENDA 2000 ve Helsinki kararlarında görüldüğünü anlatan Orgeneral Başbuğ, yine aynı belgelerde yer aldığı gibi bu tip sorunların tam üyelik müzakerelerinin tamamlanmasından önce çözüme ulaştırılması gerektiğini söyledi. 
     
     BÖLÜCÜ TERÖR 

     Orgeneral Başbuğ, bölücü terörün gerek yurtiçi, gerek yurtdışında tehdit olmayı sürdürdüğünü, silahlı unsurların Irak'ın kuzeyindeki varlığını devam ettirdiğini de belirterek, şöyle dedi 
     ''Bölücü terör örgütünün Irak'ın kuzeyinde bulunan unsurlarının varlığı devam ettiği müddetçe, TSK unsurlarının bulundukları bölgede kalmaları, Türkiye'nin güvenlik gereksinimidir. ABD'nin, terörle mücadele kapsamında bugüne kadar bu terörist unsurlara karşı aktif ve görülebilir bir faaliyette bulunmadığı da gözlemlenmektedir.'' Orgeneral Başbuğ, terörizmle uluslararası alanda mücadelenin etkin şekilde sürdürülebilmesi için, İsrail-Filistin, Irak ve Afganistan'a uzun vadeli, adil ve kalıcı çözümler bulunabilmesi açısından ABD ve Avrupa'nın ortak yaklaşım ve işbirliğine ihtiyaç duyulduğunu vurgulayarak, konuşmasını şöyle tamamladı 
     ''Umarım, İstanbul'da yapılacak NATO Zirvesi, bu amaca ulaşmak için tarihi bir rol oynayacaktır. Türkiye, Ulu Önder Atatürk'ün bizlere işaret ettiği 'Yurtta Sulh Cihanda Sulh' ilkesi doğrultusunda bu konuların çözümünde ve işbirliğinde üzerine düşen görevleri yapmaktadır. Unutulmamalıdır ki, artık küresel anlamda barış ve güvenlik ya her yerde ya da hiçbir yerdedir.'' Harp Akademileri Komutanlığı'nda yarın sona erecek sempozyumun açılışına, 1. Ordu Komutanı Orgeneral Yaşar Büyükanıt, Donanma Komutanı Oramiral Yener Karahanoğlu ve Harp Akademileri Komutanı Orgeneral Faruk Cömert ile askeri ve sivil müdavimler katıldı. 
     
</TEXT>
</DOC>
