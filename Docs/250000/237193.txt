<DOC>
<DOCNO> 237193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/soneko31.html </URL>
<DATE> 2004/05/04/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Vestel'in ihracat hedefi 2 milyar dolar 
</HEADLINE>
<TEXT>

     VESTEL Şirketler Grubu İcra Kurulu Başkanı Ömer Yüngül, Manisa'da kurulu Vestel City'nin Türkiye'nin teknoloji ihracat üssü haline geldiğini belirterek, 2003 yılında 14 milyonun üzerinde cihaz üretildiğini bildirdi. 
     Ömer Yüngül, düzenlediği basın toplantısında, VESTEL'in gelişimi ve çalışmaları ile ilgili bilgi verdi. Yüngül, geçen yıl açılışı Başbakan Recep Tayyip Erdoğan tarafından yapılan Vestel City'nin beyaz eşya ve ev elektroniği alanında Avrupa'nın en büyük ve gelişmiş üretim kompleksi olduğunu söyledi. 
     5 ayrı fabrikanın faaliyette bulunduğu Vestel City'de buzdolabı, çamaşır makinası, klima, Hig-End televizyon, DVD ve dijital uydu alıcıları üretildiğini kaydeden Ömer Yüngül, bu yıl içinde de fabrikalarda kapasite artırımının gerçekleşmesi ve fırın üretimi yapacak fabrikanın faaliyete geçmesinin planlandığını bildirdi. 
     
     DÜNYANIN 3. BÜYÜK TV ÜRETİCİSİ 
     VESTEL'in 2003'de dünyanın üçüncü büyük televizyon üreticisi olduğuna dikkati çeken Yüngül, ''VESTEL City'nin üretim gücü ve teknolojisi sayesinde 2004 yılında dünyada ilk sıraya yerleşmeyi hedefliyoruz'' dedi. 
     Yüngül, bu başarının ardında ürün çeşitliliğine olanak sunan esnek üretim yapısı ve konusunda uzman mühendislerden oluşan araştırma geliştirme ekibi bulunduğunu dile getirdi. 
     VESTEL'in ev elektroniği alanında yüzde 35 pazar payı ile Avrupa'nın en büyük üreticisi olduğunu belirten Yüngül, şöyle konuştu 
     ''Dünya elektronik pazarının önde gelen markalarına üretim yapıyoruz. VESTEL'in gücü sadece cihaz üretiminden kaynaklanmıyor, dijital cihazlar için geliştirilen yazılımların da bu başarıda önemli bir payı bulunuyor. '' 
     
     100 BİN KİŞİLİK İSTİHDAM 
     Ömer Yüngül, 750 bin metrekare açık, 400 bin metrekare kapalı alana sahip olan VESTEL City'nin, inşaatı sürmekte olan fırın fabrikasının da tamamlanmasının ardından yan sanayi ile birlikte toplam 100 bin kişiye istihdam olanağı sağlayacağına işaret etti. 
     Ömer Yüngül, Microsoft CEO'su Steve Ballmer'in Türkiye ziyareti sırasında VESTEL City'yi ziyaret etmek istediğini belirterek, bunun gurur verici olduğunu söyledi. 
     VESTEL Ar-Ge Koordinatörü İhsan Alkım da sadece VESTEL markası için değil, dünyanın önde gelen teknoloji markaları için de ürün geliştirdiklerini bildirdi. 
     VESTEL'in dünyadaki müşterileri için 2 binin üzerinde farklı TV modeli üretebildiğini kaydeden Alkım, dünyada hiçbir üreticinin bu kadar yüksek sayıda model tasarımına sahip olmadığını vurguladı. 
     
</TEXT>
</DOC>
