<DOC>
<DOCNO> 241378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/soneko13.html </URL>
<DATE> 2004/05/20/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
"Çağdaş kahin" Johh Naisbitt İstanbul'a geliyor... 
</HEADLINE>
<TEXT>

     Dünyadaki sosyal eğilimleri ve gelişen trenleri isabetli olarak gözlemleyen ünlü filozof John Naisbitt, 8 Haziran Salı günü İstanbul'da konferans verecek. 
     Dünyanın nereye doğru gittiğini, 1982'de yazdığı ''Megatrends'' başlıklı kitabıyla en isabetli bir şekilde analiz eden ve gelecek tahmini konusunda otorite olduğunu gösteren kitaplarıyla tanınan John Naisbitt, Akbank Private Banking'in ana sponsorluğunda Ünlü Konuşmacılar Ajansı CSA ve Hürriyet Gazetesi'nin düzenlediği, ''Geleceğin Düşünce Biçimleri ve Yeni Arayışlar'' konulu konferansa katılacak. 
     Çağdaş bir ''kahin'' sayılan Naisbitt, herkes tarafından anlaşılabilir ve ilham verici mesajlarıyla filozof ve ''fütüristler'' arasında tüm dünyada ön plana çıkan isimlerden biri olarak anılıyor. 
     15 fahri doktora sahibi olan Naisbitt, Harvard, Utah ve Cornell Üniversiteleri'nden aldığı siyaset bilimi eğitimini, 40 yıla yakın profesyonel yönetici olarak IBM ve Eastman Kodak'ta üst düzey kademelerde geliştirdi. 
     Hükümette, Başkan Kennedy döneminde Başkan Yardımcısı, Başkan Johnson döneminde danışman olarak görev aldı. 
     Naisbitt, Harvard, Moskova, Nanjing Üniversiteleri'nde misafir öğretim üyesi olarak bulundu. Malezya Stratejik Araştırmalar Enstitüsü'nde çalıştı. 
     John Naisbitt'in, 10 yıl süren bir çalışma sonucu yazdığı ve dünyanın geleceğine ilişkin isabetli öngörülerini kaleme aldığı ''Megatrends 2000'' adlı kitabı, yayıncılık dünyasının en büyük başarı hikayesi sayılıyor. 
     22 yıldır yazdığı kitaplarında gitgide karmaşıklaşan globalleşme süreçlerini inceleyen Naisbitt'in eserleri, New York Times best-seller listesinin en üst sıralarında uzun süre kaldı. Yaklaşık 57 ülkede, 8 milyon adet sattı. 
     
     NAISBITT'TEN ÖZLÜ SÖZLER 
     Bilgi toplumu için eğitimin, bir kolaylık değil, insanları ve karlılığı geliştirmek için bir araç olduğunu savunan Naisbitt'in bazı sözleri şöyle 
     ''Geleceği tahmin etmenin en güvenilir yolu, şimdiyi anlamaktır'' ''Yeni tanımına göre lider, emir veren kişi değil, teşvik eden kişidir'' ''Eğilimler trendler ata benzer gittikleri yönde binmek daha kolaydır'' ''Teknolojinin maddi harikalığı ile insan soyunun manevi taleplerini dengelemeyi öğrenmeliyiz'' ''İnsanlar kaliteyi ararken, sürekli değişim içinde değişmeden kalanı arıyor'' ''Eğer stratejik bir vizyon yoksa, stratejik planlamanın da değeri yoktur'' 
     
</TEXT>
</DOC>
