<DOC>
<DOCNO> 235628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonspo13.html </URL>
<DATE> 2004/04/28/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Hagi, antremanda gol atamayana şınav çekme cezası verdi 
</HEADLINE>
<TEXT>

     Galatasaray, İstanbulspor ile hafta sonunda yapacağı maçın hazırlıklarını bugünkü idmanla sürdürdü. 
     Teknik direktör Gheorghe Hagi yönetiminde, Florya Metin Oktay Tesisleri'nde gerçekleştirilen ve yaklaşık 1.5 saat süren idmanda futbolcular, istasyon ve şut çalışması yaptı. 
     Oldukça neşeli geçen antrenmanda Hagi, belirli bir oranda gol atamamaları durumunda oyuncularına, kalecilerin gol yemesi sonrasında da kalecilere şınav çekme cezası verdi. 
     Kaleci Mondragon, tesislere gelirken yolunun üzerinde trafik kazası olması nedeniyle çalışmaya 10 dakika geç kaldı. 
     Ümit Karan da Hagi'den izin alarak geçen gün vefat eden arkadaşı Cem Sabancı'nın cenaze törenine katılmak üzere, çalışmayı yarıda bıraktı. 
     
     EKSİK ÇALIŞTILAR 

     İdmana, sakatlığı olan Batista, Volkan, Suat ve Emrah'ın yanısıra, milli takımlarda bulunan Bülent, Hakan Şükür, Hasan, Sabri, Petre ve Baliç katılmadı. 
     Çalışmayı kulüp ikinci başkanı ve futbol şubesi sorumlusu Ergun Gürsoy, yardımcısı Ayhan Akbin ile birlikte izledi. 
     Bu arada antrenör Metin Yıldız'ın kızı İlksen'in okuduğu Eresin Turizm Meslek Yüksek Okulu öğrencileri de çalışmayı izleyerek, futbolcular ve Hagi'den imza aldı. 
     Galatasaray, akşam yapacağı basına kapalı idmanla İstanbulspor maçının hazırlıklarını sürdürecek. 
     
     KAMP FRANSA'DA 

     Sarı-kırmızılıların, gelecek sezon öncesi hazırlık kampını Fransa'da yapmayı planladığı bildirildi. 
     Kulüp halkla ilişkiler koordinatörü Turgay Vardar, hazırlık kampının yerini belirleme çalışmalarının sürdüğünü ifade ederek, kampın, büyük bir olasılıkla Fransa'nın Saint Etienne kentinde yapılacağını söyledi. Vardar, kampın 28 ya da 30 Haziran tarihinde başlayacağını kaydetti. 
     
</TEXT>
</DOC>
