<DOC>
<DOCNO> 226234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/siyaset/siy02.html </URL>
<DATE> 2004/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Çantada keklik değiliz 
</HEADLINE>
<TEXT>

   Dışişleri Bakanı, De Soto'ya 'Rumları kayırmayın' dedi 
      BÜrgenstock Milliyet 

   
   Dışişleri Bakanı Abdullah Gül'ün, Bürgenstock'taki Kıbrıs görüşmelerinde Yunanistan ve Rum tarafının süreci tıkamayı hedefleyen taktikleri üzerine BM'ye, "Rumları kayıran bir plan hazırlamayın. Bizi çantada keklik görmeyin. Böyle yaparsanız kesinlikle 'hayır' deriz" uyarısında bulundu. Rumların tavrından duyduğu rahatsızlığı BM Temsilcisi Alvaro De Soto'ya ileten Gül, "Rumlar plana karşı, 'bağırıp çağırıyor' diye sakın onları kollamaya kalkmayın" uyarısında bulundu. 
   Bürgenstock'taki görüşmelerin üçüncü günü tamamlanırken, Rumların 44 sayfalık talep listesi Türk tarafında, "Bu iş karşılıklı görüşmelerle çözülmeyecek. Derdimizi BM'ye anlatalım" değerlendirmesine yol açtı. Yunan ve Rum heyetleriyle iki kez bir araya gelen Türk heyeti, müzakerelerde ağırlığı, De Soto ve Genel Sekreter Kofi Annan'ı ikna etmeye verdi. 
   
   Powell, devreye girmeye hazır 
   ABD Dışişleri Bakanı Colin Powell'ın, Kıbrıs konusunda şahsen devreye girmeye hazır olduğu bildirildi. ABD Dışişleri Bakanlığı Sözcüsü Richard Boucher, Powell'ın konuyu izlediğini kaydederek, "Uygun ve gerekli olduğu şekilde şahsen devrede olmaya hazır. Görüşmeler şimdi İsviçre'ye taşındı. Orada çok çalışılıyor. Nereye doğru ilerlendiğini göreceğiz. Durumu çok yakından izliyoruz" diye konuştu. 
   
   
   
</TEXT>
</DOC>
