<DOC>
<DOCNO> 235293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonspo20.html </URL>
<DATE> 2004/04/27/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Interli Okan Hagi, Galatasaray'da başarılı olacaktır... 
</HEADLINE>
<TEXT>

     Galatasaray'dan İtalya'nın Inter takımına transfer olan milli futbolcu Okan Buruk, sezon ortasında sarı-kırmızılı ekibin başına getirilen Gheorghe Hagi'ye destek verdi. 
     Okan, AA muhabirinin sorularını yanıtlayarak, eski takım arkadaşı Hagi'nin Galatasaray'da başarılı olacağına inandığını dile getirdi. Milli futbolcu, ''Ben Hagi'nin Galatasaray'da istenilen başarıyı göstereceğini düşünüyorum. Kendisini destekliyorum. Çünkü, Hagi futbolcuları ve kulübü çok iyi tanıyor'' dedi. 
     Galatasaray'ın maçlarını İtalya'da izlediğini belirten Okan Buruk, ''Ekip olarak iyi oynuyorlardı, ancak güvene ihtiyaçları vardı. Üst üste kazanılan maçlardan sonra takıma güven de geldi'' diye konuştu. 
     Okan, İtalya'ya alıştığını ve çok rahat bir yaşantısının olduğunu kaydederek, Galatasaray'dan yeni sezon için herhangi bir transfer teklifi almadığını, transferi sezon sonunda düşüneceğini sözlerine ekledi. 

     
</TEXT>
</DOC>
