<DOC>
<DOCNO> 222800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/soneko41.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Topluluğu Eğitimde Başarı Ödülleri dağıtıldı... 
</HEADLINE>
<TEXT>

     Koç Topluluğu çalışanları ve bayilerinin çocuklarına yönelik eğitimde başarı ödülleri törenle dağıtıldı. 
     Koç Holding CEO'su Bülend Özaydınlı, törende yaptığı konuşmada Topluluk olarak eğitime büyük önem verdiklerini ve eğitimi daima desteklediklerini vurguladı. Özaydınlı, Topluluğun kurucusu Vehbi Koç'un farklı olmayı çok çalışarak başardığına dikkat çekti. 
     Bülend Özaydınlı, Vehbi Koç'un önem verdiği 3 konunun sağlık, kültür ve eğitim olduğuna işaret ederek, şunları söyledi 
     ''Bunların içinde eğitim en çok ağırlık verdiği, üzerinde önemle durduğu en önemli konuydu. Sizi, çok çalışarak elde ettiğiniz bu başarınızdan dolayı kutluyorum. Sizlerle gurur duyuyoruz. Bu çalışmanızın ileride size aile ve iş ortamında daha fazla verim getireceğini göreceksiniz.'' Törende daha sonra, Özaydınlı ve Vehbi Koç Vakfı Yönetim Kurulu Başkanı Semahat Arsel, Topluluk bünyesinde çalışanların ve bayilerin çocukları arasında geçtiğimiz yıl okul birincisi olan ilköğretim ve lise düzeyindeki toplam 25 öğrenciye ödüllerini verdi. 
     Bu yıl 24.'sü yapılan Koç Topluluğu Bizden Haberler Dergisi Eğitim Başarı Ödülleri kapsamında öğrencilere saat, berat ve çek verildi. 
     Bugüne kadar ödül kapsamında 403 öğrenci ödüllendirildi. 
     
</TEXT>
</DOC>
