<DOC>
<DOCNO> 241873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/spor/spo02.html </URL>
<DATE> 2004/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Cannes'a çıkarma 
</HEADLINE>
<TEXT>


Fenerbahçe yönetimi, Fransa'da Alex'i yakın markaja aldı. Yönetici Nihat Özdemir, Ali Yıldırım ve Mahmut Uslu, kendilerine Daum'un da katılımıyla son hamleyi yapacak 


Pusuda bekliyorlar 
SARI - Lacivertliler, Cruzeiro'da forma giyen Alex'in transferini gerçekleştirmek için Fransa'da pusuya yattı. İkinci Başkan Nihat Özdemir, Ali Yıldırım ve Mahmut Uslu, bu transferi mutlu sonla noktalamak amacıyla Cannes'da yoğun bir çalışma içine girdi. Üç yönetici, FIFA'nın 100. kuruluş yıldönümü nedeniyle önceki akşam Brezilya forması altında Fransa'ya karşı görev alan Alex ve menajerleriyle sürekli temas halinde bulunuyor. 

Transfer üssü 
YÖNETİCİLER bir yandan şampiyonluğun yorgunluğunu atmaya çalışırken, diğer taraftan da transfer üssü olarak belirledikleri Cannes'da gelişmeleri yakından takip ediyor. Yöneticiler, yabancı transferinde izlenecek stratejiyi hayata geçirmek için Daum'u da Cannes'a çağırdı. Alman hocanın katılmasıyla birlikte Alex için son hamle yapılacak. Başkan Aziz Yıldırım ise, Gökdeniz'in transferi nedeniyle şimdilik Türkiye'de kaldı. n YUSUF KOBAL 

Yeni sezonda hedefi 30 gol 
VAN Hooijdonk, sezonun yorgunluğunu Bodrum'da atmaya çalışıyor. Hollandalı yıldız, Portekiz'deki Avrupa Şampiyonası öncesi eşi Corina ve 5 yaşındaki oğlu Sydney ile Göl - Türkbükü Beldesi'ndeki Divan Palmira Otel'de tatilin keyfini çıkarıyor. Sezonu 24 golle tamamlayan Hooijdonk, "Gelecek sezon 30 gol atmayı hedefliyorum. Ancak şu anda sadece dinlenmeyi düşünüyorum" dedi. 

Alex'te tek engel kaldı 
FENERBAHÇE, Brezilyalı yıldızın transferinde yolu yarıladı. Bonservisinin yarısını elinde bulunduran Menajer Luis Friger ile anlaşan yönetim, kalan kısım için Alex'in kayınpederini ikna etmeye çalışacak. Alex'in bonservisinin yarısına sahip olan eşi Daiana'nın babası, ülkenin önde gelen zenginlerinden biri olarak gösteriliyor. Bu görev için gerekirse Mahmut Uslu ve Hakan Bilal Kutlualp'in Brezilya'ya gitmesi bekleniyor. 

River Plate'den davet mektubu 
ORTEGA sorununu çözebilmesi için Fenerbahçe'ye umut ışığı belirdi. Artanjinli yıldızı yeniden kadrosuna katmak isteyen River Plate, yönetime önümüzdeki hafta masaya oturma çağrısında bulundu. Avrupa'ya oyuncu satan ve kasasına nakit akışı sağlayan River Plate'ın, Ortega için Fenerbahçe'ye ödeme yapmayı kabul edeceği öğrenildi. Ancak Arjantin kulübü, Ortega'ya verilen 11 milyon dolarlık cezanın çok altında bir teklifle pazarlığa başlayacak. 


Rüştü'nün yolu tıkalı 

Soğuk bakılıyor 
KALECİ transferi konusunda Daum henüz kesin kararını veremedi. Bu nedenle Barcelona ile yolları ayrılan Rüştü'ye şimdilik Fenerbahçe'nin kapısı kapandı. İspanyol ekibinin, bedava kiralık verme jestine rağmen, devre arasında yapılan pazarlıkların hüsranla bitmesi nedeniyle Rüştü'ye soğuk bakılıyor. 

'Zor görünüyor' 
SARI - Lacivertliler, milli kalecinin Beşiktaş ya da Galatasaray'a gitme ihtimalini de, olası seçenekler arasında değerlendiriyor. Ancak bu durum dahi işi ağırdan alan yönetimin harekete geçmesini sağlamıyor. Nihat Özdemir, "Şu aşamada Rüştü'nün yeniden Fenerbahçe'ye dönmesi çok zor görünüyor" diye konuştu. 

Servet'e operasyon 
FENERBAHÇE'NİN şanssız futbolcusu Servet, dün Köln'de bıçak altına yattı. Kasığındaki ağrılarından dolayı sezon boyu sakatlık çeken milli oyuncuya, Almanya'da Daum'un eski takım doktorları tarafından operasyon yapıldı. Üç gün hastanede kalacak olan Servet, 15 gün süreyle Almanya'da çalışacak. 

Sağlam basıyor 
LİGİN bitimiyle birlikte Serhat Akın farklı bir koşuşturmanın içine girdi. İş hayatına atılmaya hazırlanan başarılı futbolcuyu önümüzdeki ay Acarkent'te açacağı restorantın heyecanı sardı. Fenerbahçeli oyuncu, "Geleceğimi düşünerek, böyle bir yatırıma karar verdim" diye konuştu. 

Tekne sefası 
SARI - Lacivert Derneği, 28 Mayıs'ta bir arabalı vapurla şampiyonluk gezisi düzenleyecek. Harem İskelesi'nden hareket edecek vapur kutlamalar eşliğinde Boğaz'da tur atacak. İlginç sürprizlerle şenlenecek olan gezide sanatçı Teoman da konser verecek. 


</TEXT>
</DOC>
