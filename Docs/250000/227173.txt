<DOC>
<DOCNO> 227173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sondun54.html </URL>
<DATE> 2004/03/31/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Denktaş KKTC heyetinin imza yetkisi yok 
</HEADLINE>
<TEXT>

     KKTC Cumhurbaşkanı Rauf Denktaş, İsviçre'de bulunun KKTC heyetinin imza yetkisinin olmadığını belirterek, ''Esasen imzalamaya bir neden yoktur'' dedi. 
     Cumhurbaşkanı Denktaş, AB Komisyonu'nun genişlemeden sorumlu üyesi Günter Verheugen'in, ''kendi işini yapmak için tutamayacağı sözler verdiğini'' ifade ederek, ''Zaten birkaç ay sonra kendisi görevde olmayacaktır. Ondan sonra geriden bakıp halimize gülecektir'' diye konuştu. 
     Denktaş, düzenlediği basın toplantısında, bir gazetecinin, İsviçre'de Kıbrıs konusunda ortaya çıkacak anlaşma referanduma götürülmeden önce tarafların buna imza atmaları yönünde bir baskı olduğunu belirterek, böyle bir imzanın Türkiye'yi hukuki açıdan nasıl bağlayacağı ve KKTC heyetinin imza atma yetkisinin olup olmadığı sorusunu şöyle yanıtladı 
     ''Böyle bir imza yetkileri yoktur. Çünkü benim de imza yetkim yoktur. Esasen imzalamaya bir neden yoktur. İstenilen imza, 'bunu referanduma sunacağız'. Zaten sunacağız, anlaşmanın esası o. Onun için 'ben bunu sunacağım' demenin anlamı yok. Çünkü her taraf imza ederse, her taraf bu anlaşmayı kabul etmiş gibi görünecektir.'' İmza istemenin ''gereksiz bir gayretkeşlik'' olduğunu ifade eden Denktaş, bir gazetecinin, ''bazı çevrelerce kamuoyunu yönlendirmeye yönelik bir operasyon olarak değerlendiriliyor'' sözlerine karşılık ise, ''Öyledir. Yani, işte imzaladılar, maşallah, inşallah, imzada atıldı bu iş bitti'' ifadesini kullandı. 
     
     BÜYÜK OYUN OYNANIYOR 
     Kıbrıs konusunda büyük bir oyun oynandığını dile getiren Denktaş, şöyle devam etti 
     ''Beni yine bozgunculukla suçlayacak olanlar var ama, ben gerçekleri söylemek mecburiyetindeyim. Bütün metodoloji, insanları kandırmak esası üzerine kurulmuştur ve baskı ile kendi istedikleri sonucu almak için gayret sarf edilmektedir. İnsanlarımızı da günlerce bu kadar uzaklarda, bu kadar masraflı bir yerde tutmuşlardır. Niçin, uzlaşma için değil, kendi istediklerini kabul ettirmek için. Öyle anlaşılıyor.'' 
     
     KARPAZ KONUSU 
     Denktaş, Karpaz'ın Rumlara verilmesi yönünde Verheugen'in ve ABD'nin baskı yaptığı yönündeki haberlerin anımsatılması üzerine şunları söyledi 
     ''Çok büyük yazık yapıyorlar. Hata yapıyorlar. Bu son safhada olsun, bugüne kadar Rumlardan yana aldıkları konum bilinmektedir. Ama hiç olmazsa bu son safhada biraz tarafsız kalsalardı, hatta devamlı surette zarar verdikleri Türk tarafına biraz daha sempatiyle baksalardı, insan, 'demek ki insaf varmış dünyada' diyecekti. Ama bu son anda dahi Rumdan yana ağırlıklarını koyarak Türkiye'nin ve Türk tarafının üzerine gelmektedirler.'' Verheugen'in görüşmelerde söz söyleme hakkının olmadığının altını çizen Denktaş, ''Kendisine söz söyleme hakkını kim verdi, karışma hakkını kim verdi. Hangi hakla benim insanlarımın üzerine bir Nazi çavuşu gibi yürüyor, bar bar bağırıyor. Diplomasinin neresinde var bu. Ayıptır bunlar. Ve bu kadar tarafgirlik olmaz'' dedi. 
     Denktaş, Verheugen'in, ''derogasyonlar konusunda Avrupa Konseyi'nin yetkili olduğu'' yönündeki sözlerinin anımsatılması üzerine ise şöyle konuştu 
     ''Bu adamın söylediğine kulak vermeyin. Çünkü biz hukukçulardan aldığımız neticeyi insanlarımıza duyurduk. Verheugen'in söylediği doğru değildir, kandırmacadır. Kendi işini yapmak için tutamayacağı sözler vermektedir. Zaten birkaç ay sonra kendisi görevde olmayacaktır. Ondan sonra geriden bakıp halimize gülecektir.'' 
     
</TEXT>
</DOC>
