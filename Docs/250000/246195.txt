<DOC>
<DOCNO> 246195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sondun30.html </URL>
<DATE> 2004/06/08/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Almanya ve İspanya'dan Irak tasarısına destek 
</HEADLINE>
<TEXT>

     Almanya ve İspanya, Irak'ta yetki devriyle ilgili BM karar tasarısını destekleyeceklerini bildirdiler. 
     BM Güvenlik Konseyi'nin daimi olmayan üyelerinden Almanya'nın Dışişleri Bakanı Joschka Fischer, Berlin'de yaptığı açıklamada, karar tasarısı lehine oy kullanacaklarını belirterek, ''Şu an Irak'ta en geç Ocak 2005'te serbest ve adil seçimlerin yapılmasını sağlayacak takvime bağlı olmak önemli'' dedi. 
     Konsey'in diğer geçici üyelerinden İspanya'nın Dışişleri Bakanı Miguel Moratinos da Madrid'de düzenlediği basın toplantısında, ''İspanya'nın işbirliği ruhuyla karar tasarısına onay vereceğini'' kaydetti. 
     Bu arada, İtalyan Dışişleri Bakanı Franco Frattini de Irak karar tasarısının bu gece Güvenlik Konseyi'nde oy birliğiyle onaylanacağını söyledi. 
     Frattini, ''Tasarının oy birliğiyle onaylanacağına inanıyorum, aslında eminim'' dedi. 
     İngiltere Dışişleri Bakanı Jack Straw da Londra'nın, BM kararının bu gece oy birliğiyle onaylanmasını beklediğini söyledi. 
     Straw, BBC radyosuna yaptığı açıklamada, ''daha önce karar tasarısının geçmesi için en az 9 oy gerektiğini ancak şimdi hiçbir Güvenlik Konseyi üyesinin tasarıyı veto etmeyeceğini'' kaydetti. 
     BM Güvenlik Konseyi'nin veto yetkisine sahip 5 daimi üyesinden biri olan Fransa'nın Dışişleri Bakanı Michel Barnier de bugün yaptığı açıklamada, Irak karar tasarısının hala tam olarak kendilerini tatmin etmediğini ancak yine de tasarı lehine oy vereceklerini söylemişti. 
     ABD ve İngiltere tarafından hazırlanan Irak ile ilgili BM karar tasarısının bu gece geç saatlerde Güvenlik Konseyi'nin 15 üyesi tarafından oylanması bekleniyor. 
     
</TEXT>
</DOC>
