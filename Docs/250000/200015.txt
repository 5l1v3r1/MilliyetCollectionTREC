<DOC>
<DOCNO> 200015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/soneko31.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fitch, Koçbank'ın notunu yükseltti... 
</HEADLINE>
<TEXT>

     Uluslararası kredi derecelendirme kuruluşu Fitch Ratings, Koçbank'ın destek notunu 5'ten 4'e yükselttiğini bildirdi. 
     Koçbank'tan yapılan yazılı açıklamada Fitch'in aynı zamanda bankanın uzun ve kısa vadeli döviz ve Türk Lirası notunu ''B'', bireysel notunu ''D'' ve ulusal notunu ise ''A tur '' olarak teyid ettiği, uzun vadeli döviz ve Türk Lirası notlarında görünümü pozitif, ulusal notta ise durağan olduğu belirtildi. 
     Açıklamada destek notundaki değişikliğin, Unicredito Italiano ile Koç Topluluğu'nun, Koçbank'ın ve Koç Finansal Hizmetler'in gelişimine katkıda bulunmak ve destek vermek konusundaki ortak kararlılıklarını yansıttığı kaydedildi. 
     Açıklamada, Fitch'in, hissedarlardan gelecek destek verme eğiliminin yüksek olmasına karşın kreditörlere verilebilecek desteğin Türkiye'nin zayıf mali durumuna bağlı olarak sınırlı olabileceğini düşündüğünü ve bu nedenle kuruluşun destek notunu 4 olarak sınırladığı bildirildi. 
     Koç Finansal Hizmetler, Koçbank'ın yüzde 99.07'sine sahip bulunuyor. Unicredito Italiano ile Koç Topluluğu'nun yüzde 50-50 ortaklığı olan Koç Finansal Hizmetler çatısı altında Koç Topluluğu'nun bankacılık, leasing, faktoring, aracı kurum ve portföy yönetimi şirketleri yer alıyor. 
     Ortaklık 2002 yılı ekim ayında gerçekleşmişti. 
     
</TEXT>
</DOC>
