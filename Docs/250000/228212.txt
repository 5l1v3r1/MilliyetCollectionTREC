<DOC>
<DOCNO> 228212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sondun30.html </URL>
<DATE> 2004/04/03/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Amerikan halkı, Başkan Bush'a artık çok daha az güveniyor... 
</HEADLINE>
<TEXT>

     ABD Başkanı George Bush ve bir önceki Başkan Bill Clinton yönetimlerinde yer alan yetkililerin geçen haftalarda 11 Eylül Komisyonu'nda verdikleri ifadelerin, Bush yönetiminin hem güvenilirliği, hem de genel performansı hakkında kamuoyunda soru işaretleri yarattığı ortaya çıktı. Güvenilirlikteki erozyonun Bush'un yeniden seçimleri kazanmasını bile riske edecek boyutlarda olabileceği ifade ediliyor. 
     CBS televizyonu tarafından yapılan bir kamuoyu araştırmasına göre, her on Amerikalıdan altısı, komisyonda verilen ifadeleri yakından takip etti ve bu ifadeler, Başkan Bush'un terörizmle mücadelesi başta olmak üzere, pek çok politikasına yönelik değerlendirmelerde ciddi değişikliklere sebep oldu. 
     Amerikalılar, Bush yönetimi yetkililerinin, komisyona yardımcı olmakla birlikte, 11 Eylül'den önce neler bildiklerine dair gerçekleri tam olarak söylemediklerine inanıyor. Ankete katılanların yüzde 59'u, yetkililerin çoğunlukla doğru söylemekle birlikte, bazı şeyleri gizlediklerini düşünüyor. Yüzde 11 ise söylenenlerin çoğunun yalan olduğuna inanıyor. Anlatılanların tamamının doğru olduğuna inananların oranı ise yüzde 24'te kalıyor. 
     Amerika halkının çoğunluğu, Bush yönetimi tarafından izlenen politikaların ülkeyi teröre karşı daha güvenli hale getirdiğine inanmaya hala devam ederken, bu görüşü savunanların oranının, geçen üç hafta içinde 9 puanlık bir gerilemeyle en düşük seviyeye ulaştığı ifade ediliyor. Üç hafta önce bu oran yüzde 62 iken, şu an yüzde 'te bulunuyor. ''Daha az güvenli'' diyenlerin oranı ise yüzde 17'den yüzde 20'ye yükselmiş durumda. Bush yönetiminin izlediği politikaların güvenlik açısından bir değişiklik yaratmadığına inananların oranı ise üç hafta içinde yüzde 17'den yüzde 22'ye yükseldi. 
     Başkan Bush'un terörle savaşına olan desteğin, genel dış politikasına, Irak performansına ve ekonomi politikalarına olan destekten daha yüksek olmasına rağmen, bu oran bile yüzde 58'e gerilemiş durumda. Son üç hafta içinde 6 puanlık bir gerileme kaydeden bu oran, CBS'in Kasım 2001'den beri yaptığı araştırmalardaki en düşük seviyeyi gösteriyor. Bush'un terörle mücadelesine verilen destek 2003 mayısında yüzde 79 iken, bu oran üç hafta önce yüzde 64 olmuştu. Bu oran, şu an yüzde 58'e gerilemiş durumda. Bu politikayı onaylamayanların oranı da üç hafta önceki yüzde 28'den yüzde 34'e yükselmiş bulunuyor. Bu oran, 2003 mayısında ise yüzde 16 idi. 
     Başkan Bush'un terörizmle ilgili yapabileceği daha fazla şey olduğuna inanların oranında da artış gözleniyor. Bu oran Mayıs 2002'de yüzde 45 iken, şimdi yüzde 52'ye yükselmiş durumda. 11 Eylül saldırılarını önlemek için Bush yönetiminin yapabileceği daha fazla şey olduğuna inananların oranı ise şu an yüzde 67'lerde seyrediyor. Bush yönetiminin 11 Eylül öncesinde terör konusuna önem verdiğine inananların oranı ise sadece yüzde 17'de kalıyor, inanmayanların oranı yüzde 72. 
     
     IRAK 
     Halkın yüzde 48'i Bush yönetiminin Irak ve El Kaide'ye dengeli bir şekilde odaklandığına inanırken, Irak'a gereğinden fazla El Kaide'ye ise gerektiğinden az odaklanıldığına inananların oranı yüzde 41'i buluyor. 
     Irak savaşından elde edilen sonuçların verilen kayıplara değdiğine inananların oranı ise en düşük seviyeye, yani yüzde 37'ye gerilemiş durumda. Bu oran, Temmuz 2003 tarihinde yüzde 45, bir ay öncesinde ise yüzde 42 idi. Olumsuz cevap verenlerin oranı ise yüzde 54 oldu. Irak'ın eski lideri Saddam Hüseyin'in iktidardan uzaklaştırılmasının bu bedele değdiğine inananların oranı ise nispeten daha yüksek, yani yüzde 47. 
     Bunlara rağmen Irak'a saldırmanın doğru olduğuna inananların oranı yüzde 55'i buluyor. Irak konusundaki tavrın, daha çok ülkenin teröre maruz kalma riskini nasıl etkilediğine dair düşüncelerden etkilendiği kaydediliyor. Halkın sadece yüzde 36'sı, Irak savaşından sonra ülkelerinin teröre karşı daha güvenli hale geldiğine inanıyor. Bu oran, yılbaşından bu yana 14 puanlık bir gerileme anlamına geliyor. 
     Halkın yüzde 79'u, Bush yönetiminin ABD askerlerinin Irak'ta ne kadar kalacağı konusunda açık davranmadığına inanırken, halkın yüzde 26'sı, Amerikan askerlerinin Irak'ta 5 yıldan fazla kalacağını düşünüyor. Halkın sadece onda biri, askerlerin bir yıl içinde Irak'ı terk edeceğine inanıyor. Bu oran, 2003 aralık ayında yüzde 15 idi. 
     
     GENEL PERFORMANS 
     Bush'un genel performansını onaylayanların oranı ise en alt seviyeye düşerek, yüzde 49'a gerilemiş durumda. Sadece üç hafta önce bu oran yüzde 51 idi. Bush'un ekonomi politikalarını onaylayanların oranı yüzde 37, Irak'taki durumu idare etmesine dair onay oranı yüzde 44 olurken, genel dış politika performansı da yüzde 42'lik bir destek buluyor. Yönetimin terörle mücadelesi bile, üç hafta öncesine göre 6 puan düşerek yüzde 58'e gerilemiş durumda. 
     Halkın yüzde 36'sı ülkenin doğru yolda olduğuna inanırken, ülkenin yanlış yolda olduğuna inananların oranı yüzde 57'yi geçiyor. Bu oran, 2001 nisanından bu yana kaydedilen en yüksek oran olarak dikkat çekiyor. 
     CBS anketinin sonuçlarına göre, kayıtlı seçmenlerin yüzde 48'i Demokrat Parti adayı Senatör John Kerry'den yana tercih kullanırken, Cumhuriyetçi Parti adayı Başkan Bush'u tercih edenlerin oranı yüzde 43'te kalıyor. 
     
</TEXT>
</DOC>
