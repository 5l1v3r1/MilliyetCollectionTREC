<DOC>
<DOCNO> 243114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/dunya/adun.html </URL>
<DATE> 2004/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Toplama kampından hiçbir farkı yok 
</HEADLINE>
<TEXT>


İşkence fotoğraflarıyla dünyayı şoke eden Ebu Gıreyb'de, siyasi mahk mlar artık tel örgülerle çevrili çadırlarda kalıyor 

Namık Durukan Bağdat 


ABD askerlerinin Iraklı tutuklulara sistematik işkencesine sahne olan Bağdat yakınlarındaki Ebu Gıreyb Cezaevi, kapılarını Milliyet'e açtı. 3 bin 800 tutuklunun bulunduğu cezaevi, etrafı tel örgülerle çevrili mahk m çadırlarıyla bir toplama kampını andırıyor. 
Cezaevinin sorumlusu olarak yeni görevlendirilen ABD'li Tümgeneral Geoffrey Miller, tutukluların yaşam şartlarının iyileştirilmesi için cezaevinde yapısal anlamda bazı değişiklikler yaptıklarını söyledi. 

Fotoğraf yasak 
Ebu Gıreyb'in girişinde Milliyet'i yardımcılarıyla karşılayan Miller, "Ebu Gıreyb'e hoş geldiniz" diyerek, uyulması gereken kuralları sıraladı. Miller, tutukluların fotoğraflanmasının yasak olduğunu özellikle vurguladı. 
Miller'ın bana eşlik etmesi için görevlendirdiği ABD askerleri, önce tutukluların kaldığı, bir toplama kampını andıran "açık" cezaevini gezdirdi. 8 bölümden oluşan tel örgülerle çevrilmiş sahra tipi çadırlarda kalan tutuklularla görüşmemize izin verilmedi. Milliyet muhabirini gören tutuklular, uzaktan bağırarak baskı altında olduklarını ve cezaevi şartlarının çok kötü olduğunu anlatmaya çalıştı. Tutuklular arasında sakat ve yaşlılarla, çocukların da bulunması dikkat çekti. Tutuklulardan bazıları, "Siz Iraklı değil misiniz Niye derdimizi dinlemiyorsunuz ABD'nin getirdiği demokrasi işte bu kadar. Halimize bakın. Bunları dünyaya duyurun" diyerek tepkilerini dile getirdi. 
Cezaevindeki onarım çalışmalarıyla ilgili bilgi veren bir albay, 8 bölümün her birinde 500 tutuklunun barındığını söyledi. Cezaevini 2 bölüme ayırdıklarını vurgulayan albay, kapalı bölümde adi tutukluların, tel örgülerle çevrilen açık alanda siyasi tutukluların kaldığını anlattı. Albay, her gün 200 tutuklunun yakınlarıyla görüştürüldüğünü söylerken, cezaevi şartlarının iyileştirilmesi için onarım çalışmalarına hız verildiğini, klima dahil tutukluların ihtiyaçlarının karşılanacağını özellikle vurguladı. Albay, tutuklular için hamam ve yeni bir yemekhane yapıldığını, günde 4 öğün yemek verildiğini de söyledi. 
Cezaevinde bir de sahra hastanesi bulunuyor. Hastane sorumlusu Albay Michael A. Oddi, hem tutuklulara hem ABD askerlerine aynı anda hizmet verdiklerini söyledi. Oddi, "Hastanemizde 2 bölümde hizmet veriliyor. Burada en büyük ameliyatları bile yapabiliyoruz. Şimdiye kadar 140 tutukluyu tedavi ettik. Hipokrat yeminine bağlı kalarak tutuklulara her türlü sağlık hizmetini vermeye çalışıyoruz. Bugüne kadar birçok tutukluyu ameliyat ettik" dedi. 
Sorularımızı yanıtlayan Miller ise, cezaevinde görev yaptığı bir aylık süre içinde şartların iyileştirilmesi konusunda büyük yol aldıklarını, bir süre önce yaşanan işkence ve kötü muamelenin izlerini silmeye çalıştıklarını söyledi. Göreve başlamasından bu yana cezaevinde hiçbir işkence olayının yaşanmadığını ve tutuklulara hiçbir konuda baskı yapılmadığı söyleyen Miller, şunları kaydetti 

'Burayı yıkacağız' 
"Birkaç askerin kötü muamelesi ABD halkına ve askerlerine mal edilemez. 30 Haziran'da yönetimin Iraklılara devredilmesiyle birlikte cezaevini de Irak polisine devredeceğiz. Zaten 3 - 4 aya kadar cezaevini kapatıp yıkacağız ve burada cezaevi denen bir şey kalmayacak. Son 2 ayda 1700 - 2000 tutuklu serbest bırakıldı. Irak'ta 2 büyük cezaevi var. Bunlardan biri Ebu Gıreyb, diğeri Basra'daki Buka Cezaevi. Yakın zamanda 2000 tutukluyu Buka'ya göndereceğiz. Diğerleri Ebu Gıreyb'de kalacak." 


</TEXT>
</DOC>
