<DOC>
<DOCNO> 220423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/spor/spo03.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Şemsiye tersine döndü 
</HEADLINE>
<TEXT>

   Canaydın'ın, Fatih Terim manevrası, stratejik hatalar nedeniyle tepki topladı. Galatasaray Başkanı, bir anda suçlu durumuna düşerken, seçim şansını bile büyük tehlikeye attı 
      HABER YORUM HALİL ÖZER 

   
   Galatasaray çalkantılı günler yaşarken, Başkan Özhan Canaydın'ın operasyon tarzı, Fatih Terim'in yararlı olmadığını düşünenlerin bile tepkisini topladı. Ayrıca, "Cim - Bom depreminin" ayrıntıları da gün yüzüne çıkmaya başladı. 
   
   Düğmeye bastı 
   Canaydın'ın bundan 2 - 3 ay önce, cemiyet üyeleriyle yaptığı toplantının, Terim'in istifa kararı için düğmeye basmasına neden olduğu bildirildi. Başkan'ın bu zirvede, hocayı ağır bir dille eleştirdiği ve hatalarını üyelere birer birer anlattığı ifade edildi. Ancak cemiyet üyeleri arasında yer alan Fatih Terim'in arkadaşlarının adeta telefonla canlı yayın yaparak tecrübeli hocayı bilgilendirdiği belirtildi. Canaydın'ın sözlerine oldukça sinirlenen Terim'in karşılık vermediği, bu eleştirilerin yüzüne de söylenmesi için beklemeye geçtiği vurgulandı. Ancak Başkan'ın, Florya'ya gidip, hiçbir şey olmamış gibi davranması üzerine Fatih Terim'in çileden çıktığı bildirildi. 
   Terim'in artçı depremi atlattıktan sonra büyük depremi 1 ay önce yaşadığı da ortaya çıktı. Başkan Özhan Canaydın'ın, telefonla Hagi - Popescu ikilisine, "Terim giderse, gelir misiniz " teklifini ilettiğini ve "Evet" yanıtını aldığını da öğrenen hocanın tam anlamıyla öfkeye kapıldığı öğrenildi. 
   
   Telefon bekledi 
   Fatih Terim bu gelişmelerin ardından, Villerreal'le oynanan ilk maç öncesi gündemde olan seçenekleri sundu. Başkan'dan yine yanıt alamayan Galatasaray'ın hocası bunun üzerine İspanya'da istifa maddelerini basına açıkladı. Bu açıklama sonrası Terim, gece geç saatlere kadar telefon bekledi, ama Canaydın'dan yanıt alamadı. Terim, perşembe İstanbul'a döndüğünde Florya'da beklemeye koyulurken, II. Başkan Ali Dürüst devreye girdi ve Başkan Canaydın ile Mecidiyeköy'deki kulüp binasında buluştu. Dürüst'ün, "Bu iş böyle olmaz. Eğer bittiyse, hocayla mutlaka görüşmeniz gerekir" uyarısı karşısında Başkan sessiz kalırken, Terim de evinin yolunu tuttu. 
   
   Uçarak geldi 
   Fatih Terim'in bekleyişi cuma günü de sürdü. Ama Başkan sonunda telefon etmişti. Terim, "İsterseniz hemen bırakayım. Ama istemiyorsanız, bana destek olun" diye bastırdı. Canaydın'ın isteksiz yanıtı karşısında ne yapacağını bilemeyen tecrübeli hoca, akşam saatlerinde basın kapıya dayanınca, Başkan'ın sezon sonu gitmesini isteyeceğini düşünerek, bu doğrultuda demeç verdi. Özhan Canaydın, demeci TV'den izledikten sonra adeta uçarak Florya'ya geldi ve Terim ile medyaya aynı anda "Hocamız seçime kadar görevindedir" açıklamasını yaptı. Florya'dan gelen ilk bilgilere göre, Fatih Terim'in, destek bulamadığı için Başkan Özhan Canaydın'a öfkesi doruğa çıktı. Hatta Terim, belki uzun bir süre, belki de hiçbir zaman Galatasaray'da görev almayacak. Tecrübeli çalıştırıcı, yaz sonuna kadar dinlenecek ve elindeki projeleri değerlendirecek. 
   
   'Herkes hatalı' dedi 
   Başkan Özhan Canaydın ise Fatih Terim'e karşı sergilediği yanlış davranışlar yüzünden, bir anda suçlu durumuna düştü. Sarı - Kırmızılı camia, Canaydın'ın bundan sonraki stratejisini merakla beklerken, yönetim, hataları yüzünden Başkan'ın seçimi tehlikeye attığı görüşünde birleşti. Aslında Canaydın'ın seçimi kazanmak adına yaptığı bu plan sonunda şemsiye ters dönerken, Ünal Aysal ile AIG için yapılan anlaşmanın sadece üç yöneticiye haber verilmesi de, kongre öncesi gizli kriz olarak nitelendirildi. 
   
   Terim, Uğur deniyor    Gençler işbaşında 
   SARI-Kırmızılı futbolcular, Adanaspor maçı için dün öğleden sonra Florya'da kampa girdiler. 20 Mart'taki kongreye kadar takımın başında kalacak olan Fatih Terim'in, Adanaspor maçında genç oyunculara şans vermeyi planladığı öğrenildi. Tecrübeli hocanın isteğiyle PAF takımından Uğur da kadroya alındı. İdmana cezalı olan Volkan ve imza atmadığı için takım dışında kalan Berkant katılmadı. 
   
   Ergün-Hakan zor 
   SOL iç adalesinde sakatlığı bulunan Ergün'ün oynamasının şüpheli olduğu, belindeki sakatlığının ağrısı geçmeyen Hakan Şükür'ün durumunun ise maç saatinde kesinlik kazanacağı öğrenildi. Öte yandan sezonun ikinci yarısından bu yana takımdan ayrı olarak çalışan Kaptan Bülent, Arif, Hakan Ünsal ve Baliç'in seçimden sonra yeniden takıma dönmeleri için umut ışığı ortaya çıktı. 
   
   
</TEXT>
</DOC>
