<DOC>
<DOCNO> 245058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sonspo07.html </URL>
<DATE> 2004/06/03/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Erman Özgür, yuvasında kaldı... 
</HEADLINE>
<TEXT>

     Akçaabat Sebatspor, iç transferde Erman Özgür ile 1 yıllık ön sözleşme imzaladı. 
     Kulüp Başkanı Veli Sezgin, AA muhabirine yaptığı açıklamada, bu sabah İstanbul'da Erman Özgür ile bir görüşme yaptığını ve görüşme sonrasında Konyaspor, Denizlispor ve Diyarbakırspor gibi takımların istediği bu futbolcuyla 1 yıllık sözleşme imzaladıklarını söyledi. 
     Hafta içinde Erman Özgür ile görüştüğünü ve prensipte anlaştıklarını anımsatan Sezgin, ''Erman, bizim için çok değerli bir oyuncu, kaptanımız. Aramızda bir sorun yoktu. Karşılıklı fedakarlıkla bu işi netleştirdik'' diye konuştu. 
     Sezgin, bu sezon kale ve orta alana 2'şer, forvet ve savunmaya ise 1'er oyuncu olmak üzere toplam 6 futbolcuyu kadrolarına katmak istediklerini belirterek, ''Öncelikle kaleci konusunu çözümlemek istiyoruz. Milosevski'nin menajeri ile prensipte anlaştık. Birkaç gün içinde Milosevski'yi Trabzon'a bekliyoruz'' dedi. 
     Öte yandan, Akçaabat Sebatspor ile sözleşme imzalayan Erman Özgür'ün tatil için eşi ile Antalya'ya gittiği bildirildi. 
     
</TEXT>
</DOC>
