<DOC>
<DOCNO> 248641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sondun07.html </URL>
<DATE> 2004/06/17/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Protestocu işçiler Elysee Sarayı ve Eyfel Kulesinin elektriğini kesti... 
</HEADLINE>
<TEXT>

     Fransa'da hükümetin kamu sektöründe yapmak istediği kısmi özelleştirme projesini protesto eden Ulusal Elektrik İdaresi EDF işçileri, Eyfel Kulesi ile Cumhurbaşkanı Jacques Chirac'ın konutu Elysee Sarayı'nın elektriğini kestiler. 
     Eylemci işçilerin, Elysee Sarayı ile birlikte, bazı bakanlık binaları ve ünlü Champs-Elysees caddesine de 15 dakika boyunca elektrik vermediği, Eyfel kulesindeki elektrik kesintisinin yedek sistemin devreye girmesi sayesinde ziyaretçiler tarafından fark edilmediği ifade edildi. 
     Kesintiden Paris'in batısındaki bazı evler ve büroların da etkilendiği kaydedildi. 
     Eylemler kapsamında dün özel konutunun elektriği kesilen Fransa Başbakanı Jean Pierre Raffarin, TF1 televizyonuna yaptığı açıklamada reformların sonuna kadar sürdürüleceğini kaydederek, ''Elektrik kesintileri bizi durduramaz'' dedi. 
     Ekonomi ve Maliye Bakanı Nicolas Sarkoyz, devletin EDF ve Ulusal Gaz İdaresi'nin GDF hisselerinin en az yüzde 70'nin kontrolünü elinde tutmaya devam edeceğini söylemişti. 
     
</TEXT>
</DOC>
