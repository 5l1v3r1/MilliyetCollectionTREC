<DOC>
<DOCNO> 218870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/spor/spo03.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim isyan etti 
</HEADLINE>
<TEXT>

      ERHAN TELLİ 

   
   'Kontrolü kaçırdı' 
   GALATASARAY'IN hocası, Tuncay'ın, Prates'e yaptığı hareketin faul olarak değerlendirilmemesine tepki gösterdi. Fatih Terim, "Yardımcı hakem ve orta hakemin gözü önünde tartışmasız faul yapılıyor, devamı yenilen gol. İsmet Arzuman iyi hakemlerden bir tanesi. Ama bir anda kontrolü kaçırdı. Orhan yerde yatıyor, faul yok. O zaman aldattıysa sarı kart göster. O da yok. Her şeye rağmen o pozisyon devam da etse, gol yememeliydik. Daha dikkatli olmalıydık" diye konuştu. 
   
   'UEFA önemli değil' 
   TECRÜBELİ hoca, "Villarreal yorgunluğunu rağmen iyi oynadık. Çocuklar bunu hak etmedi" ifadesini kullandı. Terim, defansif oynattığı eleştirileri üzerine, "Ben Arsenal'e bile dört forvetle oynatan, hücum futbolunu getiren bir teknik direktörüm. Şampiyonlar Ligi'ne ve UEFA'ya gidememek çok önemli değil. Elbette üzülürüz. Ama 100. yılı kutlamak için kimseye nasip olmayan bir geçmişe sahibiz. Liderler sonradan olmuyor, doğuştan lider olunuyor. Böyle bir oyuncu bulursak, koyarız" dedi. 
   
   Futbolcular kızgın 
   SARI - Kırmızılı oyunculardan Ayhan, Necati ve Sabri maçın bitiş düdüğü ile birlikte soluğu orta hakem İsmet Arzuman'ın yanında aldılar. Futbolcular, Arzuman'a adeta ateş püskürdüler. Orhan Ak, "Emeğimize yazık. Hakem, Fenerbahçe'yi canlandırmak için her şeyi yaptı" derken, Ümit Karan da, "Taktir haklarını hep rakipten yana kullandı" sözleriyle tepkisini dile getirdi. Necati de, "Prates'in pozisyonu önümüzde gerçekleşti. Nasıl faul verilmez, anlayamadım" diye konuştu. 
   
      Volkan hırsının kurbanı oldu    Kırmızı gördü 
   FENERBAHÇE'NİN Galatasaray karşısında 2-1 öne geçmesi, sahadaki ortamın bir anda gerginleşmesine yol açtı. Nobre ile girdiği bir pozisyonda Volkan'ın rakibinin suratına tekme attığını hükmeden İsmet Arzuman, 87. dakikada Sarı - Kırmızılı futbolcuya kırmızı kart gösterdi. 
   
   Fatih yatıştırdı 
   BU sırada Arzuman'a itirazlar sürerken, en fazla tepkiyi Mondragon ile Ömer Erdoğan gösterdi. Ancak olayların büyümesine, eski Galatasaraylı Fatih Akyel engel oldu. Volkan, "Bilerek yapmadım. Ben de onun gibi bu işten para kazanıyorum" açıklamasını yaptı. 
   
   Göze çarpanlar 
   ÖMER Savunmada hemen hemen hatasız oynadı. Mücadelesi ile beğeni topladı. Attığı golle de takımına güç kattı. 
   AYHAN Galatasaray'ın iyisiydi. Aldığı bütün topları olumlu bir şekilde kullandı. Bölgesinde görevini kusursuz yaptı. 
   ÜMİT KARAN Tek gol pozisyonuna bile giremedi. Ceza sahası içinde bulduğu fırsatları ise laubali bir şekilde harcadı. 
   ORHAN AK Maçın son bölümene kadar Mehmet Yozgatlı'ya geçit vermedi. Ancak yenilen golün oluşmasına da engel olamadı. 
   BATİSTA Yine atom karınca gibi basmadık yer bırakmadı. Buna rağmen kendisine fazla katılan arkadaşı olmayınca çabası yetmedi. 
   NECATİ İlk derbisinde başarılı görüntü çizdi. Pas alış verişlerinde yerinde tercihler yaptı. Ancak gol bölgelerinde etkisizdi. 
   
   
</TEXT>
</DOC>
