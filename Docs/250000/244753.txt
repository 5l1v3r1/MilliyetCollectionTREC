<DOC>
<DOCNO> 244753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonsiy19.html </URL>
<DATE> 2004/06/02/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Erdoğan "Parayı kullanmasını bilmeyen belediyeler var" 
</HEADLINE>
<TEXT>

     Başbakan Recep Tayyip Erdoğan, vatandaşların en ufak bir resmi işi için Anadolu'nun ücra köşelerinden kalkıp Ankara'ya gelerek 'sağır kapıları' çalmak suretiyle iş görme döneminin sona ereceğini ifade ederek, ''Her problem yerinde çözülecektir, her yara kanadığı yerde iyileştirilecektir'' dedi. 
     Erdoğan, Sheraton Otel'de düzenlenen ''Yerel Yönetimler-İller Bankası Vizyonu'' toplantısına katıldı. 
     Başbakan Erdoğan, burada yaptığı konuşmada, Türkiye'nin, krizlerin karanlığından çıkarak aydınlık günlere adım attığı yeni dönemde, eskimiş ve işlemez hale gelen eski siyaset anlayışlarını yürürlükten kaldırarak, yeni bir siyaset sayfası açtığını söyledi. 
     3 Kasım 2002 tarihinde başlayan bu değişim sürecinin, 28 Mart seçiminin ardından Türk Milleti tarafından tescil edildiğini anlatan Erdoğan, hükümet olarak bundan sonra kendilerine düşenin, güçlü değişim iradesine sadakatle bağlı kalarak çalışmak ve Türkiye'yi geleceğe taşıyacak plan ve projeleri kararlılıkla hayata geçirmek olduğunu kaydetti. 
     Erdoğan, kamu yönetiminin yeniden düzenlenmesinin gerektiğine işaret ederek, Türkiye'nin hantal, işlemeyen ve hizmet götürmek yerine vatandaşa eziyet çektiren bir kamu yönetimini daha fazla taşıyacak ne gücü, ne zamanı, ne de enerjisinin bulunduğunu vurguladı. 
     
     ''BUNDAN GERİ DÖNÜŞÜMÜZ YOK'' 
     Hazırladıkları kanun tasarısıyla, kamu yönetimini temel hizmet alanlarına çekmeyi ve dinamik bir yapıya kavuşturmayı amaçladıklarını dile getiren Erdoğan, ''Bu konuda büyük bir kararlılıkla hareket ediyoruz. Bundan geri dönüşümüz de yok'' dedi. 
     Türkiye gibi büyük bir ülkenin sorunlarını, sadece kamu yönetimini yeniden yapılandırarak çözemeyeceklerinin farkında olduklarını belirten Erdoğan, bu amaçla meclis gündemine taşıdıkları yasa tasarılarıyla, yerel yönetimlerin durumlarını, yetki ve sorumluluklarını ve işleyişlerini değiştirmeyi, yenilemeyi gerekli gördüklerini söyledi. Erdoğan, ''Bu tasarıların en kısa zamanda görüşülmesini ve en ideal şekliyle onaylanarak yürürlüğe girmesini bekliyoruz'' diye konuştu. 
     Erdoğan, şöyle devam etti 
     ''Bu yasalar yürürlüğe girdiğinde, Türkiye'de yerel yönetimler için yepyeni bir sayfa açılacaktır. Öncelikle Türkiye yıllardan beri vatandaşlarımızın şikayet konusu olan ağır çekim iş gören merkezi yapıdan kurtulmuş olacaktır. Vatandaşlarımızın, en ufak bir resmi işi için Anadolu'nun ücra köşesinden kalkıp Ankara'ya gelerek 'sağır kapıları' çalmak suretiyle iş görme dönemi sona erecektir. Boş koridorlar, tozlu dosyalar, imza üstüne imzalar, paraf üzerine paraflar, 'bugün git yarın gel'ler artık bu yasalarla tarihe karışacaktır. Bunu başarmaya mecburuz. Bunu sadece vatandaşlara uygulamıyorlar, belediye başkanlarına, kaymakamlara da uyguluyorlar adli makamlarda, emniyette de bu böyle, her yerde bu böyle.'' 
     
     YERİNDE ÇÖZÜM 
     Başbakan Erdoğan, yetki ve sorumlulukları artan belediyelerin vatandaşlara hizmeti yerinden yönetim ilkeleri doğrultusunda rahatlıkla verebileceğini dile getirerek, ''Her problem yerinde çözülecektir, her yara kanadığı yerde iyileştirilecektir. Böylece hiçbir yaranın kangren olmasına müsaade etmeyeceğiz'' dedi. 
     Yeni yasal düzenlemeyle pek çok konuda yenilikler ve iyileştirmeler getirmenin gayreti içinde oldukları belirten Erdoğan, kendisinin Türkiye'nin değil, dünyanın en büyük metropollerinden birisi olan İstanbul'da uzun yıllar belediye başkanlığı yaptığını anımsattı. Yerel yönetimlerin neye ihtiyaç duyduğu, nasıl vizyona sahip olmaları gerektiği konusunda az çok ciddi birikimlere sahip olduğunu belirten Erdoğan, bugün Türkiye'de, iyi yöneten ve başarılı olduğuna inandığı bir hükümetin bulunduğunu söyledi. 
     Başbakan Erdoğan, bir siyaset anlayışını değiştirmenin mutluluğunu yaşadıklarını dile getirerek, ''O belediye benim siyasi partimin belediye başkanı ise ona farklı muamele, farklı bir siyasi partinin belediye başkanı ise ona çok daha farklı bir muamele... Türkiye bir defa bu ucube, çirkin, adaletsiz dönemi geride bırakmış, onun yerine hakça, adil bir şekilde her ilin, ilçenin, beldenin alması gereken hakkı tespit eden bir anlayış işbaşına gelmiştir'' dedi. 
     Belediyelere ihtiyaçları olan paranın İller Bankası aracılığıyla ödendiğini, buna rağmen personelinin maaşını ödeyemeyen belediyeler bulunduğunu ifade eden Erdoğan, ''Parayı yönetemeyen belediyelerimiz var, kusura bakmasınlar. Paranın nerede, nasıl kullanılması gerektiğini de bilmek gerekir'' açıklamasında bulundu. 
     
     ''...KUSURA BAKMA, BEDELİNİ ÖDERSİN'' 
     Başbakan Tayyip Erdoğan, belediyelerin kaynaklarını yerinde kullanmaları gerektiğini de ifade ederek, ''Kalkıp Anadolu'nun en ücra bir yerinde, hava olsun diye makam otosunu Mercedes almaya kalkarsak... Kusura bakma, bunun bedelini ödersin'' dedi. 
     Belediye olmaması gerektiği halde belediye olan yerler bulunduğunu dile getiren Erdoğan, 28 Mart seçimlerinden önce belediyelikten düşmesi gereken yerlerle ilgili bir kanun tasarısı hazırladıklarını, ancak bu düzenlemenin yürürlüğe konulamadığını anımsattı. 
     Erdoğan, bu konuda popülist bir yaklaşım içerisinde olmadıklarını dile getirerek, ''Bir muhtarlık bile olamayacak yeri belediye ilan ederseniz, bunun bir anlamı olmaz. 'Güçlü muhtarlıklar, güçlü muhtarlar' yapalım ki güçlü belediyelerin eli ayağı durumunda bu muhtarlıklar olsun'' diye konuştu. 
     ''Suyu olmayan beldelerimiz, ilçelerimiz olmamalı'' diyen Erdoğan, Türkiye'nin bunları başarmadan muasır medeniyetler seviyesine çıkamayacağını belirtti. 
     Erdoğan, şöyle konuştu 
     ''Şehirleri kalkındıracak tek gücün Ankara'nın elinde olduğunu düşünmekten bir an önce kurtulmamız lazımdır. Şehirleri kalkındıracak asıl unsurlar, yerel yönetimler ve özel sektördür. Her şehrin, kendi dinamiklerini, potansiyelini ve gücünü harekete geçirmesi gerekmektedir. Hem tek tek yaptıklarıyla, hem kafa kafaya vererek üretecekleri ortak proje ve kampanyalarla...'' 
     
     ŞEHİRLERİN RUHU, KİMLİĞİ VE KİŞİLİĞİ 
     Başbakan Erdoğan, şehirlerin de insanlar gibi ruhu, kimliği ve kişiliği olduğunu belirterek, merkezi kabul edilen şehirleri diğerlerinden ayıranın bu özellikler olduğunu söyledi. 
     Erdoğan, Türkiye'nin dünyanın eşsiz bir coğrafyasında olmasına rağmen, şehirlerin kimliğine yaraşır bir mimari, konut, çevre ve ulaşım sistemi ile inşa edilemediğini vurguladı. 
     İller Bankası'nın, bütün belediyelerin para musluğu olarak gördükleri, adı banka ama kendisi banka olmayan bir kurum olmaktan çıkması gerektiğini anlatan Erdoğan, İller Bankası'nın geçmişte belediyelere yüzde 100 faizle para verdiğini ve o günlerden bugünlere geldiklerini söyledi. Erdoğan, İller Bankası'nın belediyeleri ''kemirerek ve sömürerek'' ''başarılıyım'' dememesi gerektiğini kaydetti. Başbakan Erdoğan, Sheraton Oteli'nden ayrılırken, bir gazetecinin, Kuzey Irak'ta kaçırıldığı öne sürülen kamyon şoförü ile ilgili sorusu üzerine, Dışişleri Bakanlığı'nın konuyla ilgili çalışmasını sürdürdüğünü ve kendisine daha sonra gerekli cevabı vereceklerini bildirdi. 
     
</TEXT>
</DOC>
