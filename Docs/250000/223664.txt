<DOC>
<DOCNO> 223664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/yazar/tamer.html </URL>
<DATE> 2004/03/19/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Kadın gözüyle ekonomimizin hal ve gidişi 
</HEADLINE>
<TEXT>

   
   Hürriyet Gazetesi İcra Kurulu Üyesi ve Reklam Grup Başkanı Ayşe Sözeri Cemal, 3 yıldır Dünya Kadınlar Günü'nde bizleri öğle yemeğinde bir araya getiriyor. İlk yılki yemeğe bir toplantıda konuşmacı olduğum için katılamamıştım. Son 2 yıldır konuşma tekliflerini reddedip Ayşe'nin davetine koşuyorum. 
   Değişik sektörlerden kadınlar bir araya gelince ne konuşur 
   Geçen yıl seçimlerin üzerinden 4 ay geçtiği halde AKP'nin ezici çoğunlukla iktidara gelmesinin şokunu üzerimizden atamamış gibiydik. Milli Görüş geleneğinden gelen partinin şapkadan çıkaracağı tavşanları çaresizlikle beklemenin tedirginliğini yaşıyorduk. Tam da o günlerde Tayyip Erdoğan milletvekili seçilecekti. Kaygılıydık. Ülke yönetiminin, eşlerinin üçte ikisi türbanlı bakanlara teslim edilmiş olmasını hiçbirimiz Türkiye'ye yakıştıramıyorduk. 
   
   Kadınlar Günü yemeği 
   Ayşe'nin bu yılki 8 Mart Kadınlar Günü yemeğinde ise konumuz, benim katıldığım grup sohbetlerinde ekonomik durgunluktu. Kiminle merhabalaşsam, bu yıl başından beri işlerin çok durgun olduğundan yakındı, ama daha da önemlisi geleceğe dönük umutların kaybolmuş olmasıydı. Makro ekonomik dengeler yerine oturduktan sonra işlerin açılacağını ummuşlar, bayağı canlı geçen aralık ayı da bu umutlarını teyit edince sanmışlar ki, artık piyasalar bir istikrara kavuştu, işler rayına oturuyor. Ne münasebet 
   Yeni yılla birlikte hiç beklemedikleri müthiş bir durgunlukla karşılaşmışlar. Morallerini bozmayarak, "Herkes aralıkta alacağını aldı, yeni alışverişleri için Kurban Bayramı'nı bekliyor" diye tahminde bulunmuşlar. Ama bayramda da yaprak kıpırdamamış, bayram ertesi de, bu ay da... 
   
   Malı seç ve bekle 
   Anlatılanları alt alta koyduğumda, krizlerin yoksulluğu artırdığı, işsiz ordusuna her gün yenilerinin eklendiği memleketimizde, h l tüketebilen kesimin de satın alma alışkanlıklarının ciddi biçimde değişmekte olduğu görülüyor. Zaten sokakta - markette gazeteci olduğumu bilerek yanıma gelenlerle sohbetlerimizden de bunu fark ediyorum. 
   Örneğin Yeni Karamürsel Mağazaları ya da Huzur gibi yerlerden alışverişi tercih eden Nihal Hanım, eskiden beğendiği malı hemen satın alırken, şimdi önce malı gözüne kestirip ardından indirimleri takip etmeye başlıyor. Kış başında biri 13, diğeri 18 yaşındaki 2 oğluna kışlık mont almak için YKM'ye gitmiş. Çocuklar beğendikleri montları giyip bedenleri tespit etmişler. Sonra da Nihal Hanım, indirimleri takip etmeye koyulmuş. Çünkü tecrübeyle sabit ki 20 - 25 gün sonra ilk indirim, ardından 20 gün sonra ikinci indirim, 1 ay sonra 3. indirim gelecek. Ve yine biliyor ki o indirimler gelmedikçe de o mal, raflardaki yerini koruyacak 
   
   320'den 140 milyona 
   Nihal Hanım, indirimsiz fiyatı 160 milyon lira olan montu, 2. indirimden sonra oğullarına 70 milyona satın almış. "3. indirimi beklesem 40 milyona da inerdi, ama çocuklar montları çok beğendikleri için riske girmedik" diyor. Belki cebinde parası var, ama "2 montu 140 milyon liraya satın alabilecekken neden 320 milyon lira vereyim" diye düşünüyor. Hal böyle olunca mağazalarda satılan malın miktarı artsa da, cirolar düşüyor. 
   Bazı marka televizyonların fiyatı yarıya indiği halde, yine de kapanın elinde kalmıyor TV'ye ihtiyacı olan bile, "Biraz daha bekleyelim, belki daha da düşer" psikolojisinde. Kredi kartının taksitlendirilmesine, dayanıklı tüketim mallarında taksit sayısının çoğalmasına alıştık da, bir buzdolabını satın aldıktan 6 ay sonra taksit ödemeye başlandığını ilk kez geçen hafta duydum. Adam buzdolabını kasımda almış, taksitleri ödemeye mayısta başlayacak. Üstelik bugünkü aylık ödeme rakamı üzerinden. 
   Piyasalardaki durgunluk sürdükçe, göreceksiniz ilk kez duyacağımız daha ne yeni yöntemler ortaya çıkacak. 
   
   DEVAMI YARIN 
   
      
   
</TEXT>
</DOC>
