<DOC>
<DOCNO> 208182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sontur11.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri Bakanlığı, 38 polis hakkında 'telekulak' davası açtı... 
</HEADLINE>
<TEXT>

     İçişleri Bakanlığı, mahkeme kararı olmaksızın telefonu dinlenilen bir vatandaşa ödenen tazminatın tahsili istemiyle, eski Ankara Emniyet Müdürü Cevdet Saral'ın da aralarında bulunduğu 38 emniyet görevlisi hakkında dava açtı. 
     Hazine avukatları, Hasan Tekin adlı vatandaşın telefonunun dinlenilmesiyle ilgili olarak Ankara 3. Asliye Hukuk Mahkemesi'ne dava açtı. 
     Dava dilekçesinde, Tekin'in, mahkeme kararı olmaksızın telefonunun dinlenilmesi dolayısıyla Ankara 10. İdare Mahkemesi'ne açtığı davada 2 milyar lira tazminat kazandığı belirtildi. 
     Dilekçede, Tekin'in açtığı davada, mahkeme masrafları ve avukatlık ücretiyle ödenen toplam 3 milyar 246 milyon 260 bin liranın, eski Ankara Emniyet Müdürü Cevdet Saral, Emniyet Genel Müdürlüğü İstihbarat Daire Başkanı Sabri Uzun, Emniyet Genel Müdürlüğü eski Teknik Şube Müdürü Rüştü Yetkinbal ile eski Ankara Emniyet Müdür Yardımcısı Osman Ak, eski İstihbarat Şube Müdürü Ersan Dalman ve eski İstihbarat Şube Müdür Yardımcısı Zafer Aktaş ile bazı şube müdürleri, komiser, komiser yardımcısı ve polis memurlarından oluşan 38 emniyet görevlisinden yasal faiziyle rücuan tahsili talep edildi. 
     Mahkeme, duruşmanın 26 Şubat'ta yapılmasını kararlaştırdı. 
     
</TEXT>
</DOC>
