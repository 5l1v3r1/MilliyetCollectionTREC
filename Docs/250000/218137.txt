<DOC>
<DOCNO> 218137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/siyaset/siy03.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim kurulları AKP'ye anlayışlı 
</HEADLINE>
<TEXT>

   Listeleri geç veren CHP'nin başvurusu kabul edilmezken, AKP'nin itirazlarına olumlu yanıt verildi 
   GÖKÇER TAHİNCİOĞLU Ankara 

   
   YSK'nın 24 Şubat günü 17.00'ye kadar aday listelerini getirmeyen partilerin listelerinin işleme konulmayacağına yönelik ilke kararına rağmen çelişkili uygulamalar ortaya çıktı. 
   CHP, 24 Şubat'ta aday listelerini geciktirdiği için, Eskişehir İl Seçim Kurulu listeleri almadı. Kurul CHP'nin "Getiren görevli hastalandı" itirazını da YSK'nın önceki gün aldığı "17.00'den sonra gelen listeler kabul edilmeyecek" şeklindeki ilke kararına dayanarak reddetti. CHP'nin itirazını görüşen YSK da, kendi ilke kararına dayanarak itirazı reddetti. Eskişehir İlçe Seçim Kurulu ise Eskişehir Odunpazarı için yapılan itirazı kabul etti. 
   Trabzon Beşikdüzü İlçe Seçim Kurulu ise, listeleri geç getiren AKP'nin "Listeleri getiren görevlimiz rahatsızlık geçirdi" yönündeki itirazını yerinde gördü. 
   
   Farklı uygulamalar 
   Batman'da da AKP ve DYP il başkanlıkları, listeleri ancak 17.33'te getirebildi. Listeleri kabul etmeyen kurul, iki partinin "elektrikler kesildi" gerekçesini yeterli görmedi. 
   Manisa Alaşehir İlçe Seçim Kurulu da ilk gün geç getirildiği için almadığı AKP listelerini itiraz üzerine 5'e karşı 2 oyla işleme koyma kararı aldı. Karara, "AKP'lilerin 16.50'de sıraya girmeleri, ancak diğer partilerin işlemleri nedeniyle 17.17'de teslim edebilmeleri" gerekçe gösterildi. 
   Ancak bu farklı uygulamaların itiraz yoluyla taşınmaması halinde YSK, ilke kararıyla sağlamaya çalıştığı "uygulama birliğini" yaşama geçirememiş ve çelişkili kararlar kesinleşmiş olacak. 
   YSK, 1999'daki genel seçimlerde 10, 1989 seçimlerinde de 9 dakikalık gecikmeleri kabul etmişti. YSK'dan bir yetkili, geçmiş yıllarda aksi yönde kararlar da bulunduğunu anımsatarak, "Bu kurul farklı. Bugün verilen karar geçerli" dedi. İl ve ilçelerde inisiyatifin kurullarda olduğunu söyleyen yetkili, ilke kararıyla "yön gösterdiklerini" söyledi. 
   
   
</TEXT>
</DOC>
