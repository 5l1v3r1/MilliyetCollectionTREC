<DOC>
<DOCNO> 220222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/yazar/guclu.html </URL>
<DATE> 2004/03/06/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
ÖSS'de tehlikeli oyun 
</HEADLINE>
<TEXT>

   
   Katsayı değişikliği konusunda köşeye sıkışan hükümet, yeni manevralar peşinde. Yasal nedenlerle YÖK engelini aşamayan Milli Eğitim Bakanlığı, sorunu yönetmeliklerle çözmeye hazırlanıyormuş. Gelen bilgilere göre meslek liselerinden, düz liselere geçiş son sınıfta bile mümkün olabilecekmiş. Böylece aday, ÖSS'ye düz lise mezunu olarak girdiği için katsayı farklılığı nedeni ile mağdur duruma düşmeyecekmiş. 
   Böyle bir yanlış, mağduriyeti önleyelim derken, meslek liselerinin hepten boşalmasına neden olabilir. Bu da kaş yaparken göz çıkartma anlamına gelir. 
   Hükümet bu konuda gerçekten büyük bir sıkıntı içerisinde. Söz verdiği halde sınav sistemini değiştiremiyor. Yılbaşından önce dedi olmadı. Yılbaşı dedi yine olmadı. Seçimden önce mutlaka gerçekleşecek deniliyordu. Yine olmadı. Şimdi bizzat Başbakan'ın ağzından seçim sonrasına ertelendi. Görünen o ki bu erteleme haziran, temmuz derken gelecek yıllara da sarkabilir. 
   Peki onca yasayı kolaylıkla değiştiren, istediği yasayı bir gecede çıkartan hükümet ÖSS konusunda neden yol alamıyor 
   Hala çok kimse farkında değil ama Anayasa'yı ya da YÖK'ü hepten değiştirmeden ÖSS'de değişiklik yapmak mümkün değil. Anayasa, yükseköğretime geçişi YÖK düzenler diyor. YÖK ise hükümetin isteklerine sıcak bakmıyor. Bu durumda hükümet ya Anayasa'yı değiştirecek ya da YÖK'ü. Anayasa'yı değiştirmek riskli ve referandum tehlikesi de taşıdığı için YÖK'ü değiştirmek daha bir kolaylarına geliyor. 
   YÖK yasasının tümü de kendilerini ilgilendirmediği için bir iki maddelik bir değişiklik ile hem YÖK'ü ve rektörleri kontrolleri altına alacaklar hem de ÖSS'ye yönelik katsayı farklılığını ortadan kaldıracaklar. 
   Bize gelen duyumlar, tıpkı TÜBİTAK'ta olduğu gibi YÖK'ün yapısında değişikliğe giderek önce mevcut üyelerin görev süreleri sona erdirilecek ardından da yeni üyelerin ataması yapılacak. Yeni YÖK'te de hükümet tarafının çoğunluğu olacağı için ÖSS'ye yönelik katsayı değişikliğini bizzat, bu duruma bugüne kadar hep karşı çıkan YÖK yapacak 
   Aslında senaryo gibi geliyor ama düşünülenler bu yönde. Ha, bu arada Üniversitelerarası Kurul'da çoğunluğu sağlamak için de yeni üniversiteler ve büyük üniversitelerin parçalanması gündeme getirilecekmiş. Böylece en az 30 yeni üniversite kurulacağı belirtiliyor. 30 üniversite demek 60 ÜAK üyesi demektir ki bu da mevcut YÖK muhalifi üyelerle birlikte pek çok şeyi değiştirebilir. 
   Önümüzdeki günlerde, özellikle de seçim sonrasında ÖSYM, YÖK ve üniversitelere yönelik çok önemli kararlar alınabilir. Büyük tartışmalar yaşanabilir. Hükümetin bu yöndeki kararları, seçim sonrasına ertelemesinin nedeni de yaşanacak gerginliğin sandığa yansıyabileceği endişesi. İşte bu yüzden şimdi umut dağıtıp operasyonu ileriye erteliyorlar. 
   Özetin özeti AKP, YÖK ve üniversitelerle hesaplaşmayı şimdilik erteledi. Bu hesaplaşmayı, sandıktan daha da güçlenerek çıktıktan sonra yapmak istiyor. YÖK ve üniversitelerin arası ise taslak nedeni ile buz gibi. Hükümet de bunun farkında. Zor bir satranç maçı. Yanlış bir hamle yapan gidecek. Bu yüzden hemen herkes çok dikkatli. Bir o kadar da tedirgin. 
   
      
   
   
</TEXT>
</DOC>
