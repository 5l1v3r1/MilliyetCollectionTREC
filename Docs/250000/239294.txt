<DOC>
<DOCNO> 239294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sondun28.html </URL>
<DATE> 2004/05/12/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Suriye Devlet Başkanı Esad ABD bölgede istikrarsızlığın kaynağı 
</HEADLINE>
<TEXT>

     Suriye Devlet Başkanı Beşşar Esad, ''ABD'nin ilk kez bölgede istikrarsızlık kaynağı haline dönüştüğünü'' söyledi. 
     Esad, İspanyol El Pais gazetesinde bugün yayımlanan demecinde, Afganistan ve Irak'taki savaşın ABD'ye karşı nefret uyandırdığını ve terörizmin de bunu desteklediğini belirtti. 
     Suriye'nin bazı sorunlardan kaynaklanan farklılığına rağmen geçmişte ABD'ye ''istikrara yardım eden bir ülke olarak baktığını'' ifade eden Esad, şunları söyledi 
     ''Ama Irak savaşından sonra ABD ilk kez bölgede bir istikrarsızlık kaynağı haline dönüştü. Bu aynı zamanda ekonomik beklentiler için de geçerli. İşgal, sosyal açıdan da aşiretler ve aileler arasındaki ilişkilerde gerginlik yarattı. Güvenlik açısından Irak'ta şu anda daha fazla karmaşa ve kontrolsüzlük var. Suriye'ye karşı olan silahlı gruplar var. Radikalleşme de arttı. ABD'ye karşı nefret duygusu var, ki bu daha önceden yoktu.'' Esad, terörizmle mücadelede Suriye ve Amerikan kurumları arasında diyalog olduğunu da kaydetti. 
     Terörizme yol açan Irak ve Filistin'deki gerçeklerle ilgilenmek gerektiğini söyleyen Esad, ''Terörizm bir ordu değil ki füze ve hava kuvvetleriyle mağlup edilebilsin. Fakir ülkelerin ekonomik kalkınmasında, cahilliğe karşı mücadelede, kültürler arası diyalog başlatılmasında aynı siyasi tavrın sergilenmesi gerekir. El Kaide'den konuşuyorlar. El Kaide adında bir organizasyonun mevcut olup olmadığını bilmiyoruz. Organize edilmiş veya edilmemiş radikal bir akım var'' diye konuştu. 
     Esad, ABD'nin büyük Ortadoğu projesine de karşı çıkarak, ''ABD'nin Arap ülkelerini demokratikleşme planı, tüm Arap topraklarının büyük bir cezaevine dönüşeceği, gelecekteki Ebu Garib stili mi olacak '' dedi. 
     Suriye Devlet Başkanı, Irak'ta etnik ve dini temellere dayanmayan bir federasyonun zararsız olacağı görüşünü de savunarak, Irak'ta bir Kürt devleti kurulması projesine karşı olduklarını ifade etti. 
     
</TEXT>
</DOC>
