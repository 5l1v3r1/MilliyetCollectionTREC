<DOC>
<DOCNO> 238439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sontur15.html </URL>
<DATE> 2004/05/08/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
ABD Büyükelçiliği önünde eylem... 
</HEADLINE>
<TEXT>

     Demokratik Kitle Örgütleri Platformu'na üye dernek ve sendika başkanları, ABD'nin Ankara Büyükelçiliği önünde, ABD askerlerinin Irak'ta işkence yapmasını protesto etti. 
     ABD'nin Ankara Büyükelçiliği'nin Nevzat Tandoğan Caddesi'ndeki ana giriş kapısının karşısında toplanmasına izin verilen platform üyeleri, basın açıklaması yaptı. 
     Platform adına basın bildirisini okuyan Atatürkçü Düşünce Derneği ADD Genel Başkanı Ertuğrul Kazancı, Irak'a ''demokrasi ve özgürlük'' getirme iddiasında bulunan ABD askerlerinin Irak'ta ''terör'' eylemleri yaptığını ve insanlık dışı uygulamalarda bulunduklarını ifade etti. 
     Koalisyon güçlerinin Irak'ta yaptıkları işkence olaylarının Cenevre Antlaşması'na aykırı olduğunu belirten Kazancı, ''Başta ABD ve Britanya yöneticileri olmak üzere işkence olaylarında rolleri bulunan koalisyon güçlerinin mensup oldukları ülke yöneticilerinin yargılanmalarını talep ediyoruz'' dedi. 
     Basın bildirisinin okunmasından sonra ADD Genel Başkanı Kazancı, Türkiye Kamu-Sen Genel Başkanı Bican Akyıldız ve platform üyeleri büyükelçiliğin kapısına siyah çelenk bıraktı. 
     Eyleme, Ankara Barosu, Türkiye Kamu-Sen, Cumhuriyet Kadınları Derneği, Denet-De, Eğit-De, Türk Kadınlar Birliği, Türkiye Ziraatçılar Birliği, Türkiye Ormancılar Birliği, Muharip Gaziler Derneği, 27 Mayıs Milli Devrim Derneği ve Çağdaş Eğitim Vakfı destek verdi. 
     
</TEXT>
</DOC>
