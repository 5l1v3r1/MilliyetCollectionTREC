<DOC>
<DOCNO> 213057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sondun08.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
"Eski federal düzen Irak'ı parçalamaz" 
</HEADLINE>
<TEXT>

     Irak Geçici Yönetim Konseyi GYK Başkanı Muhsin Abdulhamid, Irak'ta eski federal düzenin ülkeyi parçalamayacağını, aksine güçlendireceğini söyledi. 
     Abdulhamid, resmi El Irakıye'ye televizyonuna dün gece yaptığı açıklamada, eski federal yapının Irak için kuvvet oluşturduğunu belirterek, bunun devamının ülkede güvenlik ve istikrarı sağlamlaştıracağını kaydetti. 
     Abdulhamid, Kürtlerin etnik ya da coğrafi federalizm istemesiyle ilgili bir soruyu yanıtlarken de, Kürtlerin bu isteklerinde haklı olduğunu ileri sürdü. 
     Savaştan önce ve sonra Irak'ta federal düzenin uygulanmasının Irak muhalefeti tarafından kabul edildiğini iddia eden Abdulhamid, ''Ancak şimdiye kadar federalizmin ayrıntılarını tartışmadık'' dedi. 
     Abdulhamid, federal düzenin tüm Irak'ta uygulanma imkanı olduğunu belirterek, Kürtlerin kuzeyde kurdukları düzenin de bir süre daha devam edeceğini bildirdi. 
     Irak'ın birçok devlete borçlu olduğunu söyleyen Abdulhamid, Körfez'deki Arap devletlerinin bu konuda Bağdat'a yardım edeceklerini ve borçlarını azaltacıklarını bildirdi. Abdulhamid, Avrupa devletlerinin de Irak'ın borçları konusunda aynı yöntemi izleyeceklerini vurguladı. 
     Irak halkını Kurban Bayramı nedeniyle kardeşliğe ve uzlaşmaya çağıran Abdulhamid, ''düşmanlıktan ve kin gütmekten uzaklaşmanın Irak halkını bağımsızlığa götüreceğini'' söyledi. 
     Irak'ta güvensizlik ve istikrarsızlığının yaygınlaşmasıyla ilgili bir soruyaysa Abdulhamid, ''belki daha bir süre güvensizlik ve istikrarsızlık ortamında yaşayacağız, ama bu ortam uzun sürmeyecek halkımız kendi esenliğine kavuşacak'' yanıtını verdi. 
     Öte yandan GYK üyesi Demir Şakir Essümeydey, El Arabi televizyonuyla yaptığı mülakatta, Iraklıların kuzeyden güneye kadar güvenlik, istikrar ve iş istediklerini söyledi. 
     Essümeydey, Kurban Bayramı'nın birinci gününde özellikle de Erbil'de meydana gelen intihar saldırılarında çok sayıda kişinin ölmesinden üzüntü duyduğunu, bu saldırıların caniler tarafından işlendiğini söyledi. 
     Essümeydey, saldırıların, İslamiyet ve insanlıktan uzak olduğunu ifade ederek, ''bu patlamalar kin ve cinayet mesajı'' dedi. 
     Iraklıları siyasal amaçlar için şiddet kullanmamaya çağıran Essümeydey, ''bizim silahımız terörizmi yok etmek olmalıdır'' diye konuştu. 
     Essümeydey, BM'nin Irak'ta görev yapması konusundaysa şunları söyledi 
     ''BM'nin Irak'ta varlığı çok önemli ve çok zaruridir. Biz Iraklılar olarak ittifak kuvvetleriyle işbirliği yaparak, hem Irak halkını hem de BM personelini korumak için önlemler almalıyız.'' İntihar saldırılarının, Irak'taki ilerleme zeminini aksatmayı amaçladığını söyleyen Essümeydey, Irak halkının birlik ve iradesiyle mutlu bir yaşam sürdürüleceğinden emin olduğunu belirtti. 
     
</TEXT>
</DOC>
