<DOC>
<DOCNO> 227696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sontur09.html </URL>
<DATE> 2004/04/01/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Asena'yı vuran kişiye 8 yıl 2 ay hapis .. 
</HEADLINE>
<TEXT>

     ''Asena'' olarak tanınan oryantal Onur Çakmak'ı silahla yaraladığı iddiasıyla yargılanan Ahmet Demir, 8 yıl 2 ay hapis cezasına çarptırıldı. 
     Şişli 6. Asliye Ceza Mahkemesi'ndeki duruşmaya, ''müşteki'' Onur Çakmak ile başka suçtan tutuklu bulunduğu belirtilen sanık Ahmet Demir katılmadı. 
     Davayı karara bağlayan hakim, sanık Ahmet Demir'i, ''silahla adam yaralamak'' ve ''panik yaratacak şekilde meskun mahalde ateş etmek'' suçlarından 8 yıl 2 ay hapis cezasına çarptırdı. 
     Sanığa, benzer suçlardan sabıkası olduğu için cezayı artırarak veren hakim, ayrıca cezada indirim yapmadı. 
     Hakim, Onur Çakmak'ın kendisini avukatla temsil etmesi dikkate alınarak, sanıktan 300 milyon liranın tahsil edilerek Çakmak'ın avukatına ödenmesi de hükme bağlandı. 
     Hakim ayrıca, Ahmet Demir'in 11 Şubat 2000 tarihinde yakalandığında kendisini ''Mehmet Karakuş'' olarak tanıtıp serbest bırakılmasını sağladığı için ilgili savcılığa suç duyurusunda bulunulmasını kararlaştırdı. Şişli Cumhuriyet Başsavcılığı'nca hazırlanan iddianamede, oryantal Onur Çakmak'ın, 6 Ocak 2003 tarihinde ''İbo Show''un çekimlerine gittiği sırada Ahmet Demir tarafından 60 gün işten alıkonulacak şekilde silahla yaralandığı belirtiliyordu. 
     
</TEXT>
</DOC>
