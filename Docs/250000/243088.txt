<DOC>
<DOCNO> 243088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonyas06.html </URL>
<DATE> 2004/05/26/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Firmaların yeni hedef pazarı Eşcinsel çiftler... 
</HEADLINE>
<TEXT>

     ABD'nin önde gelen firmaları yeni bir pazar keşfetti, eşcinseller. Massachusetts eyaletinde eşcinsel evliliğin yasallaşmasından sonra IBM, JP Morgan ve Volvo gibi dev firmaların bile, çoğunlukla basılı medya ve internetten olmak üzere ürün reklamlarında eşcinsel çiftleri ya da ebeveynleri kullanmaya başladıkları kaydedildi. 
     Sadece yüzde ikilik bir büyüme anlamına da gelse pek çok firmanın yeni ortaya çıkan bu pazara yöneldiğini kaydeden piyasa araştırma şirketi NPD Group baş analisti Marshal Cohen, bu firmaların artık mikro yaşam tarzlarına yöneldiklerini, eşcinsel ailelerin de bir mikro yaşam tarzı olduğunu ifade etti. 
     Bütün eşcinseller kimliklerini açığa vurmadığı için ABD'deki eşcinsel ve lezbiyenlerin sayısının tam olarak tespit edilmesinin mümkün olmadığı belirtilirken, Amerikan haber kanalı Fox News bir haberinde, tahminlerin toplam nüfusun yüzde 1'i ila yüzde 10'u arasında değiştiğini kaydetti. 
     Aynı habere göre, 2000 yılı nüfus sayımları verileri ABD'de yaklaşık 600,000 eşcinsel çiftin yaşadığını gösteriyor. Bu verilerde kadın eşcinsel hanelerinin üçte birinde 96,000 , erkek eşcinsel hanelerin ise beşte birinde 60,000 çocuk bulunuyor. 
     Pazarlamacı ve reklamcıların çoğu, pratik amaçlarla ABD nüfusunun yüzde 4'ünün eşcinsellerden oluştuğunu kabul ediyor. Bu oran da, otomobil ve restorantlar dahil 2003 yılında 3,8 trilyon dolarlık bir perakende pazarında önemli bir toplama karşılık geliyor. NPD Group'tan Cohen, ''Bu, pastanın önemli bir parçası. Bu pastadan pay almak isteyen firmalar bu piyasaya yönelmiş durumda. Eğer benim firmam eşcinsel çiftlere yönelik pazarlama yapan tek firma olsaydı, bu nüfusun yüzde 5'inin lideri olduğum anlamına gelirdi'' diyerek, bu pazarın önemine dikkat çekiyor. 
     Bazı firmaların ve araştırma şirketlerinin yaptığı hesaplamalara göre, 2002 yılında eşcinsel çiftler, çocukları için 22 milyar dolarlık harcama yaptı. Bu rakamın bu yıl sonuna kadar 28 milyar dolara ulaşması bekleniyor. 
     Eşcinsellere yönelik bir yıla yakın bir süredir kampanya yapan otomobil firması Subaru, 1993 yılında 89,607 olan araba satışını geçen yıl 186,819'a yükseltmiş durumda. Eşcinsellere yönelik bir reklamında Subaru, ''Farklı sürücüler, farklı yollar, ama tek otomobil'' sloganını kullanıyor. 
     Pek çok büyük firmanın da bu tarz reklamlar vermekten şimdilik çekindikleri ve bir ''bekle ve gör'' yaklaşımı benimsedikleri kaydediliyor. 
     
</TEXT>
</DOC>
