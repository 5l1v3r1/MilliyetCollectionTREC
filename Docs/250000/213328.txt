<DOC>
<DOCNO> 213328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/soneko41.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Para piyasalarında bugün... 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri, Kurban Bayramı tatilinden sonraki ilk işlem gününde ortalama yüzde 1.31 değer yitirdi. 
     Bugün her iki seansta da düşüş ağırlıklı bir seyir izleyen endeks, 1. seansta 66.88 puan ve yüzde 0.39 gerileyerek 17,192.37 puandan, 2. seansta da 158.62 puan ve yüzde 0.92 gerileyerek 17,033.75 puandan kapandı. Endeks, günlük bazda yüzde 1.31 ve 225.50 puan geriledi. 
     Hisse senetleri piyasasında 364 trilyon 989 milyar 485 milyon lira düzeyinde günlük işlem hacmi kaydedildi. 
     Merkez Bankası'nın faiz indirimi ile güne yükseliş eğiliminde başlayan piyasa, maksimum 17,515.97 seviyesini gördükten sonra tekrar geriledi. Günün ikinci seansında da satıcılı ve baskılı seyir devam etti ve 17,100-17,150 puan seviyelerini koruma çabası dikkat çekti. 
     Borsa uzmanları, bir toparlanma yaşansa bile bunun cılız kalacağını ve piyasanın direnç seviyelerinden tekrar satışla karşılaşacağını ifade ederek, şu an için çok sert bir aşağı hareket beklenmediğini, piyasanın sakin bir şekilde önümüzdeki günlerde gerilemesini devam ettireceğini savunuyor. 
     
     DOLAR 
     Merkez Bankası, doların bugünkü efektif kurunu alışta 1 milyon 320 bin 398 lira, satışta ise 1 milyon 329 bin 688 lira olarak açıkladı. 
     Böylece dolar, Merkez Bankası'nın geçen Cuma günü açıkladığı kurlara göre alışta 15 bin 667 lira, satışta 15 bin 777 lira geriledi. 
     Kapalıçarşı'da geçen Cuma günü 1 milyon 334 bin liradan kapanan dolar, güne 1 milyon 330 bin liradan, 1 milyon 654 bin liradan kapanan euro 1 milyon 662 bin liradan başladı. 
     Kapanışta, doların satış fiyatı 1 milyon 332 bin lira, Euro'nun satış fiyatı 1 milyon 678 bin lira oldu. 
     
     TAHVİL VE BONO PİYASASI 
     İMKB Tahvil ve Bono Piyasası Kesin Alım Satım Pazarı'nda 23 Mart 2005 vadeli, bugün valörlü tahvilin basit getirisi yüzde 24.69, bileşik getirisi yüzde 24.33 oldu. 
     İMKB Tahvil ve Bono Piyasası Repo Pazarı'nda gecelik faiz ortalama yüzde 24.00 olarak belirlendi. 
     
</TEXT>
</DOC>
