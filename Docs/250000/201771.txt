<DOC>
<DOCNO> 201771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/spor/spo04.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
SEMERCİOĞLU EL ÜSTÜNDE 
</HEADLINE>
<TEXT>

      
   TRABZONSPOR Teknik Direktörü Turgay Semercioğlu, kısa sürede yönetim ve oyuncuların gönlünü kazandı. Samet Aybaba ile sürtüşme yaşayan Trabzonspor yönetimi, Semercioğlu ile sıcak ilişkiler kurdu. Yönetim ile çalışmaktan memnuniyet duyduğunu vurgulayan Semercioğlu, "Hiç sorunum yok. Yönetim her yardıma koşuyor. Takıma 450 milyarlık ödeme yaptılar. Yine arayış içindeler. Biz de sahada bu çalışmaların karşılığını vermek istiyoruz" dedi. 
   YENİ hocalarına futbolcuların da hemen kanları ısındığı gözleniyor. İdmanların daha da neşeli olmasıyla birlikte oyuncuların çalışma temposu ve hırslarının da üst düzeye çıkması dikkati çekiyor. Bordo - Mavili oyuncular, "Bize arkadaşça yaklaşıyor. Hem antrenörlük, hem ağabeylik yapıyor" dediler. Kaptan Fatih, Hüseyin ve Gökdeniz'in de arkadaşlarına, "Başımızda kalırsa hepimiz için çok daha iyi olur" dedikleri ifade edildi. 
   
   Öksüzoğlu tırpanı 
   YÖNETİCİ Mehmet Öksüzoğlu, kulüpten aldığı temliğe karşılık, Futbol Federasyonu tarafından gönderilen 400 bin dolarlık naklen yayın parasından alacağı olan tüm miktarı tahsil etti. Öksüzoğlu, kulübe 30 milyar lira gönderirken, kalan parayı alacaklarına mahsuben tahsil yoluna gitti. "Kulüp için her türlü özveride bulunurum" diyen Öksüzoğlu'nun bu tavrı tepki çekti. 
   
   Mehmet yok 
   TRABZONSPOR, Galatasaray maçının hazırlıklarını dün tamamladıktan sonra İstanbul'a gitti. Teknik direktör Turgay Semercioğlu, sakatlığı geçmeyen Mehmet Yılmaz'ı kadrodan çıkarırken, Emre Aygün'ü kafileye dahil etti. Bu arada başkan adayı İskender Önal, dün akşam Trabzonspor Dernekler Birliği ile Trabzonspor Bütünleşme Girişimi üyelerine hedeflerini ve projelerini anlattı. 
   
   
</TEXT>
</DOC>
