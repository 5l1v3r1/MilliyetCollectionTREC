<DOC>
<DOCNO> 212136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sondun02.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ABD'de "Kıbrıs'ta görevimiz olumlu yaklaşmak" 
</HEADLINE>
<TEXT>

     Başbakan Recep Tayyip Erdoğan, ''Bizim Kıbrıs'taki görevimiz, sadece bir garantör ülke olarak bugüne kadar bu işe biz nasıl olumlu yaklaştıysak, şu anda da olumlu yaklaşmak'' dedi. 
     Başbakan Erdoğan, gezisini takip eden gazetecilerle grup grup görüşerek, sorularını yanıtladı. Erdoğan, ABD'ye son derece başarılı bir gezi düzenlendiğini, bu seyahatle başlayan olumlu sürecin kısa sürede alınacağını ve atılan adımların takipçisi olacaklarını söyledi. 
     Erdoğan, ABD'nin, Kuzey Irak'ta PKK KADEK ile mücadelede ''bir takvim koyup koymadığı''na ilişkin soru üzerine, şöyle dedi 
     ''ABD'nin terörle ortak mücadeledeki anlayış birliği hususunda bilindiği gibi, bizim topluma kazandırma yasasındaki çok önemli konulardan birisi Mahmuriye Kampları'ydı. Bu konuyla ilgili anlaşmayı Dışişleri bakanlıkları yapmış durumda. İlk somut adım da böylece atılmış oldu. Bunun yanında Irak'ta özellikle Kongragel'in terör örgütü sayılmasının açıklanması da bizim için büyük önem arzediyor. Bundan sonraki süreçte hiçbir zaman terör örgütleriyle uyum içerisinde olmak veya onlara herhangi bir tolerans tanımak mümkün değil. Terörle mücadele konusunda ABD yönetiminin kesin tavırlı olduğunu gördüm. Mahmuriye'yle ilgili olan ve Kongragel önemli bir adımdır.'' 
     
     ''BİZ, BİR ADIM DAHA İLERİ GİDECEĞİZ'' 
     Yunanistan'da seçimlerin yaklaştığının hatırlatılarak, Kıbrıs'ın seçim malzemesi olarak kullanılabilmesi olasılığının sorulması üzerine de Erdoğan, şunları söyledi 
     ''Benim endişem şu, acaba Yunanistan seçimleri sebebiyle bunun geriye atılması söz konusu olabilir mi Bizim buradaki görevimiz, sadece bir garantör ülke olarak bugüne kadar bu işe biz nasıl olumlu yaklaştıysak, şu anda da buna olumlu yaklaşmak. KKTC'nin de yapacağı, buna paralel olarak bir tavır içerisine girmesi, müzakere masasına oturmasıdır. Bu müzakere masasına otururken de daha önce bazı görüntüler veriliyordu. Veyahut da Türk tarafıyla alakalı yoruma neden olabilecek bazı gerekçeler ileri sürülüyordu. Şimdi bu gerekçeleri ortadan kaldıracak tavrı kesin olarak KKTC ortaya koyuyor. Ne diyor, Rumları ikna edin, hangi adımı atarsa atsın, biz onlardan bir adım daha ileri gideceğiz. Bunları diyor.'' Erdoğan, Türk tarafında konuyla ilgili kesimler arasında kanaat birliği oluştuğunu belirterek, bu yolda adımların atıldığını söyledi. 
     Kıbrıs konusunda, Yunanistan'ın seçimleri bahane ederek, çözüm sürecini erteletme girişiminin olup olmayacağı sorusuna Erdoğan, ''O artık bizim sorunumuz değil. Çünkü bu konuda 1 Mayıs'a yönelik olarak bu işin aciliyeti vardır. Bu aciliyet çerçevesinde bu adımı atıyoruz. Eğer seçimler konuşulacak olursa, bizde de Mart ayında seçimler var'' karşılığını verdi. 
     Erdoğan bir soru üzerine, ABD'nin bu işin süratle çözümünü arzu ettiğini söyledi. 
     Bir gazetecinin, ''Anladığımız kadarıyla ABD, Powell bu işte müdahil'' sözleri üzerine Erdoğan, ''Müdahil demeyelim, kolaylaştırıcı diyelim. Böyle bir rol üstlenebilirler. Veyahut da en azından konunun takipçisi olabilirler, yardımcı olabilirler. Yapabilecekleri ne varsa, bunu en ileri derecede ortaya koyabilirler. Dünyada artık her şey birbirine bağlantılı'' yanıtını verdi. 
     ''Powell, Gül'le görüşmesinden önce Annan'la görüşmek istemiş, ancak bu görüşme gerçekleşmemiş. Annan'ın da bir açıklaması olmuş, 'Powell'in işleri çok yoğun' demiş ve De Soto'yu öven sözler söylemiş. Annan bu işten rahatsız mı '' sorusu üzerine Erdoğan, ''Ben, bu konuyla ilgili bir değerlendirme yapmak durumunda değilim. Biz, sadece kendi cephemizden yapılması gerekeni yapıyoruz. Sayın Annan da kendi açısından yapılması gerekeni yapıyor. Yani bizden ne isteniyorsa, cevabını verdik. Bunun daha ilerisine gitmemize gerek yok'' dedi. 
     Erdoğan, bir başka soruyu yanıtlarken de Kıbrıs'la ilgili yeni adımların mutlaka basına yansıyacağını ifade etti. 
     Başbakan Erdoğan, ''ABD gezinizin ana maddesinde Kıbrıs ve Irak vardı. Amiyane tabirle 2'de 2 yaptık, diyebiliyor musunuz '' sorusuna, ''Doksan dakika bitmedi. Doksan dakika bitsin, uzatmalardan sonra o size yansır, merak etmeyin'' karşılığını verdi. 
     Gelişmelerin olumlu olduğunu belirten Erdoğan, şu ana kadar planlanan adımların atıldığını söyledi. 
     Başbakan Erdoğan, ''tezkere zamanında yaşanan tatsızlıkların ABD ziyaretinde gündeme gelip gelmediğinin'' sorulması üzerine, bunların konuşulmasının anlamı olmadığını belirterek, ''Dün dünde kaldı, bugün ne yapıyor, yarını konuşacağız'' diye konuştu. 
     Başbakan Erdoğan, bir başka soruyu yanıtlarken, nitelikli sanayi bölgeleriyle ilgili konuyu ABD Başkanı Bush'a ilettiğini söyledi. Ticaretin artırılmasına yönelik girişimlerin, artarak süreceğini belirten Erdoğan, 2004'te iki ülke ilişkilerinin yeni yatırımlarla daha da güçlenmesini istediklerini kaydetti. 
     2004'te yeni bir stand-by'a gerek olup olmayacağının sorulması üzerine Erdoğan, IMF programlarının dünyada çok değişik uygulamalarının olduğunu ifade eden ederek, Almanya'da da IMF programının uygulandığını söyledi. Gelecek dönemde 2004 sonuna kadar gelinen noktanın görüleceğini kaydeden Erdoğan, ''Geldiğimiz noktayı gördükten sonra değerlendirmeyi yapacağız ve biz bundan sonraki süreci hangi maddeler üzerinde sürdürelim, bunu konuşacağız. Bunun da değerlendirmesi ne zaman yapılacak, bu yılın ortasında yapılacak. Ona göre de 2005 yılından itibaren hangi yol haritasını takip edeceğiz, bunu belirlemiş olacağız'' dedi. 
     Erdoğan, şu anki grafiğin kendilerini şaşırtmadığını ve şımartmayacağını, ama azim ve kararla bu işin üzerine gideceklerini söyledi ve başarılı olmaya mecbur bulunduklarını kaydetti. 
     Başbakan Erdoğan, ''PKK KADEK'e karşı ABD ile ortak bir operasyon söz konusu mu '' sorusuna, ''Öyle bir kararımız olmadı'' karşılığını verdi. 
     
</TEXT>
</DOC>
