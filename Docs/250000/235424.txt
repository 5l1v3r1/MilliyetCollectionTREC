<DOC>
<DOCNO> 235424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/guncel/gun04.html </URL>
<DATE> 2004/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırmızı halısız olmaz 
</HEADLINE>
<TEXT>


Sarıkamış'ta ölen şehitler için düzenlenen fidan dikme töreninde hava yağışlı olmasına rağmen 'protokol halısı'ndan vazgeçilmedi 

MUKADDER YARDIMCIEL Kars DHA 

Kars'ın Sarıkamış ilçesi yakınındaki Allahuekber Dağları'nda karakışa yenik düşen ve donarak ölen 90 bin şehit için 90 bin fidan dikim kampanyası yağışlı güne rastlayınca, protokolün kırmızı halısı çamur oldu. Fidan dikimi için Kars Valiliği ile Kafkas Üniversitesi bir tören düzenledi. Kafkas Üniversitesi kampusuna protokol ve öğrencilerin fidan dikmesi töreni için önce bir kürsü konuldu. Kafkas Üniversitesi'ne ait kürsünün önüne de kırmızı bir halı serildi. "Yağmurda ıslanır, çamur olur" eleştirilerine rağmen protokol kuralına uygun serilen halı, kısa sürede çamura bulandı. 

90 bin fidan dikilecek 
Vali Nevzat Turhan, ağaçlandırma mevsimi boyunca 90 bin şehit için 90 bin fidan dikileceğini bildirdi. Turhan'la birlikte Belediye Başkanı Naif Alibeyoğlu, Kafkas Üniversitesi Rektörü Prof. Dr. Necati Kaya, Emniyet Müdürü Necmettin Seymen de fidan dikimi törenine katıldı. Daire müdürleri ve ilköğretim okulu öğrencilerinin de katıldığı tören, halkoyunları ekiplerinin gösterisiyle sona erdi. 


</TEXT>
</DOC>
