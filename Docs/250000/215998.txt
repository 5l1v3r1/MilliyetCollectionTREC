<DOC>
<DOCNO> 215998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/soneko25.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Boyner şirketleri, etiketlerinden 6 sıfır attı 
</HEADLINE>
<TEXT>

     Boyner Holding'den yapılan açıklamada, Boyner Grubu'nun, 350'ye yakın satış noktasında sunulan ürünlerin etiketlerini Yeni Türk Lirası formatına göre düzenleyerek, tüketiciyi psikolojik olarak 2005 yılına hazırlamayı hedeflediği bildirildi. 
     Açıklamada, uygulamanın ilkbahar yaz sezonundan itibaren başladığı kaydedildi. 
     Boyner Holding Murahhas Azası Cem Boyner, ekonomideki hızlı iyileşme, tek haneye yaklaşan enflasyon ve siyasi istikrarla morallerin oldukça yükseldiğini, 2005 yılından itibaren yürürlüğe girecek Yeni Türk Lirası uygulamasının da tüketiciye olumlu yönde etkisinin olacağını belirtti. 
     Kaybolan lira ve kuruş alışkanlığının tekrar Türk tüketicisine kazandırılması gerektiğini vurgulayan Boyner, şunları kaydetti 
     ''Bu konuda özellikle biz perakendecilere çok iş düşüyor. Boyner Grubu olarak Beymen, Beymen Club, Çarşı, Benetton, 012, Sisley, Network, Altınyıldız, Fabrika ve T-box mağazalarımızdaki ürünleri etiketlerini Yeni Türk Lirası formatına göre düzenledik. Böylece hem psikolojik olarak hem de göz aşinalığı yaratarak tüketiciyi 2005 yılına hazırlamayı hedefliyoruz.'' 
     
</TEXT>
</DOC>
