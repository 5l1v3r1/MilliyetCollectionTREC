<DOC>
<DOCNO> 200572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sondun32.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
AİHM, KKTC'deki Tazmin Komisyonu'nu izleyecek... 
</HEADLINE>
<TEXT>

     Avrupa İnsan Hakları Mahkemesi'nin AİHM , Türkiye'nin Rum kadın Titiana Loizidu'ya maddi tazminatı ödemesinin ardından, KKTC'de kurulan Tazmin Komisyonu'nun çalışmalarını daha yakından izlemeye başlayacağı bildirildi. 
     A.A muhabirinin konuyla ilgili sorularını yanıtlayan bir üst düzey AİHM yetkilisi, Türkiye'nin 1974 yılında yaptığı barış operasyonundan sonra Rumların KKTC'de kalan ev ve topraklarıyla ilgili taleplerini inceleyen Tazmin Komisyonu'nun ''nasıl işleyeceği ve ne kadar etkili olacağının'' AİHM tarafından değerlendirileceğini söyledi. 
     AİHM'de incelenmeye alınıp alınmamasına henüz karar verilmemiş 400'ü aşkın ortak Rum başvurusu olduğunu hatırlatan yetkili, AİHM'nin gerekli gördüğü takdirde bu başvuruları Tazmin Komisyonu'na yönlendirebileceğini ifade etti. 
     Mahkemenin incelenmesini kabul ettiği yaklaşık 40 başvuru için aynı yöntemi uygulayamayacağını belirten yetkili, ''İncelenmesine karar verilmiş başvurular için AİHM bir şekilde kararını verecek. Ancak yine Tazmin Komisyonu'nun iyi çalışması halinde, burada verilecek olası bir ihlal yargısına rağmen, mahkeme tazminat kararı vermeyebilir'' diye konuştu. 
     AİHM, Temmuz ayında iki Rum başvurusunda, Türkiye'nin insan haklarını ihlal ettiği görüşüne varmış, ancak Ankara'nın KKTC'de Tazmin Komisyonu kurulmasına ilişkin açıklamasını dikkate alarak, davayla ilgili maddi tazminat kararını ileri bir tarihe ertelemişti. 
     Türkiye, AİHM kararı gereği gecikme faizleriyle birlikte yaklaşık 1 milyon 120 bin euro tutan tazminatı geçen hafta Loizidu'ya ödemişti. 
     Avrupa Konseyi, Türkiye'nin mahkeme kararı gereği Loizidu'ya tazminat ödemesinin ardından, kararın uygulanmasıyla ilgili süreci, uzun süren tartışmalardan sonra kabul etmişti. 
     AİHM'nin maddi tazminat dışında Rum kadının KKTC'deki topraklarına ve evine dönmesinin garanti altına alınmasını öngören genel hükmüne ilişkin olarak, bu konunun, zamanı geldiğinde ve 2005 yılı sonunda ele alınmasına yönelik teklifler de göz önüne alınarak, ileri bir tarihte incelenmesine karar verilmişti. 
     
</TEXT>
</DOC>
