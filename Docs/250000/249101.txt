<DOC>
<DOCNO> 249101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sontur39.html </URL>
<DATE> 2004/06/18/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
PKK'nın sözde üst düzey sorumlularından Sakık'tan resim sergisi... 
</HEADLINE>
<TEXT>

     Terör örgütü PKK'nın sözde üst düzey sorumlularından Şemdin Sakık'ın resim sergisi açılacak. 
     Edinilen bilgiye göre, Diyarbakır E Tipi Kapalı Cezaevi'nde hükümlü olan Şemdin Sakık'ın, cezaevindeki mahkumların sosyal faaliyetleri kapsamında, Diyarbakır'ın tarihi mekanlarını konu alan 55 yağlı boya çalışmasını içeren ''İlk Alınteri'' adını verdiği kişisel resim sergisi, 23 Haziran'da, Diyarbakır Güzel Sanatlar Galerisi'nde açılacak. 
     Irak'ın kuzeyinde 1998 yılında saklandıkları eve düzenlenen operasyonla yakalanarak kardeşi Arif Sakık'la birlikte Türkiye'ye getirilen Şemdin Sakık'ı ''Terör örgütünün aldığı kararlar ve verdiği emir ve talimatlarla sevk ve idare ederek, devletin hakimiyeti altında bulunan topraklardan bir kısmını devlet idaresinden ayırmaya yönelik eylemleri gerçekleştirdiği'' gerekçesiyle, Diyarbakır 1 Nolu DGM, 1999 yılında idam cezasına mahkum etmişti. 
     Daha sonra, TBMM tarafından çıkarılan AB Uyum Yasaları kapsamında, Sakık'ın cezası müebbet hapse dönüştürülmüştü. 
     Sakık, ayrıca kamuoyunda Elazığ-Bingöl Karayolu'nda 33 erin şehit edilmesi olayında talimatı veren kişi olarak biliniyor. 
     
</TEXT>
</DOC>
