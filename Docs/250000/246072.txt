<DOC>
<DOCNO> 246072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sonyas03.html </URL>
<DATE> 2004/06/07/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Papa II. Jean Paul'ün kitabı, ABD'de de yayımlanacak... 
</HEADLINE>
<TEXT>

     Bülent Keneş 

Papa II. Jean Paul'ün, anavatanı Polonya komünist yönetim altındayken yaşadıklarını anlattığı kitabının yeni baskısının ABD'de de yayımlanacağı kaydedildi. 
     II. Jean Paul'ün, 1950'lerin sonundan ilk Polonyalı papa olarak seçildiği 1978 yılına kadar geçen sürede yaşadıklarını anlattığı ''Rise, Let Us Be On Our Way'' adlı kitabın, Time Warner Kitap Grubu tarafından eylül ayında yayımlanması bekleniyor. 
     Kitap, Papa'nın Karol Wojtyla adıyla Karakow'da rahip ve başrahip olarak hizmet verdiği yılları irdeliyor. 
     Kitapta, komünistlerin Polonya'da kiliseyi baskı altında tutma çabalarına geniş yer verilirken, Wojtyla'nın kiliseyi korumak için otoritelere karşı giriştiği mücadele, entelektüeller ve bilim adamlarıyla organize ettiği gizli toplantılardan söz ediliyor. 
     Orijinali Mondadori tarafından yayımlanan ve İtalya'da 500 bin adet dağıtılan kitabın Lehçe, Fransızca, Almanca ve İspanyolca baskıları da bulunuyor. 
     Papa II. Jean Paul'ün daha önce kaleme aldığı ''Crossing the Threshold of Hope - Umudun Eşiğini Geçmek'' adlı otobiyografisi, tüm dünyada 50 baskı yaparak 20 milyonun üzerinde satmıştı. 
     
</TEXT>
</DOC>
