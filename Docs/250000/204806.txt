<DOC>
<DOCNO> 204806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/son/sontur01.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Pasaport ve ehliyet hayat kurtardı 
</HEADLINE>
<TEXT>

     Irak'ın Musul kentinde yapımı süren havaalanı inşaatında tanker şoförü olarak göreve başlayan Ömer Yörük, 17 ABD askerinin öldüğü saldırı sırasında göğüs cebinde taşıdığı evrak sayesinde ölümden döndü. Bel ve kolundan yaralanan Ömer Yörük, ''Pasaport ve ehliyetim, şarapnel parçasının kalbime saplanmasını engelledi'' Adanalı evli ve bir çocuk babası ağır vasıta şoförü Ömer Yörük 32 , işsiz kalınca bir inşaat şirketi aracılığıyla 6 ay çalışmak üzere Irak'a gitti. Musul kentinde yapımı süren havaalanı inşaatında aylık 550 dolar karşılığında yakıt tankeri şoförlüğü yapmaya başlayan Yörük, işe başladıktan iki gün sonra ABD'li askerlere yönelik saldırıda zor anlar yaşadı. 
     Havaalanı inşaatındaki ABD'li askerlerin yemekhanesinin hedef alındığı saldırıda araçların park edildiği alanda bulunduğunu belirten Ömer Yörük, ''Atılan ilk havan mermisinden saçılan şarapnel parçalarıyla bir ABD askeri ve bir Türk şoför yaralandı. Ne yapacağımı şaşırdım. Kaçmak isterken peşpeşe 8 havan mermini daha atıldı. Bu sırada belimden ve kolumdan yaralandım'' dedi. 
     Saldırıya karşılık vermek amacıyla havalanan iki ABD helikopterinin de kısa sürede düşürüldüğünü ve 17 ABD askerinin öldüğünü belirten Yörük, şunları anlattı 
     ''Yaralandıktan sonra ABD'li doktorlar müdahale etti. Kısa süre sonra üzerimdeki elbiseleri değiştirmek istedim. Deri yeleğimin göğüs cebinde bulunan pasaport, ehliyet ve nüfus cüzdanımı çıkardığımda bu evrakların delindiğini ve bir şarapnel parçası olduğunu gördüm. Pasaport ve ehliyetimin, şarapnel parçasının kalbime saplanmasını engellediğini anladım. Belimden ve kolumdan aldığım yaralar öldürücü değildi. Ancak bu şarapnel parçası vücuduma girse belki de şimdi hayatta değildim. Oradan can güvenliğim olmadığı için yaralı olduğum halde dönmeye karar verdim. Sınıra kadar ABD'lilerin yardımı, Adana'ya ise kendi imkanlarımla geldim. Belimdeki şarapnel parçası ise ameliyat riskli olacağı için çıkarılamadı.'' Yörük, yaklaşık 1 yıldır işsiz olduğu için Irak'a gitmek zorunda kaldığını da söyledi. 
     Hayatta olduğuna sevindiğini belirten Yörük, ''Oturduğumuz evin kirasını ödeyip diğer ihtiyaçlarımızı karşılamak amacıyla bu ülkeye gitmiştim. Canımı kurtardığıma ve eşim ile çocuğumun yanına geldiğime seviniyorum. Şimdi aylık 10 bin dolar verseler bile oraya dönmem. İyileştikten sonra kendi memleketimde bir iş bulup çalışacağım'' diye konuştu. 
     
</TEXT>
</DOC>
