<DOC>
<DOCNO> 203787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sontur24.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan'ın avukatı, Cumhuriyet başsavcı vekili ile görüştü 
</HEADLINE>
<TEXT>

     ''Kayıp Trilyon'' davasında, ''özel belgede sahtecilik'' suçundan 2 yıl 4 ay hapis cezasına mahkum olan kapatılan RP'nin Genel Başkanı ve halen SP'nin Genel Başkanı Necmettin Erbakan'ın avukatı Yaşar Gürkan, Ankara Cumhuriyet Başsavcı Vekili Bekir Selçuk ile görüştü. 
     Ankara Adliye Sarayı'na öğleden sonra gelen Gürkan, Başsavcı Vekili Selçuk ile görüştükten sonra, gazetecilerin sorularını yanıtladı. 
     Gürkan, Erbakan'ın infaz işlemleri hakkında bilgi almaya geldiğini söyledi. İnfaz Savcılığı'na henüz müvekkilinin sağlık durumuna ilişkin bir rapor sunmadıklarını ifade eden Gürkan, ''Davetiye çıkarılıp çıkarılmadığını bilmiyorum. Şu ana kadar ulaşan bir davetiye yok'' diye konuştu. 
     Yaşar Gürkan, başka bir soru üzerine de müvekkili hakkında yakalama emri olmadığını savundu. 
     
</TEXT>
</DOC>
