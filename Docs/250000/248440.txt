<DOC>
<DOCNO> 248440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonsiy29.html </URL>
<DATE> 2004/06/16/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
İşte Gül'ün Kıbrıs mektubunun ayrıntıları... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül'ün AB Komisyonu'nun genişlemeden sorumlu üyesi Günter Verheugen'e gönderdiği, Gümrük Birliği anlaşmasına Kıbrıs Rum kesiminin dahil edilmesine ilişkin mektubun ayrıntıları belli oldu. 
     Gül'ün Verheugen'a yazdığı mektupta, Türk tarafının Gümrük Birliği anlaşmasını Kıbrıs Rum kesimini de kapsar hale getirmesi için yaptığı çalışmalar ile öncelikle Bakanlar Kurulu kararıyla 12 Mayıs 2004 tarihinde yapılan Gümrük Birliği'nin yeni kapsama alanıyla ilgili değişikliklere değiniliyor. 
     Türkiye'nin genişlemeyi takiben listeyi güncellediği ifade edilen mektupta, ''Her şeye karşın Gümrük Birliği'nin uygulanmasında karşılaşılabilecek güçlüklere engel olmak için yeni üye olan ülkeleri dikkate alan gerekli önlemleri alacağız'' sözlerine yer veriliyor. 
     Mektupta, Komisyon'un bu çalışmaları dikkate almasının umut edildiği ve Kıbrıslı Türklere yönelik izolasyonun kısa sürede sona ermesinin beklendiği kaydediliyor. 
     Gül'ün mektubunda, Kıbrıs Rum yönetiminin Gümrük Birliği anlaşmasının şartlarına uymayan bir tavır sergilediği de dile getiriliyor. Kıbrıs Rum basınında yayınlanan haberlere atıfta bulunulan mektupta, Kıbrıs Rum yönetiminin AB ya da Kuzey Kıbrıs üzerinden Türk ürünlerini ithal etmeyeceğine, sadece Kuzey Kıbrıs'ta üretilen ürünlerin ithaline izin vereceğine dikkat çekiliyor. 
     Mektubun, Kıbrıs Rum kesiminin 17-18 Haziran'da yapılacak AB zirvesi sonunda yayımlanacak bildiride Türkiye'ye ilişkin ifadelerde değişiklik yaptırma çabalarının ortaya çıktığı dönemde yazıldığı ve Komisyon'a gönderildiği, konunun tartışıldığı Daimi Temsilciler Komitesi'ne COREPER ancak bugün ulaştığı ifade ediliyor. 
     AB üyesi 25 ülkenin Brüksel'deki daimi temsilcilerinden oluşan COREPER'in toplantılarında, zirve sonunda yayımlanacak ortak bildiri konusu tartışılıyor. 
     COREPER kaynakları, Kıbrıs Rum kesiminin Türkiye'nin Gümrük Birliği anlaşmasının Kıbrıs Rum kesimine de uygulanması için baskı yapılmasını istediğini ifade ediyorlar. Mektubun Komisyon'dan COREPER'e ulaşmasından sonra COREPER'in taslak metnine giren Türkiye ile ilgili paragrafta, ''Avrupa Konseyi, Türkiye'yi, Ankara anlaşmasının yeni üye olan ülkeleri de dikkate alacak şekilde 25 üye ülkeyi temsil eden ve Topluluk adına pazarlıkları yürüten Komisyon ile sonuca ulaşmaya davet eder'' ifadesi yer alıyor. 
     
</TEXT>
</DOC>
