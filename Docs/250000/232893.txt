<DOC>
<DOCNO> 232893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonspo34.html </URL>
<DATE> 2004/04/19/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Denizlispor, Fenerbahçe ile İzmir'de karşılaşmak istiyor... 
</HEADLINE>
<TEXT>

     Denizlispor Profesyonel Futbol Şubesi Başkanı Turgut Dalaman, Fenerbahçe ile İzmir'de oynamak için Futbol Federasyonu'na yaptıkları başvuruyu geri çekmeyeceklerini bildirdi. 
     UEFA Kupası'na katılabilmek için mücadele veren yeşil-siyahlı ekip, 33. haftanın programında yer alan Denizlispor-Fenerbahçe maçının İzmir'e alınması için Futbol Federasyonu'na başvurmuştu. 
     AA muhabirinin sorularını yanıtlayan Profesyonel Futbol Şubesi Başkanı Turgut Dalaman, ''Başvuru yaptığımızda, Beşiktaş 11 puan farkla lider durumdaydı'' diyerek, şunları söyledi 
     ''Biz başvuruyu yaparken, '31. haftadaki Gençlerbirliği ve 33. haftadaki Fenerbahçe maçlarını İzmir'de oynamak istiyoruz' demiştik. Bunun nedeni de Atatürk Stadı zemininin sentetik çimle kaplanması işinin yeni sezona yetişmesiydi. Federasyondan aldığımız yazıda, Gençlerbirliği maçının 25 Nisan Pazar günü Denizli'de oynanacağı bildirildi. Fenerbahçe maçıyla ilgili henüz bilgi yok.'' Turgut Dalaman, Denizlispor-Fenerbahçe maçının şampiyonluğu etkileyecek maçlardan biri olduğunun hatırlatılması üzerine de ''Başvuruda bulunduğumuzda ligde bugünkü gibi bir tablo söz konusu değildi. Kaldı ki, bizi kimin şampiyon olacağı değil, sahanın bir an önce bitmesi ilgilendiriyor. Şu anda ihale de yapılmış değil. Federasyon ihaleyi geciktirirse, zaten maç Denizli'de oynanacak'' dedi. 
     ''Başvuruyu geri çekecek misiniz'' sorusunu da Dalaman, ''Başvuruyu geri çekmeyeceğiz. Kesinlikle istemiyoruz ama diyelim Gençlerbirliği maçında olay çıktı ve konu federasyona gitti. Yetkili kurullar, 'Denizlispor, kendi sahasında Fenerbahçe ile karşılaşacak' diye saha kapatma cezası uygulanacaksa, böyle bir karar vermeyecek mi Kimse Denizlispor'u çirkin işlerin içine çekmeye çalışmasın'' diye yanıtladı. 
     
</TEXT>
</DOC>
