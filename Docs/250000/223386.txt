<DOC>
<DOCNO> 223386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sondun15.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İsveçli komutandan Kosova uyarısı Bölge kan gölüne döner 
</HEADLINE>
<TEXT>

     NATO'nun Kosova barış misyonunun İsveçli komutanı, NATO barışgücü askerleri ve BM polisinin Sırp ve Arnavutları durdurmada başarısız olması halinde bölgenin kan gölüne döneceği uyarısında bulundu. 
     Priştine'nin güneyindeki Çağlavitsa köyünü koruyan İsveç taburunun komutan yardımcısı Yarbay Hans Haakansson, İsveç televizyonuna yaptığı açıklamada, köyde durumun gergin olduğunu ve şiddet olaylarının çıkabileceği yeni bir güne hazırlandıklarını söyledi. 
     Haakansson, ''Bugün de aynısı, hatta daha çok insanı toplamayı becerebilirlerse daha kötüsü olmasından korkuyoruz'' diyerek, yollara barikatlar kurduklarını, çeşitli ülkelerden toplum polisinin yardımıyla köyü korumaya çalıştıklarını bildirdi. 
     Şiddet, nefret ve aşırılığın her zaman yerin altında saklı olduğunu belirten Yarbay Haakansson, ''Eğer barışgücü askerleri ve BM polisi bu etnik grupları birbirinden ayırmayı başaramazsa ortalık kan gölüne döner'' diye konuştu. 
     Çatışmalar Mitrovitsa kasabasında patlak vermiş oradan Çağlavitsa'ya ve birçok Sırp yerleşim birimine sıçramıştı. Çatışmalarda 22 kişi ölmüş, yaklaşık 600 kişi yaralanmıştı. 
     
</TEXT>
</DOC>
