<DOC>
<DOCNO> 214500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/soneko29.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizbank 71 milyon dolar net kar açıkladı... 
</HEADLINE>
<TEXT>

     Denizbank, 2003 yılı için 71 milyon dolar net kar açıkladı. 
     Bankanın 2003 yılı finansal sonuçlarının açıklandığı toplantıda, konuşan Denizbank Finansal Hizmetler Grubu Başkanı ve Genel Müdürü Hakan Ateş, Denizbank'ın toplam aktiflerini 4 milyar 23 milyon dolara, mevduatını 2.7 milyar dolara yükseltirken, 71 milyon dolar 100 trilyon lira net kar elde ettiğini bildirdi. 
     Ateş, Denizbank Finansal Hizmetler Grubu'nun geçen yıl 13 iştirak, 170 şube, AB ve Rusya Federasyonu'ndaki bankalar ve 4 bine ulaşan personel sayısıyla faaliyet gösterdiği her alanda pazar payını artırdığını kaydetti. 
     Türk ekonomisine 2 milyar 780 milyon dolar kredi desteği sağlayan Denizbank'ın, sermaye yeterlilik rasyosunun ise yüzde 18.3 olarak gerçekleştiğini aktaran Ateş, 2003 yılında belirledikleri hedeflere ulaştıklarını söyledi. 
     Tüm finansal sonuçların bankanın hızlı ve sağlıklı büyüme trendini devam ettirdiğinin göstergesi niteliğinde olduğunu belirten Ateş, şöyle devam etti 
     ''Yüzde 18.3 düzeyinde gerçekleşen sermaye yeterlilik rasyomuz ve yıl sonu itibariyle yüzde 6 düzeyine ulaşarak sektör ortalamasının çok üzerinde gerçekleşen serbest sermaye rasyomuzla Türkiye'nin serbest sermaye ve verimlilik rasyosu en yüksek bankaları arasında yer alıyoruz. Verimlilik artışının bir diğer göstergesi olarak sermaye getiri oranını da 2002 yılına göre yüzde 18'den yüzde 25'e yükselttik. 
     Öte yandan Denizbank, faaliyet dışı giderlerini de sektör ortalamasının çok altına çekerek, verimliliğini daha da artırıyor. Sektör ortalaması yüzde 4.7 olan 'faaliyet dışı giderlerin toplam aktiflere oranı' Denizbank'ta yüzde 2.9 olarak gerçekleşti.'' Hakan Ateş, serbest sermayelerinin 320 trilyon lira olduğunu bildirdi. 
     
     ''DENİZBANK, ALTIN BORSASI TAKAS BANKASI SEÇİLDİ'' 
     Denizbank'ın bireysel bankacılıktaki müşteri sayısının 1 milyonu aştığını bildiren Hakan Ateş, Denizbank'ın 2003'te Güney Avrupa'nın birinci, tüm Avrupa'nın ise beşince hızlı ve istikrarlı büyüyen bankası olduğunu söyledi. 
     Ateş, Denizbank'ın Ege bölgesinde çiftçilere tarım kredisi kullandırımını artırdığını, ve ''üretici kart'' ile bir ilki gerçekleştirerek, tarım üreticisine yönelik kredi kartı uygulamasını başlattığını dile getirdi. 
     Denizbank'ın iştirakleri olan Deniz Yatırım ve Ekspres Yatırım'ın birlikte değerlendirilmesi durumunda, 12 milyar dolar işlem hacmi ve yüzde 6.4 pazar payı ile tüm aracı kurumlar arasında Türkiye'de birinci olduğunu kaydeden Ateş, Fenerbahçe'nin halka arzda Deniz Yatırım'ı tercih ettiğine dikkat çekti. 
     Ateş, Denizbank'ın 31 Ocak 2004 tarihinden itibaren İstanbul Altın Borsası Yönetim Kurulu tarafından Altın Borsası Takas Bankası olarak seçildiğini de söyledi. 
     Soruları da yanıtlayan Hakan Ateş, kendi kartlarını sunmak yerine neden başka bir markayı Bonus kart tercih ettiklerinin sorulması üzerine, ülke kaynaklarının çarçur edilmemesinden yana olduklarını söyledi. 
     Ateş, Bonus'un ayrı bir şirket olduğunu, ekonomik davranıp hem para kazandıklarını hem de maliyetleri düşürdüklerini kaydetti. 
     Grup kredilerinin miktarının sorulması üzerine de Hakan Ateş, bütün gruba ait 67 milyon dolar mevduat, 20 milyon dolar da nakdi kredi bulunduğunu bildirdi. 
     
     TÜPRAŞ 
     Ateş, Tüpraş'ın özelleştirilmesinde ödeme sürecinde gruba destek verip vermeyeceklerinin sorulması üzerine, ''Öyle birşey söz konusu değil. İki ortak özelleştirme bedelinin bir bölümünü cepten koyacaklar. Geri kalan kısmını da sanırım sermaye piyasalarından borçlanacaklardır. Benim bu konularda konuşmam yanlış'' dedi. 
     Tüpraş'la ilişkilerinin nasıl olacağının sorulması üzerine Ateş, şunları kaydetti 
     ''Vestel'le Taç'la ilişkimiz neyse bunlarla da o olacak. Grup şirketleriyle ilişkimiz ne ise bunda da o olacak. Bize bir katkı sağlamayacak, network olarak bizi çok büyütecek bir etki yapmayacak. Ama tabii ki Türkiye'nin en büyük firması. Petrol Ofisi, İşbankası, Dışbak'a nasıl katkı sağladıysa Tüpraş bize... Bizim için diğer bankalar kadar avantajlı olmayacak. Çünkü grup şirketi olacak.'' Bir gazetecinin, Tatneft'e ilişkin spekülasyonlar olduğuna işaret ederek, ''Siz Tatneft'e kredi verir miydiniz '' sorusu üzerine Hakan Ateş, ''Tabii ki kontrol edilir, bakılır. Bize General Motors da gelse, yetim hakkını gözetip, fizibilitesini yapıp, ona göre hareket ederiz'' dedi. 
     Hakan Ateş, mevduata sınırsız güvencenin kaldırılmasının büyük bankalara doğru bir mevduat hareketini başlatıp başlatmayacağının sorulması üzerine de, mevduata güvencesinin zaten kaldırılması gerektiğini ifade ederek, herhangi bir türbülansa neden olacağını sanmadığını söyledi. 
     Denizbank Genel Müdürü Ateş, ''Bankalar her türlü tedbiri almıştır. Bu konuda sıkıntı olacağını sanmıyorum'' dedi. 
     
</TEXT>
</DOC>
