<DOC>
<DOCNO> 247791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sonsiy07.html </URL>
<DATE> 2004/06/14/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Zebari Uluslararası gücün ne kadar kalacağı bize bağlı 
</HEADLINE>
<TEXT>

     Irak Dışişleri Bakanı Hoşyar Zebari, uluslararası gücün Irak'ta ne kadar kalacağının, Irak halkının ve yeni hükümetinin göstereceği gelişmeye bağlı olacağını söyledi. 
     İstanbul Lütfi Kırdar Kongre Merkezi'nde başlayan 31. İKÖ dışişleri bakanları konferansına katılan Zebari, AA'nın sorularını yanıtladı. 
     Irak'ta yeni hükümetin kurulmasının ve Irak'a ilişkin BM Güvenlik Konseyi'nden geçen son kararın, ülkenin geleceği için son derece önemli olduğunu ifade eden Zebari, 30 Haziran'da yetki devrinin yapılacağını, ancak uluslararası güçlerin ülkede ne kadar kalacağının hala belirsizliğini koruduğunu kaydetti. Zebari, yetki devrinin, Irak'taki istikrara olumlu katkıda bulunacağını da belirtti. 
     Zebari, 30 Haziran'ın hemen ardından kısa süre içinde terör saldırılarının sona ermesini beklemediklerini, ülkenin tam istikrara kavuşması için zamana ihtiyaçları bulunduğunu söyledi. 
     Zebari, ''Süreç ne zaman tamamlanır bilmiyorum, Irak'ın kendi polisini, askerini, kurumlarını işler hale getirmesi lazım. İşbirliğini ve koordinasyonu güçlendirmek istiyoruz'' diye konuştu. 
     Irak'taki uluslararası güçlere ihtiyaçları olduğunu ifade eden Zebari, şu anda bu güçlerin Irak'ın güvenliğine önemli katkıda bulunduğunu söyledi. Zebari, şunları kaydetti 
     ''Kaosun önlenmesi gerekiyor. Uluslararası gücün Irak'ta ne kadar kalacağı, bizim göstereceğimiz gelişmeye bağlı. Kendimizi tam olarak güvende hissettiğimiz anda kontrolü tam olarak ele alacağız, ama şu anda değil. Kendimizi güvende hissettiğimiz güne kadar uluslararası toplumun Irak'taki varlığına ihtiyacımız var.'' Zebari, Irak yönetimine Türkmenlerin katılımına ilişkin bir soru üzerine, Türkmenlerin, Irak'ın eşit haklara sahip vatandaşları olduğunu belirterek, ''Kendilerine yönelik hiçbir ayrımcılık yapılmadı. Onlar, yönetime aktif biçimde katılmalı'' dedi. 
     
</TEXT>
</DOC>
