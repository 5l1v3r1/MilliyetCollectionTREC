<DOC>
<DOCNO> 218217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sondun19.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Makedon Cumhurbaşkanı'nı uçağı "mayın tarlası"na düşmüş .. 
</HEADLINE>
<TEXT>

     Makedonya Cumhurbaşkanı Boris Traykovski'nin ölümüne yol açan uçak kazasının ardından, uçağın enkazının ''bu sefer kesin bulunduğu'' doğrulandı. 
     Üsküp'te açıklama yapan Makedonya Cumhurbaşkanlığı sözcüsü Andrey Lepavkov, enkazın yerinin saptandığını doğrularken, bu yerin mayınlarla dolu tehlikeli bir bölge olduğunu söyledi. 
     Traykovski kabinesinin bir üyesi de Reuters ajansına, ''Evet, onları bulduk. Evet, bir mayın tarlasında'' açıklamasında bulundu. 
     Makedon haber ajansı MIA, uçağın Huskoviçi köyü civarında bulunduğunu duyurdu. MIA, arama kurtarma ekiplerinin enkazın bulunduğu bölgeye gittiğini ve mayın tarama işlemlerinin başladığını aktardı. 
     Uçağın Mostar ile Stolaç arasındaki bölgede, Bosna savaşı sırasındaki ön cepheler arasında kalan mayın tarlasına düştüğü belirtildi. 
     Uluslararası konferans için Bosna'ya gitmekte olan Traykovski ve beraberindeki 6 görevlinin yanı sıra 2 pilotun bulunduğu uçakla dün sabah radar bağlantısı kesilmiş, daha sonra uçağın düştüğü açıklanmıştı. Hemen ardından da enkazla birlikte cesetlere ulaşıldığı bildirilmişti. 
     Bosna yönetimi, bugün dün enkazın bulunduğu yolundaki yanlış açıklamanın sorumlusunun, NATO istikrar gücü SFOR olduğunu öne sürmüştü. 
     Makedon yetkililer, ceset bulunup kimlik tespiti yapılıncaya kadar cumhurbaşkanının öldüğünün ilan edilemeyeceğini söylemişlerdi. 
     Bu arada, Traykovski'nin ölümünün ardından Makedonya'ya başsağlığı mesajları gönderilmeye devam ediyor. 
     Kanada Dışişleri Bakanı Bill Graham, gönderdiği mesajda, ''Kanadalıların, Traykovski'nin ölümünü duymaktan üzgün olduklarını'' belirtti. Graham, bu trajik kayıp nedeniyle Makedonya halkına ve Traykovski'nin ailesine taziyelerini bildirdi. 
     
</TEXT>
</DOC>
