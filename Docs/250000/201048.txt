<DOC>
<DOCNO> 201048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/yasam/ayas.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Suç rekortmenleri 
</HEADLINE>
<TEXT>

   Bolu'da, küçük kıza tecavüzden cinayete, 17 suçlamayla gözaltına alınan siyasi, bürokrat, asker ve polisler de dahil 49 kişi DGM'de 
      TÜRKER KARAPINAR Ankara 
   
   Jandarma Genel Komutanlığı'nın Bolu Dağı Operasyonu tamamlandı. Bolu, Ankara, İstanbul, Düzce, Antalya ve Kırşehir'de cumartesi günü aynı anda düzenlenen operasyonlarda 78 kişi gözaltına alındı. 
   Bolu ve ilçe merkezlerinde yapılan operasyon sırasında jandarma, polisle de karşı karşıya geldi. Bu nedenle, operasyonu engellemeye çalıştığı öne sürülen Bolu Asayiş Ekipler Amiri B.B. ile bir polis de, çeteye yardım iddiasıyla gözaltına alındı. Operasyon dahilinde, Öz Bolu Seyahat'in sahibi Yusuf Bayrak liderliğinde çete oluşturdukları iddia edilen üçü kadın 49 kişi, Bolu İl Jandarma Komutanlığı'ndaki işlemleri sonrası dün Ankara DGM'ye sevk edilerek, 1990'dan beri işlenen suçlar için sorgulandı, 29 kişi ise serbest bırakıldı. 
   
   Sahte rakı üretip sattılar 
   Aralarında Bolu İl Meclisi üyeleri, Tekel Başmüdürü, bir uzman çavuş ve biri amir iki polisin de bulunduğu 49 kişinin, küçük yaşta kıza toplu tecavüz, şehirlerarası otobüslerden haraç alma, sahte rakı üretimi, kürtajla bebek öldürme, tehdit ve cinayet dahil 17 ayrı suça karıştığı iddia edildi. 
   Operasyon çerçevesinde yakalanan kişilere yöneltilen suçlamalar şöyle 
   Bolu Tekel Başmüdürü Abdurrahman Avşar vasıtasıyla İstanbul'da üretilen sahte rakılar Bolu'da piyasaya sürüldü. Çete üyeleri ayda 50 - 60 milyar lira kazandı. Avşar'ın evinde PKK kampında çekilmiş fotoğrafları bulundu. 
   
   Doğmamış bebek öldürdüler 
   Yusuf Bayrak, İl Özel İdaresi'ne ait Akçakoca'daki Çınar Oteli almak için 5 Bolu İl Genel Meclisi üyesiyle ihaleye fesat karıştırdı.Bolu yolu geçişini haraca bağlayan çete, tüm otobüs firmalarının şoförlerinden her geçiş için birer milyon lira aldı.Çete üyelerinden Azmi Dinçsoy, hamile bıraktığı E.K. adlı üniversite öğrencisini hamileliğin 7. ayında ebe Durcan Şahin'e götürdü. Şahin iki milyar lira karşılığı kürtaj yapıp bebeği Düzce'de arsaya gömdü. Bebek bulunamadı. 
   
   10 kişilik tecavüz timi 
   Çete üyeleri, ruhsatlı silaha sahip olabilmek için Ankara Ziraat Odası Birliği'nden yardım alarak, beş ayrı ilde ziraat odaları kurdu. Buralara üye yapılan çete üyeleri için 23 silah taşıma ruhsatı alındı.Bayrak'ın oğlu Serdar Bayrak, 13 yaşındaki S.D'yi kandırarak kızlığını bozdu. D'nin yaşadıklarını çevresine anlatması üzerine bunu 'racona ters' diye nitelendiren Yusuf Bayrak, genç kızı Bolu'daki prefabrik evlerden birine götürdü. Bayrak 10 gün boyunca 10 çete üyesinin kıza tecavüz etmesini sağladı. Çete, olayın polise yansıması üzerine, tehditle kızın ifadesini değiştirtti. Adli tıp yetkililerini de tehdit eden çete, kızın biyolojik yaşının rapora 18 olarak yazılmasını sağladı. Böylece, tutuklanan çete üyeleri serbest kaldı.Bolu Termal Otel'de geçen yıllarda işlenen bir cinayeti çete üyelerinin işlediği ihtimali ortaya çıktı. 
   
   
</TEXT>
</DOC>
