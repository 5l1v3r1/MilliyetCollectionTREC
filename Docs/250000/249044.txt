<DOC>
<DOCNO> 249044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonspo10.html </URL>
<DATE> 2004/06/18/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Beşiktaş Ali Güneş ile imzaladı, rota yabancı transfere... 
</HEADLINE>
<TEXT>

     Beşiktaş, transferde son sürat çalışmalarını sürdürürken, bugün de geçen sezonlarda Fenerbahçe formasını giyen Ali Güneş ile 3 yıllık sözleşme imzaladı. Akaretler'deki kulüp binasında gerçekleştirilen ve Futbol Şube Sorumlusu Kıvanç Oktay'ın da hazır bulunduğu törende Ali Güneş, kendisini 1 yılı opsiyonlu olmak üzere 3 yıllığına siyah-beyazlı formaya bağlayan sözleşmeyi imzaladı. Ali Güneş, yeni sezonda 30 numaralı formayı giyecek. 
     İmza töreninde konuşan Kıvanç Oktay, ''Ali ile çok kısa süre görüştük ve kendisi de fedakarlık yaparak bizimle sözleşme imzaladı. Ali büyük bir camiadan geliyor. Teknik Direktör Del Bosque'nin bu transfer konusunda görüşü alındı. Takımın devamlı oyuncularından biri olacağına inanıyorum. İnşallah bu forma altında jübilesini yapar'' dedi. 
     Siyah-beyazlı takımın yeni transferlerinden Ali ise Beşiktaşlı yöneticilerle güzel görüşmeler yaptıklarını anlatarak, ''Beşiktaşlı yöneticilere teşekkür ediyorum. Teklif geldi, çok fazla düşünmeden Beşiktaş'ı tercih ettim. Büyük bir camiadan başka büyük camiaya geldim. Fenerbahçe taraftarlarına teşekkür ediyorum. 4 yıl Fenerbahçe forması giydim. Şimdi Beşiktaş ile yeni bir sayfa açıyorum. Beşiktaş için elimden geleni yapacağım. İnşallah başarılı olurum'' diye konuştu. 
     Ali, Fenerbahçeli yöneticilerin kendisiyle ilgili açıklamalarının sorulması üzerine, ''Bu tür polemiklere girmek istemiyorum. Fenerbahçe sayfası benim için kapandı. Eski kulübümün yöneticilerinin tavırları bana karşı her zaman iyiydi'' dedi. 
     
     ''YABANCI OYUNCU ÇALIŞMALARI YAPILIYOR'' 

     Futbol Şube Sorumlusu Kıvanç Oktay, orta saha ve forvet pozisyonlarında özellikle yabancı oyuncu konusunda çalışmaların sürdüğünü söyledi. 
     Teknik Direktör Del Bosque'nin görüşleri doğrultusunda kadroyu kurduklarını ifade eden Oktay, şöyle konuştu 
     ''Del Bosque'nin sistemine göre transfer yapıyoruz. Biz teknik konulara girmeyiz. Bu konuda açıklamaları teknik direktörümüz yapar. Yabancı oyuncu konusunda önümüzdeki haftaya kadar bir çalışma olmaz. Defansımız sağlam oldu. Elimizdeki oyuncular birkaç pozisyonda oynayacak düzeyde. Sezona kalabalık kadroyla giriyoruz, bu şekilde devam edeceğiz. Genç oyuncuları kiralayarak onların deneyim kazanmasını amaçlıyoruz. Gökhan Zan'ı aynı şekilde Gaziantepspor'a verdik. İbrahim Toraman transferi olmasaydı bile Gökhan deneyim kazansın diye bir takıma kiralık olarak verilecekti. Ayrıca Kluviert ile herhangi bir görüşmemiz olmadı.'' 
     
     FUTBOLCULARIN BEDELLERİ 

     Oktay, Fenerbahçeli yöneticilerin, ''Siyah-beyazlı kulübün transfer piyasasını yükselttiği'' şeklindeki iddiaları ile ilgili bir soruyu yanıtlarken, şunları söyledi 
     ''Bütün futbolcularla yaptığımız sözleşmelerde ve bonservis bedellerini ve vergilerini aynen veriyoruz. Sermaye Piyasası Kurulu'na da rakamları aynen bildiriyoruz. Bedelleri birebir verdiğimiz için oyuncular için verdiğimiz para yüksek gibi gözüküyor. Ayrıca talip olduğumuz oyuncuları alıyoruz. Transfer ettiğimiz futbolcuların durumu ortada. Konuştuğumuz oyuncularla 1-2 gün içinde sözleşme imzalıyoruz. 
     Herkesin okyanusu kendine büyüktür. Futbolculara iyi şekilde şartlarımızı sunduk ve onlarla anlaştık. Ali Güneş ve İbrahim Toraman'ı da 1 saat içinde aldık. Fenerbahçe ile çatışmaya girmeden bunları gerçekleştirdik. Kimse kulüpleri karşı karşıya getirmesin. Okyanus, dere gibi sözlere girmeyelim.'' Kıvanç Oktay, Beşiktaş'ın kendi bütçesini belirlediğini ve bunun üstüne çıkmasının söz konusu olmadığını, açık da vermeyeceklerini ifade ederken, Fenerbahçe'nin bugün sözleşme imzaladığı Serkan Balcı ile kesinlikle ilgilenmediklerini açıkladı. 

     
</TEXT>
</DOC>
