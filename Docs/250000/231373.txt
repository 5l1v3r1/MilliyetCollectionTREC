<DOC>
<DOCNO> 231373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonspo17.html </URL>
<DATE> 2004/04/14/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Werder Bremen'de oynayan Ümit'e 4 maç oynamama cezası verildi... 
</HEADLINE>
<TEXT>

     Almanya Birinci Futbol Ligi'nde lider olan SV Werder Bremen'de oynayan milli futbolcu Ümit Davala'ya Alman Futbol Federasyonu DFB tarafından 4 maç boyunca oynamama cezası verildi. 
     Ümit Davala'nın, SV Werder Bremen'in geçen hafta Eintracht Frankfurt ile yaptığı maçta Yunanlı futbolcu Yannis Amanatidis ile tartışarak kırmızı kart görmesi, centilmenlik dışı bir hareket olarak değerlendirildi. Bu olay nedeniyle Amanatidis de 2 maç oynamama cezası aldı. 
     SV Werder Bremen Menajeri Klaus Allofs, karara karşı olmadıklarını, ancak Ümit'i tahrik eden Amanatidis'in daha az ceza almasını anlayamadıklarını bildirdi. 
     Ümit ise, Amanatidis ile iyi ilişkileri olduğunu herkesin bildiğini belirterek, ''Maç sırasında faul yapmak istememiştim. İstemeden yaptığım hareket karşısında Amanatidis'in bu kadar öfkelenerek beni hakaret dolu sözlerle tahrik etmesine akıl erdiremedim. Çok üzgünüm'' diye konuştu. 
     
</TEXT>
</DOC>
