<DOC>
<DOCNO> 230172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sondun30.html </URL>
<DATE> 2004/04/10/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Irak... Amerikalı asker, kent yönetimine savaş stresi davası açtı... 
</HEADLINE>
<TEXT>

     ABD'nin Irak'ta görev yapan bir askeri, Iowa'da polislik görevinden atıldığı ve iş bulamadığı için orduya yazılmasına neden olan kent yetkililerini, Irak'ta yaşadığı savaş stresinden zarar gördüğü gerekçesiyle mahkemeye verdi. 
     Cherokee Kızılderili'si, 54 yaşındaki Veron Fick, Iowa eyaletinin kuzey batısındaki Sioux City'de açtığı federal davada, ''düşmanca olmayan bir çalışma ortamına'' dönmek istediği gerekçesiyle kenti mahkemeye verdiğini belirtti. 
     Kent yetkililerinin, harcamaları düşürmek için Nisan 2003 tarihinde kendisini polislik görevinden attığını belirten 22 yıllık polis Fick, hiçbir iş bulamadığı için mecburen orduya yazıldığını ve ordunun da kendisini Irak'a gönderdiğini, bununsa kendisine büyük bir duygusal strese mal olduğunu kaydetti. 
     Irak'tan döner dönmez, Sioux City'deki polislik işine geri dönme hakkını elde etmek için davayı açtığını belirten Fick, savaş alanında hizmet vermek zorunda bırakıldığı için kentin kendisine, yaşadığı duygusal strese karşılık tazminat ödemesini istedi. 
     
</TEXT>
</DOC>
