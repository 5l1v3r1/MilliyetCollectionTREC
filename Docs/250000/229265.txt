<DOC>
<DOCNO> 229265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sondun53.html </URL>
<DATE> 2004/04/07/ </DATE>
<TIME> 20.19 </TIME>
<AUTHOR>  </AUTHOR>
<HEADLINE>
Klerides "Planını red etmek 'Sahte Devletin' tanınmasında etkilidir" 
</HEADLINE>
<TEXT>

     Kıbrıs Rum yönetimi eski lideri Glaskos Klerides, ''Annan planının reddedilmesinin 'Kıbrıs' için korkunç etkileri olacağını'' belirterek, planın reddedilmesinin, ''sahte devlet'' olarak nitelediği KKTC'nin tanınmasında etkili olacağını söyledi. 
     Rum radyosunun haberine göre, Klerides, kurucusu olduğu Demokratik Seferberlik Partisi DİSİ genişletilmiş siyasi bürosu toplantısında yaptığı konuşmada, ''Planın reddedilmesi, 'sahte devletin' tanınması konusunda oldukça etkili olacak'' dedi. 
     Klerides, konuşmasında, ''Annan planının reddedilmesinin 'Kıbrıs' için korkunç etkileri olacağını ve uluslararası camianın gözünde, Kıbrıslı Türklerin ve Rumların sorunu çözemedikleri ve uyum içinde yaşayamayacakları görüntüsünün oluşacağını'' söyledi. 
     Referanduma sunulacak Annan planına ''evet'' denmesi yönünde tavrı olan Klerides'in, DİSİ üzerinde de etkili olacağı yorumları yapılıyor. Anamuhalefet DİSİ'nin plana ilişkin nihai kararı 15 Nisan'da düzenlenecek olağanüstü kurultayda alınacak. 
     
     PAPADOPULOS CANLI YAYINDA AÇIKLAYACAK 
     Bu arada, Rum yönetimi lideri Tasos Papadopulos, Annan planına ilişkin tavrını bu akşam saat 21.00'de televizyonlardan yapacağı konuşmayla Rum halkına duyuracak. Papadopulos, tavrının gerekçelerini ayrıntılı olarak açıklayacak. 
     Rum Meclis Başkanı ve komünist AKEL partisi Genel Sekreteri Dimitris Hristofyas, Papadopulos'un bu akşam Rum halkına yapacağı konuşmada, Annan planına karşı tavır takınacağını açıkladı. 
     Hristofyas, Papadopulos ile görüşmesinin ardından yaptığı açıklamada, ''AKEL'li bakanların hükümetten ayrılmalarının söz konusu olup olmadığı'' sorusuna yanıt vermedi. 
     Hristofyas, AKEL'in Annan planıyla ilgili takınacağı tavırdan bağımsız olarak, Tasos Papadopulos ile görüşmeleri sırasında, hükümet ortaklıklarının devamı için görüş birliğinin şart olmadığı konusunda uzlaştıklarını söyledi. 
     Rum Yönetimi Başkanı Tasos Papadopulos, Annan planına ilişkin görüşünü bu gece saat 21.00'de Rum halkına resmen duyuracak. 
     
</TEXT>
</DOC>
