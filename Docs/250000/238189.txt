<DOC>
<DOCNO> 238189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonspo27.html </URL>
<DATE> 2004/05/07/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
M'Bayo, Malatyaspor ile anlaştı... 
</HEADLINE>
<TEXT>

     Birinci Süper Futbol Ligi'in 33. haftasında yarın sahasında Konyaspor ile karşılaşacak olan Malatyaspor, hazırlıklarını tamamladı. 
     Kulüp basın sözcüsü Ali Cengiz, bu sezon son kez kendi taraftarının karşısına çıkacaklarını ve bu maçtan 3 puanla ayrılmak istediklerini söyledi. 
     Konyaspor'u yenecek güçte olduklarını belirten Cengiz, ''Futbolcularımıza güveniyoruz. Taraftarlarımızın da kendi sahamızdaki bu son maçımızda bizleri yalnız bırakmamalarını istiyoruz'' dedi. 
     Cengiz, takımda sakat olan Ayman dışında eksik futbolcu bulunmadığını bildirdi. 
     
     M'BAYO İLE ÖN ANLAŞMA 
     Ligler bitmeden transfer çalışmalarını başlatan Malatyaspor, Gençlerbirliği'nin forvet oyuncusu Marcel M'Bayo ile ön anlaşma yaptı. 
     Malatyaspor Kulübü Futbol Şubesi Sorumlusu Özcan Kayhan, Gençlerbirliği ile sözleşmesi 31 Mayıs'ta sona erecek olan M'Bayo ile 2 yıllığına anlaştıklarını ve ön protokol imzaladıklarını, resmi sözleşmeyi de transfer döneminde yapacaklarını açıkladı. 
     
</TEXT>
</DOC>
