<DOC>
<DOCNO> 245930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sondun24.html </URL>
<DATE> 2004/06/07/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
AİHM'den Öcalan için yeni duruşma... 
</HEADLINE>
<TEXT>

     Avrupa İnsan Hakları Mahkemesi AİHM , terör örgütü başı Abdullah Öcalan için 9 Haziran çarşamba günü yeni bir duruşma yapacak. 
     Türkiye'nin ve terör örgütü başının avukatlarının yaptığı başvuruyu değerlendiren AİHM'nin beş yargıçtan oluşan paneli, geçen yıl temmuz ayında aldığı kararda, davanın temyiz niteliğindeki 17 yargıçtan oluşan büyük dairede bir kez daha görülmesini kabul etmişti. 
     Duruşma, yerel saatle 09.00'da başlayacak ve yaklaşık 3 saat sürecek. Tarafların savunmalarını dinleyip, sorular yöneltecek olan AİHM'nin büyük dairesi, kararını ileri bir tarihte verecek. 
     
     ADİL YARGILANMA HAKKI İHLAL EDİLDİ 
     AİHM, geçen yıl Mart ayında aldığı kararda, terör örgütü başının avukatlarının yaptığı şikayet başvurusuyla ilgili olarak, Türkiye'nin Avrupa İnsan Hakları Sözleşmesi'nin 3, 5 ve 6. maddelerini ihlal ettiği kararına varmıştı. 
     Mahkeme, sözleşmenin adil yargılanma hakkıyla ilgili 6. maddesi, gözaltı süresinin uzunluğuyla ilgili 5. maddesi ve kötü muameleyle ilgili 3. maddesinin Türkiye tarafından ihlal edildiğini bildirmişti. 
     Türkiye'nin, Avrupa İnsan Hakları Sözleşmesi'nin AİHS adil yargılanma hakkıyla ilgili 6. maddesinin 1. ve 3. fıkralarını ihlal ettiğini savunan AİHM, duruşmalar başladıktan sonra askeri yargıcın sivil yargıçla değiştirilmesini yeterli görmemiş ve savunma için gerekli olanak ve zamanın verilmediği görüşüne varmıştı. 
     Mahkeme, AİHS'nin gözaltı süresiyle ilgili 5. maddesinin 3. ve 4. fıkralarının da ihlal edildiğini, terör örgütü başının mahkemeye çıkartılmadan önceki gözaltı süresinin de uzun olduğunu ileri sürmüştü. 
     AİHS'nin yaşam hakkıyla ilgili 2. maddesiyle ilgili şikayet konusunda, Türkiye'nin ihlalde bulunmadığı görüşüne varan AİHM, Abdullah Öcalan'ın idamla yargılanmasını, AİHS'nin kötü muamelenin önlenmesiyle ilgili 3. maddesinin ihlali olarak görmüştü. 
     Strasbourg Mahkemesi, avukatlarının, terör örgütü elebaşının Kenya'dan yasadışı bir biçimde getirildiği ve ayrımcılığa tabi tutulduğu yolundaki şikayetlerini ise reddetmişti. 
     AİHM, Öcalan'ın avukatlarının AİHS'nin 7, 8, 9, 10 ve 18. maddelerine dayanarak yaptıkları başvuruların incelenmesini de oybirliğiyle gerek görmemiş, Öcalan'ın mahkumiyet koşullarıyla ilgili bir ihlalin olmadığı görüşüne varmıştı. 
     Mahkeme, Mahkeme, Türkiye'nin ödemesi istemiyle herhangi bir maddi tazminata karar vermemiş, karşı tarafın mahkeme masrafı olan 100 bin euronun Türkiye tarafından ödenmesine hükmetmişti. 
     
     DAVANIN GEÇMİŞİ 
     AİHM, 21 Kasım 2000 tarihindeki duruşmada, terör örgütü başının ve Türk hükümetinin başvuruyla ilgili görüşlerini dinlemişti. 
     Fransa'nın Strasbourg kentindeki mahkeme, 14 Aralık 2000 tarihinde verdiği kararda, Avrupa İnsan Hakları Sözleşmesi'nin 2, 3, 5, 6, 7, 8, 9, 10, 13, 14, 18'inci maddelerinin ihlaliyle ilgili yapılan başvurunun incelenmeye alınmasını kabul etmiş, taraflardan bu maddelerle ilgili yazılı görüşlerini bildirmelerini istemişti. 
     AİHM, kabul edilebilirlik kararında esasa ilişkin görüşlerini açıklamayı, davanın karışık olması ve Türk hükümetinin iç hukuk yollarının henüz bitmediği yolundaki itirazı üzerine saklı tutma görüşünü benimsemişti. 
     Mahkeme, terör örgütü başının Türkiye'de yargılanmasından sonra aldığı ihtiyati tedbir kararında ise Ankara'dan AİHM'ye yapılan başvuru sonuçlanıncaya kadar idam cezasının ertelenmesini istemişti. 
     
     BÜYÜK DAİRE'DEN ÇIKACAK SONUÇ 
     AİHM'nin büyük dairesinin tekrar Öcalan'ın adil yargılanmadığı görüşüne varması halinde, Avrupa Konseyi'nin Türkiye'nin terör örgütü başının tekrar yargılanmasını istemesi gündeme gelebilir. 
     AİHM'nin Leyla Zana ve arkadaşlarının adil yargılanmadığına hükmetmesinden sonra Avrupa Konseyi, bu davanın Türkiye'de tekrar yapılması talebinde bulunmuştu. 
     
</TEXT>
</DOC>
