<DOC>
<DOCNO> 236139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sondun27.html </URL>
<DATE> 2004/04/30/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Iraklı mahkumların fotoğraflarına dünya basınından çok sert tepki... 
</HEADLINE>
<TEXT>

     Arap televizyon kanalları, Amerikan askeri polisi tarafından küçük düşürülen Iraklı mahkumların fotoğraflarını yayınladı. 
     İlk olarak CBS televizyonu tarafından yayınlanan Bağdat'taki Ebu Garib Hapishanesi'nde bulunan mahkumların çıplak fotoğrafları, El Arabiye ve El Cezire televizyonlarında da yayınlandı. 
     El Cezire, fotoğrafları yayınlarken, ''Irak'taki işgal güçlerinin ahlaksız eylemlerinden'' söz etti. 
     Fotoğrafların yayınlanmasından sonra 6 Amerikan askeri hakkında soruşturma başlatılmıştı. 
     Öte yandan, söz konusu fotoğraflara uluslararası alanda tepki gösterildi. Arap gazetesi El Kuds El Arabi'nin genel yayın yönetmeni Abdülbari Atvan, Reuters ajansına verdiği demeçte, ''Özgürlükçüler diktatörlerden daha kötü. Sadece Iraklıların değil, 3. Dünya ve Arap ülkelerinin de kalplerini ve akıllarını kaybettiler. Bu, Müslüman halkın gurur ve onurunu etkiler. Cinsel taciz yerine onları öldürselerdi, daha iyiydi'' dedi. 
     Fotoğrafları ön sayfadan veren birkaç İngiliz gazetesinden biri olan Daily Mirror, ''Kalpleri ve akılları kazanmaya gelince, ABD'nin elinde ipucu yok'' başlığını attı. 
     Suudi Arabistan'ın İngilizce yayınlanan ''Arap News'' gazetesi de olayla ilgili olarak, ''Amerikalıların en büyük kaybı şerefleridir, yalnız Ortadoğu'da değil, bütün dünyada'' yorumunu yaptı. 
     Uluslararası Kızılhaç Örgütü sözcüsü Antonella Notari ise yaptığı açıklamada, ''Bu olayı çok ciddiye alıyoruz. Dünyada gözaltına alınan herhangi bir insana hangi koşullarda olursa olsun işkence yasaktır'' dedi. 
     İtalya'da yayınlanan solcu ''L'Unita'' gazetesi, ''Irak'ta işkence Amerikan dehşeti TV'de ortaya çıktı'' başlığını kullanırken ''La Repubblica'' gazetesi fotoğrafların işkencenin ''su götürmez'' kanıtı olduğunu yazdı. 
     
</TEXT>
</DOC>
