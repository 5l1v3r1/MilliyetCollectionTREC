<DOC>
<DOCNO> 221072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sontur26.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçiler davayı kazandı, belediyenin mallarına haciz kondu 
</HEADLINE>
<TEXT>

     Bingöl Belediyesi'ni, dört yıl önce alacakları verilmediği gerekçesiyle mahkemeye veren işçiler, davayı kazandı. Belediye'nin mallarına haciz konulduğu bildirildi. 
     AA muhabirinin edindiği bilgiye göre, Bingöl Belediyesi'nde çalışan, ikramiye ve maaş farklarını alamadıkları gerekçesiyle belediyeyi mahkemeye veren Hak-İş Sendikası'na üye 84 işçi, davayı kazandı. 
     Bingöl Asliye Hukuk Mahkemesi'nde görülen davanın sonucunda, belediye işçileri haklı bulundu. Karar sonucu, Bingöl Belediye Başkanlığı'na, işçilerin alacaklarının verilmesi yönünde tebligat gönderildi. Belediye Başkanlığı'nın bu konuda herhangi bir girişimde bulunmaması üzerine, işçilerin alacaklarına karşılık, belediyenin, doğrudan kamu yararına olmayan mallarına haciz konuldu. 
     Hak-İş Bingöl Şube Başkanı Bahri Keskin, AA muhabirine yaptığı açıklamada, işçilerin uzun süredir ikramiye ve maaş farklarını alamadıklarını belirterek, belediyenin, işçilere ödemesi gereken toplam 3 trilyon lira borcu olduğunu anımsattı. 
     
</TEXT>
</DOC>
