<DOC>
<DOCNO> 245590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sonsiy06.html </URL>
<DATE> 2004/06/05/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Bilal Erdoğan soracak, Tayyip Erdoğan yanıtlayacak 
</HEADLINE>
<TEXT>

     Erdoğan, 11-12 haziranda Chicago'da siyasilerle öğrencileri biraraya getiren Ortadoğu konulu toplantıya katılacak. 
     Başbakanın oğlu Bilal Erdoğan da, bu toplantıda, Harvard Üniversitesi'ni temsil edecek. Panelde, her öğrenci bir soru soracak. Başbakan Erdoğan, oğlunun yönelteceği soruyu da yanıtlayacak. 
     Başbakan Erdoğan'ın ABD ziyareti bu kez G-8 toplantısıyla başlıyor. Büyük Ortadoğu Projesi'nin konuşulacağı toplantıda Erdoğan, Türkiye modelini anlatacak. 
     
     Başbakan 'Academy of achievement' adlı organizasyonda konuşma yapacak 

     Erdoğan G-8 toplantısının ardından Harvard Üniversitesi'ne geçecek, burda oğlu Bilal Erdoğan'ın mezuniyet törenine katılacak. Daha sonra da Chicago'ya geçerek 'Academy of achievement' adlı organizasyonda hem konuşma yapacak, hem de ödül alacak. 
     'Academy of achievement', her yıl dünya siyaset liderleri, sanatçı ve bilim adamları ile 40 üniversiteden 200 öğrenciyi biraraya getiriyor. Bu yıl ki toplantının konusu Ortadoğu. Ürdün Kralı Abdullah, ABD eski başkanı Bill Clinton, İsrail eski Dışişleri Bakanı Shimon Perez de toplantıya katılıyor. 
     
     Bilal Erdoğan, babasına Harvard Üniversitesi adına soru soracak 

     Başbakan Erdoğan ise konuşma yapacak ve öğrencilerin sorularını yanıtlayacak. Bu yıl bir de sürpriz yaşanacak. Çünkü Harvard Üniversitesi'ni temsilen Bilal Erdoğan toplantıya katılacak ve babasına soru soracak. 
     Erdoğan panelin ardından onur konuğu ödülü de alacak. Academy achievement'ın kurallarına göre geçen yıl katılan isimler bu yıl da toplantılarda hazır bulunacaklar. Geçen yıl organizasyona katılan aktör George Clooney ile şarkıcı Bob Dylan'ın bu yıl Başbakan Erdoğan ile ödül töreninde biraraya gelmeleri bekleniyor. 
     
</TEXT>
</DOC>
