<DOC>
<DOCNO> 238135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonsiy15.html </URL>
<DATE> 2004/05/07/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
TÜ Senatosu Tasarı ile amaç genel lise mezunlarını mağdur etmek 
</HEADLINE>
<TEXT>

     Trakya Üniversitesi TÜ Senatosu, YÖK Yasa Tasarısı'nın üniversitelerin güncel sorunlarını gidermekten, evrensel bilim üretme ve çağdaş eğitim sistemlerinin oluşturulması ve sürdürülmesini desteklemekten uzak olduğunu bildirdi. 
     Senato kararında, yasa tasarısındaki unsurların bir bütün olarak eğitim sistemini ve yapılanmasını tahrip edeceği, yükseköğretim birimlerinin gereksinim duyduğu eğitim birikimine sahip öğrencilerin yönlendirilmesini engelleyeceği, toplumsal huzuru bozacağı öne sürüldü. 
     Yasa tasarısıyla amaçlananın imam hatip mezunlarının lisans programlarına girişine olarak sağlamak olduğu kaydedilen kararda, ''Bu yasa tasarısıyla tek amaçlanan imam hatip liseleri mezunlarının lisans programlarına serbestçe girebilmesini sağlamak ve genel lise mezunlarını mağdur etmektir'' denildi. 
     Yasa tasarısının YÖK'ün yapısını değiştirmeye yönelik hükmünün ise üniversiteye giriş sisteminde acele ve dünyadaki eğilimin tersine bir değişiklik yapılmasına karşı çıkan mevcut yönetimin tasfiyesi anlamına geldiği belirtilerek, şunlar kaydedildi 
     ''Üniversitelerimize gerekli birikime ve niteliğe sahip öğrencilerin yönlendirilmesini engelleyecek, yükseköğretim programlarının kalite ve verimliliğini azaltacak, sosyal adaleti ve toplumsal huzuru bozacak, eğitim birliği gibi vazgeçilmez Cumhuriyet değerlerini ve Atatürk ilke ve inkılaplarını zedeleyecek bu tasarı derhal geri çekilmelidir.'' 
     
     ERZURUM 

     Atatürk Üniversitesi Senatosu'ndan yapılan yazılı açıklamada, YÖK Yasa Tasarısı'nın, üniversite sisteminin önünü kapatacağı ve gerçek anlamda özerk olma umutlarını da yok edeceği bildirildi. 
     YÖK'ün yapısı ve üye sayısının değiştirilmesini öngören tasarıyla YÖK Başkanı ve üyelerinin görevlerini sonlandırmanın amaçlandığı belirtilen açıklamada, ''Türk yükseköğretim sistemi, tasfiye niteliğindeki bu tasarı ile hiçbir bilimsel temele ve bugünkü gelişmiş ülkelerin kabul ettiği ve uyguladığı özerklik kriterlerine dayandırılmadan değiştirilmek istenmektedir'' denildi. 
     Açıklamada, tüm dünyada güncelleştirilerek tanımlanan özerklik kriterlerini dikkate almadan yapılmak istenen üniversitelerle ilgili değişikliklerin Türk üniversite sisteminin önünü kapatacağı ve gerçek anlamda özerk olabilme umutlarını yok edeceği iddia edildi. 
     Konuyla ilgili son gelişmelerin toplumsal barış ve sosyal adalet ilkeleri açısından kaygı ile karşılandığına da dikkat çekilen açıklamada, hazırlanan tasarının kabul edilemez olduğu vurgulandı. 
     
     ÇUKUROVA ÜNİVERSİTESİ 

     Çukurova Üniversitesi Rektörü Prof. Dr. Yalçın Kekeç, gelecek hafta TBMM Genel Kurulu'na inmesi beklenen Yükseköğretim Yasa Tasarısı'nın, ''kabul edilemez'' olduğunu söyledi. 
     Kekeç düzenlediği basın toplantısında, hükümetin, ''YÖK'ün mevcut yapısını tasfiye ederek, kendi amaçlarına engel olarak gördüğü bir yapıyı ortadan kaldırmayı hedeflediğini'' savundu. 
     Hazırlanan tasarının çözüm değil, kaos ortamı yarattığını ifade eden Kekeç, şunları söyledi 
     ''Hükümetin TBMM'ye sunduğu yasa tasarısı kabul edilemez. Demokrasi, idari ve mali özerklik getiriyoruz denilen yasa tasarısına bir göz atın. Neresinde mali hükümler var Bu zamana kadar söylediklerimizin doğrultusunda arka bahçe diye tanımlanan imam hatip liselerine geçit vermek amacıyla diğer maddeler dolgu maddesi olarak kullanılıyor. YÖK, Üniversiteler Arası Kurul Üyeleri ve rektörler, nifak tohumu söylevlerle birbirlerine düşürülmek istenmektedir.'' Haksızlığı gidermek adına yaratılan ortamın, üniversite sınavına girmek üzere olan 2 milyon öğrenci ve velisini güven bunalımına ittiğini ifade eden Kekeç, şöyle devam etti 
     ''İlk ve orta öğretimin birçok sorunu varken ve Milli Eğitim Bakanlığı'nın öncelikli olarak bu sorunları düzeltmesi gerekirken, yüksek öğretimle ilgili çalışmalara takıntılı olmak, ön yargıları beraberinde getirmektedir.'' 
     
     OLAĞANÜSTÜ SENATO TOPLANTISI 

     Kekeç, toplantıda, üniversite senatosunun olağanüstü toplantı sonrasında, tasarıya ilişkin gelişmeleri değerlendirdiği ortak açıklamayı okudu. 
     Yüksek Öğretim Kurumları göz ardı edilerek hükümet tarafından TBMM'ye sunulan tasarının beklentinin çok gerisinde kaldığının ifade edildiği açıklamada, şöyle denildi 
     ''Tasarı bu haliyle toplum barışını zedeleyecek, üniversiteleri içinden çıkılmaz daha büyük sorunların içine sürükleyecektir. Üniversiteye giriş koşulları başta olmak üzere, yükseköğretim ile ilgili konularda yapılacak değişikliklerin, Yüksek Öğretim Kurumları tarafından yapılması ve yapılan bu düzenlemelere siyasilerin yalnızca saygı duyması beklenir.'' 
     
</TEXT>
</DOC>
