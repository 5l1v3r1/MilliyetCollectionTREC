<DOC>
<DOCNO> 244145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sondun21.html </URL>
<DATE> 2004/05/31/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Filistinliler 15.8 milyon dolar arıyor... 
</HEADLINE>
<TEXT>

     BM Filistinlilere Yardım Kuruluşu UNRWA , İsrail'in son operasyonlarıyla felakete sürüklenen Refahlı Filistinliler için uluslararası toplumdan 15,8 milyon dolar talep etti. 
     UNRWA Direktörü Peter Hansen, Kudüs'te yaptığı basın toplantısında, ''evlerini veya geçimlerini sağlayan yakınlarını kaybeden 760 mülteci aileye ve devamlı tıbbi bakım görmesi gereken hastalara yardım etmek için bu talepte bulunduklarını'' söyledi. 
     Hansen, talep edilen 15,8 milyon doların 11,5 milyon dolarlık kısmının, evleri yıkılan ya da oturulamaz hale gelen 560 mülteci aileye ev yapılması için, bir kısmının da kanalizasyon şebekesinin tamiri ve su dağıtımı için kullanılacağını kaydetti. 
     Refah mülteci kampındaki durumu ''tahammül edilemez'' olarak niteleyen Hansen, ''Refah zaten fakir bir yerleşim yeriydi, şimdi harap bir yer oldu'' dedi. 
     İsrail'in, Refah kenti ve mülteci kampında bu ay içinde düzenlediği operasyonlarda, 60 Filistinli ölmüş ve 710 ailenin yaşadığı 300 ev yıkılmıştı. 
     
</TEXT>
</DOC>
