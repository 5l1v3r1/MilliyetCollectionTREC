<DOC>
<DOCNO> 213392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sontur23.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Eve Dönüş' yasasından yararlanma süresi yarın sona eriyor... 
</HEADLINE>
<TEXT>

     Kamuoyunda ''Eve Dönüş Yasası'' olarak bilinen Topluma Kazandırma Yasası'ndan yararlanmak için tanınan süre yarın sona eriyor. Yasadan yararlanmak üzere yasadışı örgüt mensubu 3 bin 350 kişi başvuruda bulundu. 
     Topluma Kazandırma Yasası'nın yürürlüğe girdiği 6 Ağustos 2003 tarihinden bugün akşam saatlerine kadar yasadışı örgüt mensubu 3 bin 350 kişi yasadan yararlanmak için başvuruda bulundu. 
     Başvuruların 2 bin 630'u cezaevlerinde bulunan kişiler tarafından yapıldı. Yasadan yararlanmak üzere yasadışı örgüt üyesi 720 kişi de güvenlik güçlerine teslim oldu. Yasadan faydalanmak amacıyla başvuranlardan 1820 kişi serbest kaldı. 
     Emniyet Genel Müdürlüğü Sözcüsü ve Genel Müdür Yardımcısı Ramazan Er tarafından geçen hafta yapılan basını bilgilendirme toplantısında, yasadan yararlanmak üzere cezaevinden başvuru yapan yasadışı PKK KADEK üyesi 1264 kişiden 462'sinin tahliye edildiği, teslim olan 254 yasadışı PKK KADEK üyesinden 201'inin serbest kaldığı bildirilmişti. Er'in verdiği rakamlara göre 661 yasadışı Hizbullah örgütü üyesinden 389'u tahliye edilirken, teslim olan 347 yasadışı Hizbullah üyesinden 302'si ise serbest bırakıldı. 
     Yasadan yararlanmak için yasadışı DHKP C örgütünden cezaevinde bulunan 138 kişi başvurdu. Bu kişilerden 37'si tahliye edilirken, güvenlik güçlerine teslim olan 13 kişiden 12'si serbest kaldı. Yasadışı TKP ML-TİKKO örgütünden cezaevinden başvuran 64 kişiden 33'ü, teslim olan 4 kişinin tamamı serbest kaldı. Yasadışı İBDA C örgütünden ise cezaevinden 31 kişi yasadan yararlanmak üzere başvurdu. Bu kişilerden 5'i tahliye edildi. Yasadışı İBDA C örgütü mensuplarından güvenlik güçlerine teslim olan olmadı. 
     
</TEXT>
</DOC>
