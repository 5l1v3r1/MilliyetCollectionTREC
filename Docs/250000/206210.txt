<DOC>
<DOCNO> 206210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/sondun19.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'tan Talat'a sert yanıt .. 
</HEADLINE>
<TEXT>

     KKTC Cumhurbaşkanı Rauf Denktaş, Cumhuriyetçi Türk Partisi CTP Genel Başkanı Mehmet Ali Talat'ın, ''başbakan olmaya hazırsa, öncelikle kendini Denktaş fobisi ve kompleksinden kurtarması gerektiğini'' söyledi. 
     Talat'ı, ''anayasal kurallar ve demokratik teamülleri dikkate alarak, halkın verdiği mesajı da doğru yorumlayarak hükümet kurmakla görevlendirdiğini'' belirten Denktaş, ''Beklentim, bu yönde gerekli hassasiyeti göstererek hareket etmesi ve kurabilecekse hükümeti bir an önce kurmasıdır'' dedi. 
     Denktaş, AA muhabirinin sorusu üzerine yaptığı açıklamada, ''Sayın Talat, başbakan olmaya hazırsa, öncelikle kendisini Denktaş fobisi ve kompleksinden kurtulmalıdır. Devletin Cumhurbaşkanı olarak ben, kendisine devletine sahip çıktığı ve her şeyin en iyisine layık olan bu halka en iyi hizmeti verme gayreti içinde olduğu sürece yardımcı olmaya çalışacağım'' diye konuştu. 
     Rauf Denktaş, Talat'ın, partisinin Merkez Yürütme Kurulu toplantısına girerken yaptığı açıklamalarda, ''seçim öncesi atmosferden kendini bir türlü kurtaramadığını'' gösterdiğini kaydetti. 
     
     ''BENİM TÜRKİYE SEVGİMİ TALAT DEĞERLENDİREMEZ'' 
     ''Benim Türkiye sevgimi değerlendirecek kişi Sayın Talat değildir'' diyen Denktaş, açıklamasına şöyle devam etti 
     ''Yaptığı açıklamalarla büyük ayıp etmiştir. Açıklamaları, omuzlamak durumunda olduğu sorumluluğu kaldırmakta zorlandığı izlenimi yaratmaya başlamıştır. Kendisine bundan sora yanıt vermeyeceğim. Ben bugüne kadar olduğu gibi, bundan sonra da halkımın çıkarlarını, haklarını en iyi şekilde korumak için Türkiye ile gerçek anlamda ve samimiyetle işbirliği içinde çalışmaya devam edeceğim. Kendisinin de bu konudaki samimiyetini, sloganların arkasına saklanmaktan vazgeçerek, gerçekçi ve halkımızın verdiği mesajlar doğrultusunda somut adım atarak göstermesini bekliyorum. Politikada sorumluluk üstlenmek kolay değildir. Bunun yükü altında ezilmeden, hırçınlaşmadan gereğini yapmak durumundadır.'' ''Rauf Denktaş'ın, anavatanım diye bağrına bastığı, sevdiği ve taptığı Türkiye'nin kuyusunu kazmayacağının'' altını çizen Denktaş, bunu yapanların karşısına dikileceğini vurguladı. 
     
     ''KİMSE GÖLGE ETME NİYETİNDE DEĞİL'' 
     ''Denktaş, halkı ve Türkiye için her türlü fedakarlığı yapar, ama ne halkına, ne de anavatanına zarar getirecek bir yola girmez, girenleri de uyarır'' ifadesini kullanan Denktaş, şunları söyledi 
     ''Çünkü Denktaş, halkının ve anavatan Türkiye'nin çıkarlarının ortak olduğunu ve birbirinden ayrılamayacağını çok iyi bilir. Bir kez daha Sayın Talat'ı, slogancı yaklaşımları bir kenara koymaya, sorumluluk bilinci içerisinde akılcı davranmaya ve seçim atmosferinden kendini kurtarmaya davet ediyorum. Bulunduğu konumun, üstlendiği sorumlulukların gereğini yapsın, kendisine kimse gölge etme niyetinde değildir.'' 
     
     '' DEMOKRASİYİ ÖZÜMSEYEMEMİŞ'' 
     Cumhurbaşkanlığı makamında halkın seçtiği bir kişinin oturduğunu ve halka daima açık olduğunu belirten Denktaş, şöyle devam etti 
     ''Bu makama, Kıbrıs Türk halkı, onun temsilcileri, sivil toplum örgütleri, siyasi partiler, diledikleri zaman gelirler. Varsa bir görüşleri, önerileri ya da şikayetleri, kendi oylarıyla seçtikleri cumhurbaşkanına iletirler. Bu çok doğaldır ve 'demokratım' diyen kimse de bunu yadırgamaz. Halkın oylarıyla seçilmiş muhtarlar da bu makama dilediklerinde gelirler ve varsa söyleyecekleri bunları bana aktarırlar. 
     Demokrasi sadece kendi isteklerimizi hayata geçirebilmek için bir araç olarak değerlendirilemez. Demokrasiyi ya tam anlamıyla benimsersiniz ve uygularsınız ya da demokrasiye inanmadığınızı samimi bir şekilde ortaya çıkarak halka söylersiniz. Sayın Talat'ın açıklamalarından öyle anlaşılıyor ki, demokrasiyi tam olarak özümseyememiştir.'' 
     
     ''BÖYLE DEMOKRASİ ANLAYIŞI OLMAZ'' 
     Denktaş, dün kendisini ziyaret eden Güzelyurt bölgesi muhtarlarının, yaşadıkları yerde halk tarafından seçilen kişiler olduğuna işaret ederek, muhtarların, ''birilerinin talimatıyla değil, halkın verdiği görev ve sorumluluk doğrultusunda hareket ettiğini'' belirtti. 
     Denktaş, ''Öyle anlaşılıyor ki, Sayın Talat'ın demokrasi anlayışında birileri bir eylem ya da tavır ortaya koyarsa, bunu direktifle yapmaktadır. Böyle bir anlayış biçimi demokrasiyle bağdaşmaz. Böyle demokrasi anlayışı olmaz'' ifadesini kullandı. 
     ''Talat'ın, istediği doğrultuda hareket edildiğinde yapılanları demokratik bir eylem ya da tavır olarak değerlendireceğini ve buna herkesin uymasını isteyeceğini, ancak beğenmediği bir demokratik tavır gördüğünde, bunun direktifle yapıldığını iddia ederek eleştireceğini'' belirten Denktaş, ''bu anlayış biçiminin, sorumlu bir parti başkanının ortaya koyacağı bir yaklaşım biçimi olmadığını ve devlet adamı vasfıyla bağdaşmadığını'' vurguladı. 
     
</TEXT>
</DOC>
