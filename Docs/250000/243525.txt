<DOC>
<DOCNO> 243525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sondun50.html </URL>
<DATE> 2004/05/28/ </DATE>
<TIME> 23.20 </TIME>
<AUTHOR>  </AUTHOR>
<HEADLINE>
Başbakan Erdoğan Oxford Üniversitesi'nde konuştu.. 
</HEADLINE>
<TEXT>

     Başbakan Recep Tayyip Erdoğan, Türk-Yunan ilişkileri ve Kıbrıs konusunu değerlendirirken, ''Üçünün de ulusal ve uluslararası çıkarları birbirlerine düşmelerini değil, işbirliği yapmalarını gerektirir'' dedi. 
     Oxford Üniversitesi St. Anthony's Koleji'nde yılın en yüksek performans gösteren devlet adamlarının geleneksel konferansları çerçevesinde kürsüye çıkan Başbakan Erdoğan, üniversite öğretim üyelerinden Türkolog Prof. Geoffrey Louise tarafından Türkçe konuşmayla takdim edildi. 
     Louise, Başbakanı yanlışlıkla ''İstanbul muhtarı'' olarak tanımlarken, Erdoğan'ın başkanlık yıllarının parlak başarılarla dolu olduğunu ifade etti. Geçmişte Haliç'i temizlemeyi hayal eden Başbakan'ın şimdi ülkesini AB'ye taşımayı birinci amaç olarak gördüğünü belirten Louise, ''Eskiden Osmanlı İmparatorluğu'na Avrupa'nın hasta adamı denirdi, Asya'nın değil. Bu da gösteriyor ki, Türkiye zaten Avrupalıdır. Üyelik hedefine de ulaşacaktır'' diye konuştu. 
     
     ''DAHA İYİSİNİ YAPMAMIZ LAZIM'' 

     Başbakan Tayyip Erdoğan da, sözlerine Türk- Yunan ilişkilerini değerlendirerek başladı. Türk-Yunan ilişkilerindeki sorunların aşılması ve Kıbrıs konusunun halledilmesi için ''naz yapmaya gerek olmadığını'', ''yapıcı bir davranış tarzı benimsemek'' gerektiğini belirten Başbakan Erdoğan, ''Farklılıklarımızı aşmamız lazım. Hiçbir çaba yeterli değildir. Daha iyisini yapmamız lazım. Kıbrıs meselesi geçen dönemde bitirilmiş olsaydı çok büyük mesafe kaydetmiş olacaktık. Süreç uzadı. Ama yine de umutsuz değilim. Gelecekte yine bir anlaşmanın sağlanacağına inanıyorum'' dedi. 
     Bunun için barışın tohumlarını güvenle atmak ve doğru toprakta yeşertmek gerektiğini belirten Erdoğan, ''Bu meselede ben ne kazanırım, ne veririm diye hesap yapmak yanlıştır. Tüccarlıktır, tilkiliktir. Bir taraf bunu yaparsa öbür taraf da yapar anlayışı hakim olur ve çözüm zorlaşır. Oysa biz olaya kazan-kazan anlayışıyla yaklaştık'' dedi. 
     Kıbrıs'ta çözümün KKTC tarafından engellendiği anlayışının referandumda çıkan sonuçla ortadan kalkmasını bir kazanç olarak da niteleyen Başbakan Erdoğan, ''bizim artık enosisi ve benzeri sorunları bir tarafa bırakıp geleceğin dünyasını nasıl inşa edeceğiz onu düşünmemiz lazım. Dünya için barışı arıyoruz'' diye konuştu. 
     
     YUNANİSTAN KORUNAN TARAF OLDU 

     Yunanistan'ın Avrupa'da her zaman sistemin bir parçası olarak kabul edildiğini ve korunan taraf olduğunu belirten başbakan Erdoğan, ''Yani bir şekilde, Yunanistan himaye edilen, Türkiye ise temkinle yaklaşan taraf oldu'' dedi. 
     Erdoğan daha sonra sözlerini şöyle sürdürdü 
     ''Bugün Türkiye ile Yunanistan arasında yakınlaşma mümkün olduysa bu hiç şüphesiz karşılıklı algılamaların çok daha doğru şekillendiği bir zemine ulaşmamız sayesindedir. Bu zemin bizatihi AB'dir. Yunanistan 20 yılı aşkın birliğin üyesidir. Üyeliği boyunca Türkiye-AB ilişkilerini son derece zorlaştırdığı dönemler olmuştur. Bugün ise Türkiye'yi AB'den koparma çabalarının hem kendi çıkarına olmadığını, hem de işe yaramadığını görmüştür.'' 
     
     ''TÜRKİYE'NİN DOĞU AKDENİZ İÇİNDE TAŞIDIĞI STRATEJİK ÖNEM BÜYÜKTÜR'' 

     Başbakan Recep Tayyip Erdoğan, Türkiye'nin bugün Avrupa Birliği AB üyeliğine geçmişte hiçbir dönemde olmadığı kadar yakın olduğunu bildirdi. 
     Oxford Üniversitesi St. Anthony's Koleji'nde yılın en yüksek performans gösteren devlet adamlarının geleneksel konferansları çerçevesinde kürsüye çıkan Başbakan Erdoğan, ''Bunu söylerken tabii ki yarın üye olacağımızı kastetmiyorum, kastettiğim, katılım perspektifimizin geçmişe nazaran güçlenmiş olmasıdır'' dedi. 
     Başbakan Erdoğan, Aralık ayında Türkiye ile müzakerelerin açılma kararının AB'den çıkması halinde de, gidilecek yolun uzun olduğunu söyledi. 
     Bu yolun ne kadar süreceğini de Türkiye'nin kendi performansının tayin edeceğini vurgulayan Başbakan Erdoğan, ''Ben bu yolun uzunluğuna değil, içerdiği kaliteye önem veriyorum'' dedi. 
     AB ve ABD ile ilişkiler çerçevesinde Doğu Akdeniz bölgesinin önemine de işaret eden Erdoğan, bölgenin bütün bağlantıların kesişme yeri olmakla kalmayıp, stratejik değeri yüzyıllardır azalmamış ve azalmayacak olan bir geçiş niteliğinde bulunduğunu anlattı. 
     Doğu Akdeniz'in alt bölgesinin ABD ve AB için artık bir ileri karakol olmanın çok ötesine geçtiğini de belirten Erdoğan, ''Doğu bloğunun çökmesiyle birlikte ABD ve AB'nin en temel tehdit algılamaları Doğu Akdeniz'in hemen ötesine taşınmıştır. Eskisinden çok daha zorlu ve karmaşıktır. Somut askeri ve nükleer güç dengelerine, caydırıcılığa dayanmamakta, sosyo ekonomik refaha, medeniyetler arası uyuma dayanmakta, aşırı uçlar gibi, çoğu izafi olan kavramlarla beslenmektedir. Nerede nasıl karşımıza çıkacağını kestirmek güçtür'' dedi. 
     Bu noktada AB'nin Türkiye'ye neden ihtiyaç duyduğu sorusunun yanıtının da kendiliğinden ortaya çıktığını belirten Başbakan, ''Türkiye'nin de içinde yer aldığı Doğu Akdeniz'in stratejik önemi ve buna ek olarak, bizatihi Türkiye'nin doğu Akdeniz için taşıdığı stratejik önem bu sorunun yanıtını oluşturuyor'' diye konuştu. 
     
     TERÖRE KARŞI ORTAK TAVIR 

     Terörden nefret eden medeni dünyanın bir arada davranmasının ve ortak tavır koymasının önemine de işaret eden Başbakan Erdoğan, uluslararası boyutu olan teröre karşı mücadele için de uluslararası bir platform oluşturmak gerektiğini vurguladı. 
     Erdoğan, Türkiye olarak buna hazır olduklarını belirtirken, ''Terörden ağzı yanmış bir ülke olarak bu konudaki her türlü desteğe hazırız'' dedi. 
     Konuşması sırasında Irak konusuna da değinen Başbakan Erdoğan, ''Irak'ın giderek büyüyen bir çıban başı'' haline geldiğini, bunun Ortadoğu'da zaten güçlükle yürüyen barış çabalarını daha da karmaşıklaştırdığını bildirdi. 
     Balkanlar ve Kafkaslar'daki istikrarı sürekli kılmak için uluslararası toplumun işbirliğine hala ihtiyaç olduğunu da hatırlatan Başbakan Erdoğan, Afganistan'daki durumun da endişe yaratmaya devam ettiğini kaydetti. 
     Tüm bu bölgelerde AB, ABD ve Türkiye'nin çıkarlarının ortak olduğuna işaret eden Erdoğan, bu kadar ortak çıkara, karşılıklı etkileşime rağmen Avrupa'da hala bu durumu görmek istemeyenlerin var olduğunu belirtti. 
     Başbakan Erdoğan, Türkiye'yi, dini, kültürü ve suni bir takım sınır tanımlamalarıyla AB dışında tutmaya çalışanların, AB ülkelerinde yaşayan Müslümanların entegrasyonunu da güçleştirdiklerinin farkında olmadıklarını da vurguladı. 
     Çağdaş dünyada dinin, sistem ve coğrafyalara değil, kişilere ait olduğunu da hatırlatan Erdoğan, 'Bugün Müslümanlık AB'nin gerçeği haline gelmiştir. 10 milyonu aşkın Müslüman AB ülkelerinde yaşamaktadır. Çoğunluğu Müslüman olan Türkiye'nin AB'ye üye olması da bu açıdan önemlidir. Türkiye'nin üyeliği Hıristiyanlarla Müslümanlar arasındaki birlikte yaşama inanç ve iradesini güçlendirecektir'' dedi. 
     
     ''İMAM HATİP ÖĞRENCİLERİ TÜRKİYE'NİN LAİK ÖĞRETMENLERİNDEN EĞİTİM ALIRLAR'' 

     Başbakan Recep Tayyip Erdoğan, YÖK Yasası'nın Cumhurbaşkanı Ahmet Necdet Sezer tarafından kısmi iade edilmesini değerlendirerek, ''Sayın Cumhurbaşkanı takdir hakkını kullanmıştır durumu yetkili kurullarımızda görüşeceğiz'' dedi. 
     Kendisinin de imam hatip lisesi mezunu olduğunu, ama laikliğin de savunucusu durumunda bulunduğunu vurgulayan Başbakan, Oxford Üniversitesi'ndeki konuşmasının ardından soruları yanıtladı. 
     Yakın geçmişe kadar imam hatip lisesi mezunlarının diğer bütün lise mezunları gibi üniversitelere girebildiklerini hatırlatan Erdoğan, son beş yıldır bu uygulamanın değiştirildiğine işaret etti. 
     ''Bugüne kadar laikliğe aykırı olmayan imam hatipler, bugün nasıl olup da laikliğe aykırı hale geliyor '' diye soran Başbakan Erdoğan, kendisi gibi çocuklarının da imam hatip lisesi mezunu olduklarını ve laikliği sonuna kadar savunduklarını anlattı. 
     İmam hatip liselerinde okuyanların, normal lise müfredatının yanı sıra zengin bir dini eğitim de aldıklarını hatırlatan Başbakan Erdoğan, 'Böyle bir eğitim mi laikliğe aykırı Yakın geçmişte laikliğe aykırı durumu yoktu da şimdi mi aykırı hale geldi '' dedi. 
     İmam hatip öğrencilerinin böyle bir anlayışları olmadığını, tümünün laik Türkiye Cumhuriyeti'nin öğretmenlerinden eğitim aldıklarını belirten Başbakan, bu gençlere diğerleriyle aynı haklarının tanınmamasının eğitimde fırsat eşitliği ilkesiyle bağdaşmadığını vurguladı. 
     Başbakan Erdoğan, yasayı ''veto etmenin'' Cumhurbaşkanı Ahmet Necdet Sezer'in takdir hakkı olduğunu da belirtirken, partisinin yetkili kurullarında durumu değerlendireceklerini ifade etti. 
     Bir başka soru üzerine, KKTC'nin Rumlara kapılarını açarak ilk olumlu adımları atma onuruna eriştiğini de belirten Erdoğan, ''Biz bizden sonraki nesillere sıkıntılı bir durum bırakmak istemiyoruz'' dedi. 
     Erdoğan, beş yaşındaki bir Türk çocuğuna Avrupalı olmayı nasıl anlatabileceği sorusu üzerine de, ''Avrupalı bir çocuğa Avrupalı olmanın ne demek olduğunu sorunca alacağınız yanıtla, bir Türk çocuğunun yanıtı zaten aynı olacaktır'' dedi. 
     Türkiye'deki yaşam tarzının Avrupa'dakinden hiçbir farkı bulunmadığını vurgulayan Başbakan Erdoğan, önyargıların aşılması gerektiğini ifade etti. 
     Başbakan Erdoğan, kendisine sorulan bir soru içinde ''ılımlı İslam'' ifadesinin kullanılmasına da tepki gösterdi. ''Ilımlı İslam denilince akla bir de ılımsız İslam olduğu geliyor ki bu yanlış'' diyen Erdoğan, ''Sadece İslam, sadece Müslüman var. Daha dindar olanlar, dinin gereklerini yerine getirenler ya da getirmeyenler bulunabilir. Ama ılımlı İslam kavramı yanlıştır. Bu aslında İslam'ı zedelemeye yönelik bir tezdir'' dedi. 
     Laikliğin ise Türkiye Cumhuriyeti anayasasında var olan bir unsur olduğuna dikkat çeken Başbakan Erdoğan, ''laik, sosyal bir hukuk devleti olan Türkiye'nin vatandaşının inancının gereğini yerine getirmesinin de güvencesi durumunda olduğunu vurguladı. Laiklik ile İslam'ı yan yana getirmenin de yanlış olduğunu belirten Erdoğan, ''Laiklik bir din değildir. Kişiler laik olabilir, laik devleti savunabilir, ama sonuçta Müslüman olmakla da gurur duyar'' dedi. 
     
     ''GURURUMUZU PAYLAŞMAYIZ'' 

     Başbakan Erdoğan Türkiye'nin ABD'nin truva atı olduğuna dair eleştirilere dikkat çekilmesi üzerine de, ''Türkiye demokrasinin yaygınlaşması noktasında üzerine düşeni yapacak. Dünya barışının küreselleşmesini savunacaktır. Bu noktada sorumluluk ise güçlü ülkelerden aşağı doğru bir paylaşım gösterecektir. Buna göre de en büyük sorumluluk ABD'ye düşer'' dedi. 
     ABD'nin bu sorumluluğu yerine getirmek zorunda olduğunu anlatan Erdoğan, 'Türkiye demokratik açılımını bütün dünyayla paylaşır ama gururunu paylaşmaz'' dedi. 
     ''Türkiye'nin AB'ye üyelik süreci içinde yapması gereken daha pek çok şey olmasının gururlu Türk halkını üzüp üzmeyeceği'' sorusuna da yanıt veren Erdoğan, ''25 ülke AB'ye üye olurken hangi süreçten geçtiyse Türkiye'nin de aynı yollardan geçmek durumunda olduğunu'' belirtti. Erdoğan, 'Bunun dışında gururumuzu zedeleyecek bir süreç söz konusu değildir'' dedi. 
     Oxford Üniversitesi'ndeki konuşmasını tamamlayan Başbakan Erdoğan, daha sonra üniversite yönetimi tarafından onuruna verilen akşam yemeğine katıldı. Başbakan Erdoğan yarın Türk vatandaşlarının temsilcileriyle görüştükten sonra Royal Academy of Art yöneticilerini kabul edecek. Başbakan Erdoğan, düzenleyeceği basın toplantısının ardından Türkiye'ye hareket edecek. 
     
</TEXT>
</DOC>
