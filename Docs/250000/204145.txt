<DOC>
<DOCNO> 204145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sondun30.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya "Türkiye'de Çeçenler'i destekleyen dernekler var" 
</HEADLINE>
<TEXT>

     Rusya Devlet Başkanlığı Danışmanı Sergey Yastrjembski, ''Türkiye'de Çeçenleri doğrudan destekleyen dernekler'' olduğunu iddia etti. 
     Yastrjembski, düzenlediği basın toplantısında, ''Kasım ayında ordu tarafından yürütülen operasyonda çoğunluğunu yabancı uyrukluların oluşturduğu bir çetenin imha edildiğini'' ileri sürdü. 
     Çeçenlerin Türkiye'de de faaliyet gösterdiğini öne süren Yastrjembski, ''Çeçen teröristlere açıkça destek veren dernekler var'' iddiasında bulundu. 
     Cahar Dudayev'in dul eşinin İstanbul'da yaşadığını, Dudayev adının sokak ve caddelere verildiğini bildiren Yastrjembski, ''Bunlar Rusya'nın kaygısının artmasını engelleyemiyor'' dedi. 
     Kasım ayında yürütülen operasyonlarda Serzen-Yurt köyü yakınlarında ''17 militanın öldürüldüğünü'' belirten Yastrjembski, bunların arasında 3 Türk, 1 Alman, 1 Çeçen, 1 İnguş ve 1 Cezayir vatandaşının da bulunduğunu kaydetti. 
     Yastrjembski, gazetecilere, çatışmada ölen Türk, Alman ve Cezayirlinin üstünde çıkan pasaportlardaki Gürcistan vizelerini göstererek, Gürcistan'ın geçiş noktası oluşturmaya devam ettiğini söyledi ve Gürcistan'dan Rusya sınırını daha sıkı kontrol altına almasını istedi. 
     Alman vatandaşı militanın adının Thomas Fischer 25 olduğunu açıklayan Yastrjembski, ''Bunlar aralarında terörizmle mücadele koalisyonunda birlikte olduğumuz Almanya'nın da bulunduğu yabancı ülke vatandaşları'' dedi. 
     
</TEXT>
</DOC>
