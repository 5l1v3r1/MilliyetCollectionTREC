<DOC>
<DOCNO> 231361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonspo05.html </URL>
<DATE> 2004/04/14/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
NBA... Pistons, Toronto'ya 87-78 yenildi, Mehmet Okur 9 sayı attı... 
</HEADLINE>
<TEXT>

     ABD Profesyonel Basketbol Ligi'nde NBA 25. ve son hafta mücadelesine, bu sabaha karşı yapılan 4 maçla devam edildi. 
     Mehmet Okur'un takımı, Merkez Grubu ikincisi Detroit Pistons, deplasmanda grupta 6. sırada yer alan Toronto Raptors'a 87-78 yenilince, 8 maçlık galibiyet serisi de son buldu. 
     Maçta 20 dakika forma giyen Okur, 9 sayı attı, 4 savunma ve 2 hücum ribaundu aldı. 
     Okur, 2 sayılık atışlarda 4'de 1, serbest atışlarda ise 10'da 7 isabet bulurken 1 kere denediği 3 sayılık atışta isabet bulamadı. 
     Ligdeki maçlarını tamamlayan Pistons'da ayrıca, 21 sayı ve 5 ribauntla oynayan Tayshaun Prince, 15 sayı, 7 ribaunt ve 1 asistle oynayan Ben Wallace, 13 sayı, 5 ribaunt ve 2 asistle oynayan Corliss Williamson'ın çabaları, yenilgiyi engelleyemedi. 
     Evsahibi takımda ise Donyell Marshall, 27 sayı, 16 ribaunt ve 1 asistlik göz dolduran oyunuyla maçın en skorer oyuncusu oldu. 
     Vince Carter, 19 sayı ve 2 asistle, NBA'in başarılı çaylakları arasında gösterilen Chris Bosh, 12 sayı, 13 ribaunt ve 2 asistle, Jalen Rose da 10 sayı, 4 ribaunt ve 5 asistle galibiyeti getiren diğer isimler arasında yer aldılar. 
     Böylece Toronto Raptors, 81. maçında 32. galibiyetini, Pistons ise 82. maçında 28. yenilgisini almış oldu. 
     Günün diğer maçlarında Dallas Mavericks, sahasında Memphis Grizzlies'ı 110-103, Los Angeles Clippers, deplasmanda Phoenix Suns'ı 98-96 ve Los Angeles Lakers da sahasında Golden State Warriors'u 109-104 yendi. 
     Ligde ''normal sezon'', TSİ yarın sabaha karşı yapılacak 14 maçla sona erecek. 
     
</TEXT>
</DOC>
