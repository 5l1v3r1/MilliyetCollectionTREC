<DOC>
<DOCNO> 242321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sondun29.html </URL>
<DATE> 2004/05/24/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Bush'un düşüşü sürüyor Yüzde 41 
</HEADLINE>
<TEXT>

     CBS televizyonu tarafından yapılan bir kamuoyu araştırması, ABD Başkanı George Bush'un Amerikalı seçmenler nezdindeki desteğinin, Irak'taki savaş yüzünden düşmeye devam ettiğini ortaya koydu. 
     Araştırma sonuçlarına göre, genel anlamda Başkan Bush'un politikalarını tasvip edenlerin oranı başkanlık dönemindeki en alt seviyesine gerileyerek yüzde 41'e düştü. 
     CBS News Poll anketine katılanların yüzde 41'i Bush'un politikalarını onayladıklarını söylerken, yüzde 52'lik bir kesim bu politikaları tasvip etmiyor. Başkan Bush'un genel anlamda politikalarını tasvip edenler, iki hafta önce yüzde 44, bir yıl önceyse üçte ikilik bir oranı buluyordu. 
     Anket sonuçlarına göre, Başkan Bush'un Irak konusunu ele alış şeklini onaylayanların oranı sadece yüzde 34 iken, onaylamayanların oranı yüzde 61'e yükselmiş durumda. 
     Irak'taki durumdan endişe duyanların oranı artarken, CBS News Poll tarafından 1980'lerin ortalarından itibaren bir gelenek haline getirilen ülkenin gidişatına dair bir soruya katılımcıların yüzde 65'i ''ABD'nin yanlış yolda olduğu'' şeklinde yanıt vererek bir rekor kırdı. Bu konuda aynı orana en son, Cumhuriyetçilerin hem Senato, hem de Temsilciler Meslisi'nde çoğunluğu ele geçirdikleri 1994 kasımında ulaşılmıştı. 
     Ankete göre, ülkenin doğru yolda olduğuna inanan katılımcıların oranı yüzde 30'da kaldı. Nisan 2003 tarihinde yapılan bir ankette, ülkenin doğru yolda olduğuna inanan katılımcıların oranı yüzde 'ü bulmaktaydı. 
     Başkan Bush'un dış politika ve ekonomi performansını çoğunlukla tasvip etmeyen katılımcıların yüzde 51'ininse terörizme karşı verdiği mücadeleyi tasvip ettikleri ifade edildi. Ayrıca, halkın yüzde 50'si teröre karşı mücadelenin ABD'yi daha güvenli bir yer haline getirdiğine inanmaya devam ediyor. 
     Bu arada, anket sonuçlarına göre Başkan Bush'un dış politikalarını destekleyenlerin oran yüzde 37'ye gerilerken, halkın yüzde 56'sı bu politikaları onaylamıyor. Bush'un ekonomi politikaları da halkın yüzde 36'sının onayını alırken, yüzde 57'lik kesim bu politikaları tasvip etmiyor. 
     Geçen ay yüzde 30 olan ekonominin iyiye gittiğini düşünenlerin oranı yüzde 23'te kalırken, yüzde 32'lik kesim ülke ekonomisinin daha kötüye gittiğine inanıyor. Halkın yüzde 43'üyse ekonominin ne iyiye, ne de kötüye gittiğini düşünüyor. 
     CBS News Poll araştırmasının, 20-23 Mayıs tarihleri arasında ABD çapında 1,113 kişinin katılımıyla telefon mülakatları şeklinde yapıldığı ifade edildi. 
     
</TEXT>
</DOC>
