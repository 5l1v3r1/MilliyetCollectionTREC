<DOC>
<DOCNO> 213117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sontur03.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'da ölü sayısı 20'ye yükseldi 
</HEADLINE>
<TEXT>

     Konya'da çöken binanın enkazından çıkarılan 2 cesetle birlikte ölü sayısı 20'ye yükseldi. 
     Yetkililer, gece boyunca sürdürülen çalışmalarla sabaha kadar Mehmet Sami Öksüz ve Sabahat Yılmaz ile Ahmet Sait Belge'nin 4 cesedinin çıkarıldığını belirtti. 
     Havanın aydınlanması ile birlikte çalışmalar biraz daha hızlanırken, daha önce ölü olarak çıkarılan 4 yaşındaki Ahmet Sait'in kardeşi Muhammet Belge'nin 6 cesedi de sabahın erken saatlerinde Konya Numune Hastanesi'nin morguna gönderildi. 
     Bu kardeşlerin öldüğü konusunda şu anda Konya Numune Hastanesi Genel Cerrahi Bölümü'nde tedavi altında bulunan anneleri Hülya Belge'ye bilgi verilmediği bildirildi. 
     35 yaşlarında bir kadın cesedinin daha çıkarıldığını belirten yetkililer, enkaz altında çok sayıda cesedin tespit edildiğini bunların çıkarılmaya çalışıldığını kaydetti. 
     Sitenin çatı katında, 37 numaralı dairede oturan Selin Çakır, Nihal Erdem, Meltem Akgül ve Ebru Aktan isimli üniversite öğrencilerinin yakınlarının yanına gitmiş olabileceği belirtildi. 
     Eğer böyle bir durum söz konusuysa boş yere çaba harcanmaması için bu öğrencilerin acil olarak kriz masasını aramaları ve sağ olduklarını bildirmeleri istendi. 
     
</TEXT>
</DOC>
