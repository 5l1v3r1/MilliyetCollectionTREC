<DOC>
<DOCNO> 214144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sontur31.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinangog saldırılarına bir kurban daha... 
</HEADLINE>
<TEXT>

     Beyoğlu'nda, 15 Kasım 2003 tarihinde Neve Şalom Sinagogu'na yönelik bombalı saldırıda yaralanan ve yaklaşık 3 aydır hastanede tedavi gören Celal Dilsiz, hayatını kaybetti. 
     Saldırıdan sonra kaldırıldığı Şişli Etfal Eğitim ve Araştırma Hastanesi'nden İstanbul Üniversitesi İstanbul Tıp Fakültesi Hastanesi Yoğun Bakım Ünitesi'ne nakledilen Celal Dilsiz 38 , tüm tıbbi müdahalelere rağmen kurtarılamadı. 
     Dilsiz'in cenazesi, Adli Tıp Kurumu'nda yapılan işlemlerin ardından Sanayi Mahallesi Mezarlığı'nda toprağa verildi. 
     Dilsiz'in ölümüyle, 15 Kasım 2003 tarihinde Beyoğlu'ndaki Neve Şalom ve Şişli'deki Beth İsrail sinagogları, 20 Kasım 2003 tarihinde de Beyoğlu'ndaki İngiltere'nin İstanbul Başkonsolosluğu ve Levent'teki HSBC Bank Genel Müdürlük binasına yönelik bombalı saldırılarda hayatını kaybedenlerin sayısı, 4'ü ''canlı bomba'' olmak üzere 62'ye ulaştı. 
     
</TEXT>
</DOC>
