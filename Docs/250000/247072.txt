<DOC>
<DOCNO> 247072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sondun09.html </URL>
<DATE> 2004/06/11/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
G-8 zirvesinde "Medeniyetler çatışması" tartışması... 
</HEADLINE>
<TEXT>

     Deniz Arslan 

ABD'de, Başbakan Recep Tayyip Erdoğan'ın Türkiye adına ''demokratik ortak'' olarak katıldığı G-8 üyesi ülkeler ve Ortadoğu ülkelerinin yer aldığı Georgia'daki toplantıda katılımcıların, ''medeniyetler çatışmasına'' inanmadıklarını dile getirdikleri belirtildi. 
     Amerikan yönetiminin bir yetkilisi, ABD Başkanı George Bush'un ev sahipliği yaptığı, Georgia'nın Sea Island bölgesindeki G-8 zirvesi çerçevesinde Ortadoğu ülkeleri ve Türkiye ile verilen öğle yemeğine ilişkin bilgi verdi. 
     Yetkili, ''Katılımcılar arasında medeniyetler çatışması konusunda tartışma oldu. Pek çok katılımcı, medeniyetler çatışması olmadığını hissettiğini, demokrasiye doğru hareket eden birçok modelin bulunduğunu ifade etti'' dedi. 
     Amerikalı yetkili, Başbakan Erdoğan ve Japonya Başbakanı Junichiro Koizumi'nin de bulunduğu yemekte, Türkiye ve Japonya'nın, çok farklı kültürlere sahip olduğu, bu kültürün Batı Avrupa ve Kuzey Atlantik kültüründen farklı olduğu, ancak iki ülkenin demokrasiye doğru ilerlediğine işaret edildiğini söyledi. Yetkili, ''Yemekte pek çok katılımcı, İslam ve demokrasinin bir arada olamayacağını savunanların yanıldığını söyledi. Türkiye bunun iyi bir modeli ve başka modeller de var. İslam ve Arap kültürlerinin demokrasiyle bağdaşmadığını iddia edenler, sadece kendi konumlarını savunuyorlar'' diye konuştu. 
     Amerikan yönetimi yetkilisi, yemeğin sonunda Bush'un, davetini kabul ederek G-8 zirvesine gelen Ortadoğu ülkelerine ve Türkiye'ye teşekkür ettiğini de söyledi. 
     
</TEXT>
</DOC>
