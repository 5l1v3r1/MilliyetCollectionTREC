<DOC>
<DOCNO> 248081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/soneko32.html </URL>
<DATE> 2004/06/15/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Her 125 Amerikalı'dan biri dolar milyoneri... İşte dağılım... 
</HEADLINE>
<TEXT>

     Bülent Keneş 

Yapılan yeni bir araştırma, Amerikalı dolar milyonerlerinin sayısının yüzde 14 oranında arttığını ortaya koyarken, her 125 Amerikalı'dan birinin milyoner olduğunu tespit etti. Bu rakamın 1990'ların sonundan beri görülmeyen bir ekonomik büyümenin de göstergesi olduğu kaydedildi. 
     Wall Street Journal gazetesinde yer alan bir habere göre, aracı kurum Merrill Lynch Co. ile danışmanlık firması Capgemini Group tarafından hazırlanan 2004 Dünya Zenginlik Raporu, dünya zenginleri arasındaki gelişmeleri ortaya koydu. 
     Rapora göre, ABD'de geçtiğimiz yıl milyoner sayısı yüzde 14 artarken, ABD ve Kanada'da zengin sayısındaki artışın Avrupa, Asya, Latin Amerika ve Ortadoğu'daki artışın toplamından fazla olduğu kaydedildi. 
     Rapora göre, ultra-zengin olarak tanımlanan 30 milyon doların üzerinde değere sahip yatırım aracına sahip olanların sayısı da ABD ve Kanada'da 30 bin kişiye ulaştı. Bu rakamla ABD ve Kanada'daki ultra-zenginlerin nüfusunun Alaska'nın başkenti Juneau'nun toplam nüfusu kadar olduğu belirtildi. 
     İki yıllık bir duraksamadan sonra zenginlerin, 2003 yılında yükselen borsalar, vergi indirimleri sayesinde yeniden zenginliklerine zenginlik kattıkları ifade edilirken, bu kişilerin hem borsaya hem de gayri menkule yönelik yatırımlarında büyük bir tırmanma gözlendiği kaydedildi. 
     Rapora göre, 2002 yılında sayıları 2 milyon olan 1 milyon doların üzerinde finansal ya da likidite mal varlığın sahip olanların sayısı 2003 yılında 2,27 milyona yükseldi. Yine rapora göre, ABD ve Kanada'da söz konusu zenginlerin 2002 yılında kontrol ettiği 7,4 trilyon dolarlık finansal ve likidite mal varlığı da 8,5 trilyon dolara yükselmiş durumda. 
     Capgemini Group tarafından 2002 yılında yapılan bir araştırmanın ise ABD'deki yeni zenginlerin kendi servetlerini kendilerinin oluşturduğunu ve miras yoluyla zengin olma oranının ABD'de yüzde 20 oranında kaldığını ortaya koymuştu. 
     Zengin sayısındaki artışa rağmen, ABD'deki en üst gelir grubunda bulunan yüzde 1'lik bir kesimin ulusal servetin üçte birine hakim olduğu kaydediliyor. Ayrıca en zengin yüzde 5'lik dilim ise ulusal servetin yüzde 59,2'sine hakim durumda. 
     Zengin yaratma konusunda, 2002 yılında, ABD'den önde olan Avrupa'da, İspanya, İngiltere ve İsveç'teki tüketim artışına rağmen, bir gerileme yaşandığı ifade edilirken, bu düşüşün en fazla Fransa ve Almanya'da gözlemlendiği ifade edildi. Yüksek işsizlik, zayıf tüketim talebi ve bütçe krizleri yüzünden Avrupa'da zenginlik büyümesi sadece yüzde 2,4 oranında gerçekleşti. Fransa'daki milyoner sayısı da sadece 5 bin kişi arttı. 
     
</TEXT>
</DOC>
