<DOC>
<DOCNO> 218409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/ekonomi/eko05.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'ın çiftliğinde 'define' bulunamadı 
</HEADLINE>
<TEXT>

   Uzanlar'ın çiftliğindeki, altın ve CD saklandığı öne sürülen sığınak aranmasından sonuç çıkmadı 
      SAKARYA DHA 
   
   Sakarya'nın Pamukova İlçesi'ne bağlı Bakacak köyü yakınlarında yaklaşık 1500 dönüm arazi üzerinde kurulu Uzan ailesinin çiftliğinde geçen cumartesi günü başlatılan arama dün tamamlandı. 
   Uzanlar'ın çiftlik arazisinde yaptırdığı gizli sığınağa altın, CD ve tarihi eserler sakladığı ihbarları nedeniyle önceki gün ve dün arazide yapılan kazılardan bir sonuç alınamadı. En son kazılan ağıllar bölgesinde de sığınağa rastlanamadı. Kazı çalışmalarına yaklaşık 50 kişiden oluşan ekip katıldı. Çiftliği kayyuma teslim eden görevliler Pamukova'dan ayrıldı. 
   İstanbul Emniyet Müdürlüğü Mali Şube ekipleri ile Tasarruf Mevduatı Sigorta Fonu TMSF görevlilerinin geçen hafta cumartesi günü başlattığı çalışmalar sırasında, çiftlikteki villalarda çok sayıda tabanca, otomatik ve uzun namlulu silah, 12 bin 500 mermi, Türk ve yabancı bankalara ait hesap cüzdanları, yabancı kuruluşlarla yapılmış bazı sözleşmeler ele geçirilmişti. 
   
   
</TEXT>
</DOC>
