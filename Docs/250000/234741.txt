<DOC>
<DOCNO> 234741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/guncel/axgun00.html </URL>
<DATE> 2004/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir hışımla deldi geçti 
</HEADLINE>
<TEXT>


Kontrolden çıkan TIR, kamyoncu kahvesini 'deldi.' Bir kişinin öldüğü kazada içeridekiler şans eseri 10 dakika önce kalkmıştı 

MESUT IŞIK, ŞENOL AYDIN Kocaeli DHA 

Gebze'den D - 100 karayoluyla İzmit yönüne giden Mustafa Kurubaş yönetimindeki 67 NE 280 plakalı TIR, önceki gece saat 01.00 sıralarında kontrolden çıktı. Koca TIR, hızla Dilovası Sapağı'ndaki Konak Nakliyat firmasına ait iki katlı binanın alt katındaki kahvehaneye girdi. Binaya dalan TIR'ın bir ucu arka taraftan çıkarken, olaydan yaklaşık 10 dakika önce, içeride 20'ye yakın nakliyatçı ve şoförün bulunduğu, bu kişilerin uyumak için ev, otel ve araçlarına gittikleri belirlendi. 
Kazada, kahvede bulunan Murat Güngör ise yaşamını yitirdi. Şoför mahallinde sıkışan Mustafa Kurubaş da uzun çabalar sonucu yaralı olarak kurtarılıp hastaneye kaldırıldı. Konak Nakliyat çalışanlarından Emin Akkılıç, "Burada sohbet ediyorduk. Biraz daha oyalanmış olsak hepimiz ölürdük" dedi. 

Dershane kaçamağı hayatlarına mal oldu 
Üniversite sınavlarına hazırlanan Ömer Özdemir 20 , dershaneden arkadaşları Dila Usta 17 , Seher Kızılay 19 ve Sinan Yücel Bozkurt 19 ile son iki derse girmeyip gezmeye çıktı. Babasına ait otomobille Kartal'da otoyola çıkan Özdemir, önce Erol Kılkıçlı'nın kullandığı otomobile çarptı, ardından aracı refüjü aşarak karşı yöne geçti ve İhsan Aslan'ın kullandığı kamyonla çarpıştı. Ömer Özdemir ile Dila Usta olay yerinde hayatlarını kaybetti, Seher Kızılay ile Sinan Yücel Bozkurt yaralı olarak hastaneye kaldırıldı. 



</TEXT>
</DOC>
