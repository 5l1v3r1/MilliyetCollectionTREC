<DOC>
<DOCNO> 202929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sondun23.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Weston-Denktaş görüşmesi bitti Çözüm konusunda hemfikiriz 
</HEADLINE>
<TEXT>

     KKTC Cumhurbaşkanı Rauf Denktaş, ABD Dışişleri Bakanlığı Kıbrıs Özel Koordinatörü Thomas Weston'la görüşmesinin ''oldukça yapıcı ve yararlı'' olduğunu söyledi. 
     Cumhurbaşkanı Denktaş ve Weston, 1 saat 15 dakika süren görüşmenin ardından, birlikte dışarı çıkarak gazetecilere açıklama yaptılar. 
     Denktaş, hükümeti kurma görevi vermesiyle ilgili prosedürü anlatarak, seçim sonuçlarının resmi gazetede yayımlanmasından 10 gün sonra meclisin kendiliğinden toplanacağını ve ondan sonra görevlendirmenin yapılacağını kaydetti. 
     ''Ulusal bir hükümetin kurulmasının çok iyi olacağını'' ifade eden Denktaş, partilerin bunun için çalıştığını belirtti ve ''Umarım zaman kaybetmeyiz'' dedi. 
     Görüşmeyi ''çok iyi'' olarak niteleyen Denktaş, ''Ama bazı konularda birbirimizi ikna edemedik'' ifadesini kullandı. 
     Weston da, çözüm konusunda hemfikir olduklarını ve bunun önemli olduğunu söyledi. Weston, ''son derece yapıcı ve samimi bir görüşme yaptıklarını'' belirterek, ''Bazı zamanlarda oldukça hareketli, renkli geçen bir görüşme oldu'' dedi. 
     Birbirlerini fazla ikna edemediklerini de kaydeden Weston, ''Ama görüşmelerden sonra ortak bir görüş çıktı ortaya, o da artık Kıbrıs'ta çözüm olması gerektiği. Bu noktaya gelmiş olmamız önemli'' diye konuştu. 
     
</TEXT>
</DOC>
