<DOC>
<DOCNO> 211902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sondun25.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdar Denktaş "Rumlar'dan karşılık bekliyoruz" 
</HEADLINE>
<TEXT>

     KKTC Dışişleri Bakanı ve Başbakan Yardımcısı Serdar Denktaş, Türkiye ve KKTC'nin çözüm için tüm iyi niyetiyle ve olumlu bir yaklaşımla adım attığını ifade ederek, Kıbrıs Rum kesimi ve Yunanistan'dan bu adımların karşılığını beklediklerini, tek taraflı adımlarla sorunun çözülemeyeceğini söyledi. 
     Türkiye'nin Lefkoşa Büyükelçisi Hayati Güven, KKTC'de 14 Aralık seçimlerinden sonra kurulan yeni hükümetin Dışişleri Bakanı ve Başbakan Yardımcısı Denktaş'ı makamında ziyaret ederek kutladı ve görevinde başarılar diledi. 
     Büyükelçi Güven, burada yaptığı açıklamada, ''çözüm çabalarının yoğunluk kazandığı bir dönemde başa gelen hükümeti önemli görevler beklediğine'' işaret ederek, ''Gerçekten oldukça hareketli bir dönemde yönetime geldiniz. Sizi tüm kalbimle kutluyorum. Başarılar diliyorum'' dedi. 
     ''Bundan önceki hükümetle yürüttükleri işbirliğinin bu dönemde de en iyi şekilde devam edeceğini, iki ülke arasındaki ilişkilerin de aynı çerçevede süreceğini'' dile getiren Güven, Büyükelçilik olarak istenen her yardıma hazır olduklarını bildirdi. 
     
     'İÇTE VE DIŞTA ZORLUKLARLA DOLU BİR DÖNEM'' 
     Serdar Denktaş da, içte ve dışta zorluklarla dolu bir dönemde göreve geldiklerini belirterek, ''bu zorlukları, Türkiye ile, onun temsilcisi konumundaki Büyükelçi ve komutanlarla birlikte tam bir işbirliğiyle, Cumhurbaşkanı ile de tam bir uyum içinde aşacaklarına inandığını'' kaydetti. 
     Denktaş, ''Herkes tarafından bilinmektedir'' dediği içteki sıkıntıların üzerine çekinmeden gideceklerine işaret etti ve ''Tabii ki sizin desteğiniz, yol göstericiliğiniz, bu anlamda bizim için önemli'' dedi. 
     Serdar Denktaş, bir gazetecinin, Başbakan Recep Tayyip Erdoğan'ın ABD ziyareti ve arabuluculuk söylemlerini anımsatarak, ''bu süreci nasıl değerlendirdiğini'' sorması üzerine, Başbakan Erdoğan'ın Amerika dönüşünde kendisiyle yeniden bir araya geleceklerini belirterek, ''Gazetede çıkan haberlerle bir olay değerlendirmek doğru olmaz'' ifadesini kullandı. 
     Hükümet olarak bu süreçle ilgili Erdoğan'dan bilgi aldıktan sonra gerekli değerlendirmenin yapılabileceğini kaydeden Bakan Denktaş, ''Şu an için görünen şudur Türkiye ve KKTC bir çözüm için tüm iyi niyetiyle ve olumlu bir yaklaşımla adım atmaktadır. Karşılığını bekliyoruz. Tek taraflı adımlarla çözülebilmesi mümkün değil. Rum tarafının, Yunanistan'ın aynı şekilde yaklaşımı gerekiyor. Ve tabii ki hem Rum tarafını hem de Yunanistan'ı, BM'nin, Amerika'nın, AB'nin bu anlamda cesaretlendirmesi gerekmektedir. Bunları bekleyeceğiz. Ondan sonra yolumuza devam edeceğiz'' diye konuştu. 
     
</TEXT>
</DOC>
