<DOC>
<DOCNO> 210151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/soneko24.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya... Parmalat'ın yan kuruluşları da araştırılıyor... 
</HEADLINE>
<TEXT>

     Hollanda Sermaye Piyasası'nı Denetleme Kurulu, İtalya'da adı büyük bir yolsuzluğa karışan Parmalat Grubu'nun Hollanda'daki yan kuruluşlarının para ve sermaye trafiği hakkında araştırma ve inceleme başlattı. 
     Denetleme Kurulunun bir sözcüsü, İtalyan Parmalat şirketinin yan kuruluşları hakkında araştırma başlatıldığını doğruladı, ancak bu şirketlerin hangileri olduğu hakkında bilgi vermedi. 
     Parmalat'ın Hollanda'da, ''Parmalat Netherlands'', ''Parmalat Finance Corporation'', ''Parmalat Capital Netherlands'' ve ''Dairies Holding International'' adıyla dört yan şirketi bulunuyor. 
     Mali çevrelerde ''tröst bürolar'' olarak da adlandırılan bu kuruluşların, Parmalat'ın 5-6 milyar euro dolayındaki parasının tahvil ve faizli borç senetleri yöntemiyle dönüşümünün sağlanmasına yardımcı olduğu tahmin ediliyor. 
     Başlatılan araştırma ve inceleme çerçevesinde, Parmalat'ın yan kuruluşlarının para ve sermaye trafiğinin yerine getirilmesi sırasında, mali piyasalara ilişkin yasa ve kurallara ne ölçüde uyup uymadığının ortaya çıkarılmaya çalışılacağı belirtildi. 
     Hollanda Sermaye Piyasasını Denetleme Kurulu, bu araştırma ve incelemesi sırasında, İtalyan eş kuruluşu olan ''Consob'' ile de işbirliği içinde olacak. 
     Araştırma sırasında, Hollanda'ya gönderilen Parmalat paralarının Hollanda'nın Antil Adaları'ndaki diğer bazı yan paravan şirketleri aracılığıyla kullanımının da mercek altına alınacağı kaydedildi. 
     
</TEXT>
</DOC>
