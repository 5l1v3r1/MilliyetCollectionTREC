<DOC>
<DOCNO> 227795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/siyaset/siy13.html </URL>
<DATE> 2004/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum temsilci Meclis'e girdi 
</HEADLINE>
<TEXT>

      GÜNSELİ ÖNAL Ankara 

   
   Avrupa Parlamentolararası Nüfus ve Kalkınma Forumu'nun IEPFPD TBMM'deki 4'üncü toplantısına, "Kıbrıs'ı temsilen" Güney Kıbrıs Rum Yönetimi temsilcisi Dr. Eleni Theocharous da katıldı. TBMM Dışilişkiler ve Protokol Müdürlüğü'nün görüşü doğrultusunda, Theocharous'un önündeki karta "Republic of Cyprus" Kıbrıs Cumhuriyeti yerine sadece "Cyprus" yazıldı. Forumun Yürütme Komitesi üyesi Mahfuz Güler, Kıbrıs temsilcisinin toplantıya nasıl katıldığı konusunda bilgisi olmadığını söylerken, TBMM Dış İlişkiler ve Protokol Müdürlüğü görevlileri organizasyonun IEPFPD tarafından yapıldığını, Kıbrıs'ın da bu foruma üye olduğunu kaydetti. Theocharous'u forumun davet ettiği, davetiyelerin TBMM tarafından gönderilmediği belirtildi. İki gün sürecek toplantının açış konuşmasını TBMM Başkanı Bülent Arınç yaptı. 
   
   
   
</TEXT>
</DOC>
