<DOC>
<DOCNO> 247209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sontur17.html </URL>
<DATE> 2004/06/11/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Türkiye oksijen karşılığı pay alacak... 
</HEADLINE>
<TEXT>

     Orman Genel Müdürü Osman Kahveci, iklim değişikliği sözleşmesiyle sanayileşmiş ülkelerin havayı kirletmelerinin karşılığında bir bedel ödeyeceklerini, ormanları zengin, ürettiği oksijen karbondioksitten fazla olan ülkelerin de sanayileşmiş ülkelerin ödediği bedelden pay alacaklarını bildirdi. 
     Akdeniz ve Ege bölgelerindeki 8 orman bölge müdürünün katıldığı toplantı, Antalya'da başladı. IC Airport Otel'deki toplantının açılışında konuşan Orman Genel Müdürü Kahveci, Türkiye'nin ormanlarının zenginliği sayesinde ileride oksijen ihraç edeceğini söyledi. Dünyadaki global ısınmanın tesiriyle, ülkelerin İklim Değişikliği Sözleşmesi gibi birçok karar aldığına değinen Kahveci, şöyle devam etti 
     ''İklim değişikliğini etkileyen en önemli faktörlerden birisi de çevre kirliliği ve doğanın tahribatıdır. Ozon tabakasının incelmesi de gündemde. Havayı kirletenler, ozon tabakasının incelmesine neden olanlar, sera gazları, karbondioksit ve benzeri gazları yayanlar var. Sanayileşmiş ülkeler, sanayilerinden vazgeçemiyorlar. Diyorlar ki 'Biz sanayimizi devam ettirelim ama bedelini de ödeyelim'. Bunlar uluslararası bir anlaşmayla Dünya Bankası'nın da içinde olduğu uluslararası bir organizasyona para ödeyecekler veya oksijeni satın alacaklar. Havayı kirletmeye karşılık havayı temizleyen bir şey yapacaklar. Bedel ödeyecek sanayileşmiş ülkeler, az gelişmiş veya havayı kirletmeyen ülkelerden oksijen satın almaya başlayacaklar. Türkiye'deki hava kirleticilerden havayı temizleyen ormanlar, yeşil alanlar ve denizimizin çıkardığı oksijen fazlaysa biz oksijen satan ülke olacağız. Bizim bu oksijen fazlalığımızı, havayı kirletenler gelip bizden satın alacaklar. İklim değişikliği sözleşmesiyle, havayı kirleten sanayileşmiş ülkelere, ormanlarımızın ürettiği oksijeni satacağız.'' Kahveci, bu nedenle Türkiye'nin ormanlarını çoğaltması gerektiğini belirterek, bozuk ormanların ıslah edileceğini bildirdi. Kahveci, ''Hollanda gibi bazı sanayileşmiş ülkelerin ormanları yok ki...Orman kuracak alanları da yok. O zaman ne yapacaklar, ya gelip bize para ödeyecek, ya da sanayisine karşılık Dünya Bankası'na para verecek. Bu oluşum düşünce aşamasından çıktı. Artık çok ileri bir proje aşamasına geldi. Çok yakında bu proje yürürlüğe girecek'' diye konuştu. 
     Osman Kahveci, yangın mevsiminin başlamasıyla tüm tedbirlerin tamamlandığını belirterek, Orman Genel Müdürlüğü'ne ait 6 helikopterin yangın bölgelerine gönderildiğini, Ukrayna'dan 12 helikopter kiralandığını, 3 helikopter daha kiralanması için de ihale açıldığını söyledi. Kahveci ayrıca, Türk Hava Kuvvetleri Komutanlığı'ndan kiralanan C-130 tipi üç uçakla, Türk Hava Kurumu'ndan kiralanan 15 uçağın da İstanbul, Çanakkale ve İzmir'de konuşlandırılacağını açıkladı. 
     Orman yangınlarına anında müdahale için gözetleme kulelerinin ıslah edileceğini ve sayılarının artırılacağını kaydeden Kahveci, haberleşme altyapısının da modern cihazlarla yenileneceğini ifade etti. Kahveci, her yıl 1 Haziran'da işbaşı yaptırılan yangın söndürme işçilerinin bu yıl Mayıs'ta işe başlatıldıklarına değinerek, orman yollarının yapımında çalışan arozöz ve iş makinelerinin de çalışmalarının durdurularak, yangın söndürme işlerine tahsis edildiğini belirtti. 
     Osman Kahveci, Orman Genel Müdürlüğü'nün bugüne kadar orman yangınlarıyla mücadelede 85 şehit verdiğine işaret ederek, bundan böyle yangın alanında kalanların kurtarılması için özel eğitim verilmiş orman muhafaza memurlarından ve yangın işçilerinden ''Orman Kurtarma Timleri'' ORKUT oluşturulduğunu açıkladı. Kahveci, 6'şar kişiden oluşan bu timlerin Ankara, İzmir, Antalya ve Muğla'da göreve başladıklarını vurguladı. 
     Kahveci, en önemli sorunlardan birisi olan orman kadastrosu sorununun da 2 yılda bitirilmesinin hedeflendiğini sözlerine ekledi. 
     
</TEXT>
</DOC>
