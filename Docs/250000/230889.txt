<DOC>
<DOCNO> 230889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sondun35.html </URL>
<DATE> 2004/04/13/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Madrid saldırılarında Paris bağlantısı... 
</HEADLINE>
<TEXT>

     İspanya'nın Madrid kentinde düzenlenen terör saldırılarıyla ilgili aranan bir şüphelinin, daha önce Paris'te saklandığı bildirildi. 
     Le Parisien gazetesi, geçen yıl Fas'ın Kasablanka kentinde meydana gelen terör saldırısıyla ilgili olarak iki hafta önce gözaltına alınan militanların, Madrid'de meydana gelen saldırıların sorumlularından birisini Paris banliyösünde ağırladıklarını öne sürdü. 
     Fransız gazetesinin haberine göre gözaltına alınan 6 militandan üçü, Madrid'deki saldırıyı düzenleyenler arasında yer aldığı tahmin edilen şüpheliyi sakladıklarını itiraf etti. 
     Gazete, Fransız istihbarat yetkililerinin, Kasablanka ile Madrid saldırıları arasındaki bağlantıyı araştırdığını yazdı. 
     Kasablanka'da geçen yıl meydana gelen ve 45 kişinin hayatını kaybetmesine yol açan saldırıyla ilgili Paris'te gözaltına alınanlardan birisinin Türk vatandaşı olduğu açıklanmıştı. 
     
</TEXT>
</DOC>
