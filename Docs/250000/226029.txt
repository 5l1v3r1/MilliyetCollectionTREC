<DOC>
<DOCNO> 226029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/spor/spo01.html </URL>
<DATE> 2004/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili'den sert mesaj 
</HEADLINE>
<TEXT>

   Beşiktaş Başkanı, Gaziantepspor maçı öncesinde futbolcularıyla toplantı yaptı, "Sizden 8 karşılaşmada 24 puan bekliyorum. Aksi olursa çok şaşıracağınız kararlar alırız" dedi 
      
   'Artık bahane kalmadı' 
   ÜST üste gelen yenilgilerin ardından Ümraniye'den çıkmayan Başkan Serdar Bilgili, Gaziantepspor maçı öncesinde futbolcularıyla bir araya geldi. Beklenmedik kayıplarla hedeflerden uzaklaşılmasının kendilerine yakışmadığını söyleyen Bilgili'nin, "Artık hiçbir bahane kabul edecek durumda değiliz. Önümüzde 8 maç var ve sizden 24 puan bekliyorum" dediği iddia edildi. 
   
   'Fatura ağır olur' 
   BİLGİLİ şampiyonluk hedefine ulaşılamaması durumunda herkesi ağır faturaların beklediğini de bildirdi. Bilgili'nin, "Hedeflerimiz gerçekleşmezse, hepiniz çok şaşıracağınız kararlarla karşılaşırsınız. Kimsenin ismine ve geçmişine bakmam. Sahaya çıkın ve üzdüğünüz taraftarların gönlünü alın. Sizden iyi sonuçlar bekliyoruz" ifadelerini kullandığı öğrenildi. 
   
   Fener yasağı    BEŞİKTAŞLI futbolcuların, Gaziantepspor maçı öncesinde Fenerbahçe hakkında konuşması ve rakiplerinin Adanaspor ile oynayacağı maçı izlemeleri yasaklandı. Lucescu'nun bu kararı oyuncularının motivasyonunun bozulmaması için aldığı bildirildi. Bu arada Ümraniye Tesisleri'nde de sıkı yönetim ilan edildi. Lucescu'dan habersiz kimse tesislere alınmıyor. 
   
   Engin'den çağrı var    MENAJER Sinan Engin, Siyah - Beyazlı taraftarları Gaziantepspor maçına davet etti. Engin, bugünkü karşılaşmanın kendileri için dönüm noktası olacağını belirterek, "Bu kulüpte başkan, yönetim, teknik ve idari heyet, herkes gelip geçici. Tek kalıcı olan tribündeki taraftarlar. Buradan kulübün gerçek sahiplerine sesleniyorum, kara günde yanımızda olun" dedi. 
   
   Luce kucak açtı    'Hepsine güveniyorum' 
   BEŞİKTAŞ Teknik Direktörü Lucescu, ikinci yarının başından bu yana eleştirdiği Futbol Federasyonu ve hakemlere sahip çıktı. Rumen hoca, "Ben aslında iki cepheye de güveniyorum. Sorunum yok. Samsun maçı şanssızlıktı. Beşiktaş'tan ayrılacağım yolundaki iddialar yalan. İki yıllık daha sözleşmem var. Hagi'nin Türkiye'ye gelmesine sevindim. Galatasaray'da başarılı olacak" dedi. 
   
   Değişim beklentisi 
   MİRCEA Lucescu'nun, Diyarbakırspor yenilgisinden sonra gündeme getirdiği kadroda revizyon operasyonunu bugünkü Gaziantep maçında hayata geçirmesi bekleniyor. Rumen çalıştırıcının, savunmada Emre Aşık'ın yerine Gökhan'a şans tanımayı planladığı öğrenildi. Orta sahada ise Tayfur ile İbrahim'in yerine Okan ve Serdar'ın forma bulması gündemde. 
   
   Eşler güveniyor    BEŞİKTAŞ'TA yönetici ve futbolcu eşleri, sosyal ve kültürel etkinlikler çerçevesinde düzenledikleri organizasyonda Beylerbeyi Sarayı'nı gezdi. Tayfur Havutçu'nun eşi Neslihan, Beşiktaş'ın ligde şampiyonluk şansının sürdüğünü söyleyerek takıma destek verdi. Havutçu, "Umudunuzu kaybederseniz yarınlar olmaz. Henüz hiçbir şey bitmiş değil. Şampiyon olacağımıza inanıyorum" diye konuştu. Hüsnü Güreli'nin eşi Asuman Güreli ise futbolun savaş değil, yarış olduğunu dile getirdi. 
   
   İlhan'a ameliyat    BEŞİKTAŞ'TAN Japonya'nın Vissel Kobe takımına transfer olan İlhan Mansız futbol hayatını tehdit eden dizindeki müzmin sakatlığı yüzünden bir kez daha ameliyat masasına yatacak. Geçtiğimiz hafta oynadığı maçtan sonra ağrılarının artması üzerine İtalya'ya giden ve burada doktoruna muayene olan yıldız futbolcunun 1 Nisan'da bıçak altına yatacağı öğrenildi. İlhan Mansız'ın yaklaşık bir ay sahalardan uzak kalacağı da belirtildi. 
   
   
</TEXT>
</DOC>
