<DOC>
<DOCNO> 246078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sonyas09.html </URL>
<DATE> 2004/06/07/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Venüs yarın Güneş'in önünden geçecek... 
</HEADLINE>
<TEXT>

     Venüs, 122 yıldan sonra yarın Güneş'in önünden geçecek. Türkiye'den de izlenebilecek bu gökyüzü olayı, yaklaşık 6 saat 12 dakika sürecek. 
     A.A muhabirinin derlediği bilgiye göre, 6 Aralık 1882'den bu yana ilk kez Güneş'in önünden 8 Haziran'da geçiş yapacak olan Venüs Avrupa, Afrika ve Asya'dan görülebilecek. Japonya, Avustralya ve Yeni Zelanda'dan geçişin başlangıcı izlenirken, bu bölgelerde güneş batacağından, olayın devamı izlenemeyecek. Benzer biçimde Batı Afrika, Kuzey ve Güney Amerika'nın doğusundaki gözlemciler Güneş doğarken Venüs geçişinin sadece sonunu görebilecek. Geçiş, Türkiye'den de izlenebilecek. 
     
     ÖNEMLİ ANLAR 

     Geçiş sırasındaki en önemli anlar, Venüs gezegeninin Güneş diskine girişi ve çıkışı sırasında gerçekleşecek. Gezegenin Güneş diskine girişi yani dışarıdan teğet olduğu an 1. kontakla başlıyor. Bir süre sonra Venüs kenarda küçük bir çentik gibi gözükecek. 2. kontak diske içerden teğet olduğu an ve bu andan itibaren Venüs'ün tamamı gözükmeye başlayacak, ardından diskin üzerinde saatlerce sürecek bir yolculuk başlayacak 0 kontak-geçişin ortası . 3. Kontakta Venüs, Güneş'i terk etmeden önce bir kez daha diskin kenarında içten teğet olacak ve 4. kontakta geçiş Venüs'ün dıştan teğet olması ile tamamlanacak. 1. ve 2. kontaklar geçişin giriş evresini, 3. ve 4. kontaklar geçişin çıkış evresini oluşturuyor. 
     Venüs'ün Güneş'in önünden geçişi, yaklaşık 6 saat 12 dakika sürecek. 1. kontak 08 13 29, 2. kontak 08 32 55, 0 kontak 11 19 44, 3. kontak 14 06 33 ve 4. kontak 14 25 59 saatlerinde gerçekleşecek. 
     İstanbul için Venüs geçişinin kontak zamanları ve Güneş'in ufuktan yüksekliği şöyle 
     ''1. Kontak Güneş- 08 19 41, 2. Kontak Güneş- 29 derece, 08 39 15, Geçişin ortası 0 kontak Güneş-33 derece, 11 22 03, 3. Kontak Güneş- 62 derece, 14 03 43 ve 4. Kontak Güneş- 68 derece, 14 23 00.'' 
     
     GÖZLEMEVLERİ KAPILARINI AÇACAK 

     Bu arada, TÜBİTAK Ulusal Gözlemevi, Venüs'ün geçişinin son kısmını saat 13.00'den itibaren Akdeniz Üniversitesi içinde yer alan Olbia Kültür Merkezi'nde canlı yayınla halka sunacak. TÜBİTAK Ulusal Gözlemevi geçişinin tamamını internet sayfasından da canlı olarak yayınlayacak. 
     Ankara Üniversitesi Gözlemevi de bu ilginç gökyüzü olayını izletmek amacıyla kapılarını 08.00-14.00 saatleri arasında halka açacak. Gün boyunca üniversitenin Astronom Araştırma Topluluğu gözlem yapan meraklılara bilgi verecek. 
     Venüs geçişi, Güneş tutulması sırasında kullanılan güneş filtreleri ile doğrudan Güneş'e bakıp izlenebilecek. Teleskop kullanılıyorsa, teleskopun göz sağlığını koruyacak filtre sistemi ile donatılmış olması gerekiyor. 
     1610 yılında teleskopun icadından bu yana sadece 6 Venüs geçişi gerçekleşti. Venüs geçişleri 8, 105.5, 8 ve 121.5 yıl aralıklarla tekrarlanıyor. 
     8 Haziran'dan sonraki Venüs geçişi 8 yıl sonra 6 Haziran 2012'de, bir sonraki ise 105.5 yıl sonra 11 Aralık 2117'de gerçekleşecek. 
     1882'den beri kimse tanıklık etmedi 
     TÜBİTAK Ulusal Gözlemevi TUG Müdür Yardımcısı Prof. Dr. Zeynel Tunca, Venüs geçişini gözlemek üzere İngiltere'den yola çıkan geminin kaptanı James Cook'un Avustralya kıtasının doğusunu keşfettiğini söyledi. 
     Prof. Dr. Zeynel Tunca, düzenlediği basın toplantısında, yarın saat 08.13'te başlayarak, saat 14.26'da sona erecek Venüs geçişinin, Türkiye'den de izlenebileceğini kaydetti. 
     Venüs geçişinin gök cisimlerinin uzaklıklarının hesaplanmasına yardımcı olduğunu belirten Prof. Dr. Tunca, ilk gözlemin 1639'da yapıldığını söyledi. Tarihte geçişin birden fazla noktadan gözlenebilmesi için büyük organizasyonlar yapıldığını anlatan Tunca, 1768 yılında Venüs geçişini gözlemek üzere İngiltere'den yola çıkan geminin kaptanı James Cook'un, Avustralya'nın doğu kıyılarına ulaştığını ve kıtanın bu bölümünün keşfedildiğini belirtti. 
     Bu yolculuk sırasında Cook'un 94 mürettebatını kaybettiğini ancak geri döndüğünde kendisine, tayfasına iyi davrandığı için teşekkür edildiğini ifade eden Prof. Dr. Tunca, tarihte de Venüs geçişini gözleyebilmek için pek çok kişinin hayatını kaybettiğini ifade etti. 
     
     GÖZ GÜVENLİĞİ 

     Zeynel Tunca, Venüs'ün en son 6 Aralık 1882 tarihinde güneş önünde geçiş yaptığını belirterek, yarınki geçişin Akdeniz Üniversitesi Yerleşkesi Olbia Amfitiyatrosu'nda halka gösterileceğini kaydetti. Tunca, ''Ayrıca www.tug.tubitak.gov.tr adresinden de Venüs geçişi canlı olarak yayınlanacak'' dedi. 
     Geçişin dürbün veya teleskop gibi cihazlarla izlenmesinin kalıcı körlük gibi riskleri beraberinde getireceğine dikkati çeken Prof. Dr. Tunca, isli cam, disket içi, cd, koyu gözlüğün geçişi izlemek için güvenli olmadığını vurguladı. 
     Tunca, en basit, güvenli ve ucuz gözlemin, güneş ışığının basit bir ayna yardımıyla, bir noktaya yansıtılmasıyla yapılabileceğini söyledi. 
     
     ''TÜRKİYE İLGİSİZ'' 

     Prof. Dr. Zeynel Tunca, Venüs geçişiyle ilgili çeşitli ülkelerin aylar öncesinden tanıtım çalışmalarına başladığını da belirtti. Yurtdışından Venüs geçişiyle düzenlenen turistik turların reklam afişlerinden örnekler sunan Tunca, Türkiye'de konuya ilgi olmadığından yakındı. 
     Yetkili kuruluşlara Venüs geçişinin öneminin anlatılmak istendiğini kaydeden Prof. Dr. Zeynel Tunca, ''İl Milli Eğitim Müdürlüğü'ne başvurarak, ilk ve orta öğretim kurumlarının fen bilgisi ve fizik öğretmenlerine Venüs geçişi üzerine seminer vermek istedik. Düzenlediğimiz toplantıya Antalya'daki öğretmenlerin ancak yarısı geldi'' diye konuştu. 
     Tunca, 29 Mart 2006'daki güneş tutulması için de benzer bir durumla karşı karşıya kaldıklarını belirtti. Tutulmanın dünyada net şekilde gözlenebileceği yerler arasında Antalya'nın da bulunduğunu ifade eden Zeynel Tunca, ''Ancak bu konuda da hala bir hazırlık yok'' dedi. 
     Antalya Valiliği'nin iki yıl önce İl Koordinasyon Kurulu'nda Güneş tutulması konusunu ele aldığını ifade eden Tunca, bu tarihten sonra konuyla ilgili herhangi bir çalışma yapılmadığını ileri sürdü. 
     
</TEXT>
</DOC>
