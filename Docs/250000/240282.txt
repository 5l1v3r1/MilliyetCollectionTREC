<DOC>
<DOCNO> 240282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sonsiy05.html </URL>
<DATE> 2004/05/15/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Devlet Bakanı Akşit "Mezhepler arasındaki önyargılardan kurtulalım" 
</HEADLINE>
<TEXT>

     Devlet Bakanı Güldal Akşit, mezhepler arasındaki önyargılardan kurtulmak ve eski tartışmaları bugüne taşımamak gerektiğini söyledi. 
     Dünya Ehl-i Beyt Vakfı'nca, Crowne Plaza Otel'de düzenlenen 7. Evrensel Ehl-i Beyt Kurultayı başladı. 
     Kurultayın açılışında konuşan Devlet Bakanı Güldal Akşit, hoşgörünün önemli bir ruh disiplini olduğunu dile getirerek, fertleri birbirine hoşgörüyle bakmayan milletlerde ve müsamaha ruhunun yerleşmediği ülkelerde kollektif şuurdan bahsetmenin mümkün olmadığını kaydetti. 
     Herkesin çevresinde hoşgörü görmek istediğini kaydeden Akşit, ''Millet olarak geleceğe yürürken, önümüzü kesmesi muhtemel ayrılık, farklılık ve mutabakat zorluklarından kaynaklanan handikaplara karşı en sağlam sığınağımız da hoşgörü'' dedi. 
     Kusurlara göz yummak, farklı düşüncelere saygı göstermek ve affetmenin önemine işaret eden Akşit, Hacı Bektaş Veli'nin ortaya koyduğu felsefenin temelinde sevgi, inanç ve düşüncelere karşı anlayış olduğunu dile getirdi. 
     Bütün dinlerin amacının insanları kötülükten çekip iyiliğe yöneltmek olduğunu da anlatan Akşit, şunları söyledi 
     ''Mezhepler arasındaki önyargılardan kurtulalım. Eski tartışmaları bugüne taşımayalım. Hepimizin amacı gönüllerimizi tüm insanlığa açmak, toplumlar, dinler ve inançlar arası diyalogların kuvvetlenmesine, kardeşlik, birlik ve barışın egemen kılınmasına vesile olmaktır. Yanlış düşünceler yerine doğruları, ayrılıklar yerine birlik ve beraberliği ön plana çıkarmalıyız.'' Bakan Akşit, bu kurultay ile Anadolu'dan başlayarak tüm insanlığa sevgi ve hoşgörü sunulduğunu anlatarak, insanlar arasına sokulmak istenen ayrılık tohumlarının cehalet ve bilgisizlikten kaynaklandığını, o nedenle insanları bilgisizlikten kurtarmak için herkese görev düştüğünü sözlerine ekledi. 
     
</TEXT>
</DOC>
