<DOC>
<DOCNO> 227799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/spor/aspo.html </URL>
<DATE> 2004/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
BASKIYI SEVERİM 
</HEADLINE>
<TEXT>

   Galatasaray Teknik Direktörü Hagi, kurtarıcı olarak görülmekten tedirgin olmadığını söyledi. Rumen hoca, "Büyük sorumluluk aldım. Ama futbolcuyken de bu sorumluluğu taşımıştım" dedi 
      ÖZEL RÖPORTAJ HALİL ÖZER 

   
   MİLLİYET'e anlattı 
   FUTBOLCULUK döneminde elde ettiği başarılarla, Galatasaray tarihine adını altın harflerle yazdıran Georghe Hagi, bu kez ateşten gömlek giyerek geri döndüğü eski yuvasında, teknik direktör olarak karşımıza çıktı. Efsane yıldız her zaman olduğu gibi tüm açık sözlülüğü ve içtenliğiyle sorularımızı yanıtlarken, Galatasaray'ın son durumunu, gelecekle ilgili düşüncelerini, hedeflerini ve beklentilerini, MİLLİYET ekibine anlattı. İşte Hagi'nin noktasına, virgülüne dokunmadan ilk sözleri 
   
   "Kalpten istedim" 
   "GELİŞİM bir anda oldu. Herkes kalbinden, Galatasaray gibi büyük takıma teknik direktör olmayı geçirir ve ister. Tabii ki ben de çok istedim ve geldim. Galatasaray'ın durumu belli. Kurtarıcı olarak görülmek beni tedirgin etmiyor. Hayatım futbol. Bu alanda çalışmak beni mutlu ediyor. Baskıyı seviyorum. Her zaman kazanmayı seven biri olarak Galatasaray'la mantığımız birbirine çok uyuyor. Buraya bir ekip, bir kadro oluşturmak için getirildim. Önemli bir sorumluluk üstlendim ve ben bunu büyük bir zevkle yapıyorum". 
   
   "Bireysel düşünüyorlar" 
   "HAYATIMDA oynadığım en uzun süreli takım Galatasaray. Tam 5 yıl. Kulübü iyi tanıyorum. Galatasaray ve ben, başarının ne olduğunu yaşadığımız tecrübelerden dolayı çok iyi biliyoruz. Evime geri döndüm. Sadece 2.5 senedir yokum. Kaybettiğiniz zaman, özgüveninizi de kaybedersiniz. Şu an oyuncularım zihinsel olarak blokaj içindeler. Bir galibiyet alırsak bu blokajı çözeriz. Ümit ediyorum ki, bu galibiyeti Beşiktaş önünde alacağız. Şu an hepsi bireysel düşünüyor. Ancak ekip halinde düşündükleri zaman çok güçlü olacaklardır". 
   
   "Geçmişi unuttum" 
   "SÖZLEŞMEMLE ilgili söylenenler spekülasyon ve yalan. İki yıl ve iki aylık imza attım. Opsiyon yok. Bunun nedeni, bu süre içinde takımı çok iyi tanımak istemem. 2.5 sene yoktum ve takım içindeki gerçekleri bilmem gerekiyordu. Şimdi sadece geçmişi değil geleceği düşünüyorum. Takımı aldıktan sonra gelecek için o sorumluluğu taşıyan birisiyim. Ben sadece takımın şu an durumuna bakıyorum ve gelecekte ne olabilir diye düşünüyorum. Yarın bize ne getirecek çok önemli. Sadece geleceği değiştirebilirsiniz, geçmişi değil". 
   
   "İki ayda tanırım" 
   "ÇOK tecrübeliyim. Aslında yeni bir kariyerin başlangıcındayım. Kendime güveniyorum. Bu görevi kabul etmem, asla kumar değil. En büyük avantajım iki ay içinde takımımı tamamen tanıyacak olmam. Büyük sorumluluk aldım, ancak bu sorumluluğu, oyuncu olarak da taşımıştım. Başarılı olmak ve kendimi en iyi şekilde hissetmek istiyorum. Takımı iyi yönetmeliyim, oyuncular da sahada kendi görevlerini yapmalı. Antrenör tarzım olarak, kimseye ilk 11'de sahaya çıkma garantisi veremem. Formayı kendileri kazanacaklar". 
   
   MESAJLAR 
   En büyük isteğim ve hedefim, bu takımı 100. yılda şampiyon yapmak. Hiçbir şeyden korkmuyorum. Hagi'nin gerçek takımı, gelecek sezon izlenecek. 
   Benim gibi bir 10 numaralı oyuncuyu, tabii ki isterim. Ama çok zor. Ben de bundan sonra ancak düğünlerde oynarım. Halbuki, oynamayı çok isterdim. 
   Yeni arabası getirilince "Araba ne kadar lüks olursa olsun içindeki önemli. Yani kullanan önemli. Ve bu arabanın şöförü Hagi olacak". 
   Fatih Terim ile telefonla görüştüm. Benim iyi dostum. O da kazanan birisi. Gelecekte bana faydalı olacak bilgileri edindim. 
   Oğlum burada doğdu. Şu anda Türk vatandaşı olma hakkı var. Eğer büyüyünce kendisi de, isterse Türk vatandaşı olmasını seve seve kabul ederim" 
   
   Transfer raporu    Hagi'nin listesi tamam 
   GALATASARAY Teknik Direktörü Hagi'nin önümüzdeki sezonla ilgili transfer raporunu hazırladığı bildirildi. Rumen hocanın listesinde olan bazı oyuncularla görüşme yapıldığı öğrenilirken, üç yabancı futbolcu için talepte bulunduğu da ifade edildi. Hagi'nin, Avrupa'dan transfer edilecek yıldız oyuncuları mutlaka izlemek istediği de vurgulandı. Tecrübeli hocanın, gitmesini istediği isimleri de yönetime verdiği belirtildi. 
   
   Gelmesini istedikleri 
   Çağdaş Denizlispor 
   Fatih Sonkaya Roda 
   Yıldıray Baştürk Bayer Leverkusen 
   Altan ve Sedat Konyaspor 
   Serkan Balcı Gençlerbirliği 
   Fatih Akyel Fenerbahçe 
   Gürol Azer Rizespor 
   
   Gitmesini istedikleri 
   Ömer Erdoğan 
   Murat Erdoğan 
   Orhan Ak 
   Cesar Prates 
   Ovidiu Petre 
   
   
</TEXT>
</DOC>
