<DOC>
<DOCNO> 206273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/dunya/adun.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Mısır uçağı Kızıldeniz'e çakıldı 148 ölü 
</HEADLINE>
<TEXT>

   Fransız turistleri Paris'e taşıyan Boeing 737, hiçbir yardım çağrısı yapmadan denize düştü. Uçakla yeni bir terör saldırısının beklendiği bu günlerde gerçekleşen ikinci çok ölümlü kaza, hava taşımacılığına güveni sarstı 
      DIŞ HABERLER SERVİSİ 

   
   Mısır'da charter seferleri yapan "Flash Airlines" havayoluna ait Boeing 737 tipi yolcu uçağı, önceki gün gece yarısı yerel saatle 04.44'te Paris'e gitmek için içindeki 133'ü Fransız 135 yolcu ve 13 Mısırlı mürettebatla turistik tatil beldesi Şarm El Şeyh'ten havalandıktan 2 dakika sonra Kızıldeniz'e düştü. 
   Mekanik bir arıza sonucu meydana geldiği açıklanan kazada 148 kişiden kurtulan olmadı, denizden sadece bir kişinin cesedi çıkarıldı. Deniz yüzeyinde küçük enkaz parçalarına rastlandı. 
   Tüm koşulların normal olduğu, hava durumunun da elverişli bulunduğu bir sırada düşen uçaktan Kahire ve Şarm El Şeyh havaalanlarındaki kontrol kulelerine kazadan önce yardım çağrısı yapılmadığı bildirildi. 
   Son durağı Paris olan Boeing 737'nin eğer düşmeseydi yakıt ikmalı yapmak için Mısır'ın başkenti Kahire'ye de uğrayacağı belirtildi. Kalkıştan 2 dakika sonra radardan kaybolan uçağın Şarm El Şeyh'in 15 km güneyinde sulara çakıldığı anlaşıldı. Uçağın düştüğü bölge dalma sporuyla ilgilenenlerin çok rağbet ettiği bir yer. 
   Sina yarımadasının güney ucunda meydana gelen kazanın ardından Mısır hava kuvvetlerine bağlı savaş uçakları, helikopterler ve savaş gemileri kazazedeleri bulmak için geniş bir alanda arama yapıyor. 
   El Kaide'nin yolcu uçaklarını kaçırarak yeni terör saldırıları yapacağı yolundaki istihbarat bilgileri üzerine alarm verilip çok sayıda uçak seferi iptal edilirken 139 kişinin ölümüne yol açan Benin'deki kazayla birlikte bir hafta içinde üst üste 2 kaza yaşanması havayolu taşımacılığına olan güveni sarstı. 
   Bu nedenle Mısır Sivil Havacılık Bakanlığı, düşen uçakta herhangi bir patlama olmadığını, kazanın tamamen teknik bir arızadan kaynaklandığını özellikle vurguladı. 
   
   
</TEXT>
</DOC>
