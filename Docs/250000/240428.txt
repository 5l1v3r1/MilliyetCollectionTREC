<DOC>
<DOCNO> 240428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/spor/yguven.html </URL>
<DATE> 2004/05/16/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Hey gidi Cim - Bom 
</HEADLINE>
<TEXT>



Yedi göbekten Fenerbahçeli bir komplo teorisyenine kalemi - kağıdı verseniz ve "Galatasaray'a bir kaos sezonu yaz" deseniz, bu kadarını beceremezdi En azından sonunu böyle denk getiremezdi. Bu takım ki, bir zamanlar Eurovision izleyicisi kadar milyonları televizyonlara yapıştıran, yeryüzünün her futbol sohbetinde adı saygıyla anılan, çıktığı sahada deprem var sanılan bir devdi... 
Dün gece iki Fenerbahçe şenliği arasında ezgin, bezgin ve yalnız başına kaçarcasına çekti gitti sezondan. Üstelik gelecek sezon için bir "güven mektubu" bile bırakmadan. 
Biri düşmüş, diğer küsmüş iki takımın, hala kış mevsiminde kalan, in cin top oynayan skorbordsuz bir stadda, hedefsiz maçları ne kadar ilginç olabilirse, o kadar "müthiş"ti gece Birkaç gol, birkaç playbackten gol efekti de olmasa çekilecek iş değildi. İlk yarıda, boşa koysan dolmuyor, doluya koysan almıyordu futbol. 
Galibiyet kimin umrundaydı ki, Hagi'nin olsun. O da Trabzon'da sınıfı geçen talebelerini kulübeye çekmiş, yeni sezon için "kurtarma sözlüsü" yapıyordu sahadaki futbolculara. Necati, Hakan, Arif, Cihan yandan seyrediyor, Baliç'in başı çektiği bıçak sırtındakiler, futbola ilişkin bireysel zevklerini bile bir kenara bırakmış, angaryaya tekme atıyorlardı şuursuzca... Kısmetsizlik bu ya Baliç'in ceza sahasında muz ortalarına Hakan kulübeden bakabiliyordu ancak. Sabri biraz mücadele ediyor, Murat umulanın aksine sürekli top kaybediyordu. 
Boş çuval dik durmaz derler ama, kaleci Kingston'ın koltuk altından yumurtladığı Elazığspor golü ile boş çuvala dönmedi Galatasaray. Dört dakika sonra gelen beraberlik golü her ne kadar Bratu'ya yazılsa, asıl mimarı "al da at" diyen Volkan'dı. 
İkinci yarıda Ayhan'ın sakatlanıp Arif'in oyuna girmesi, ardından Hakan'ın çıkıp Necati'nin oyuna katılması Ömer'in ayağından ikinci golle ödüllendirildi. Sonra üçüncü... İkinci yarıda skor derdine düşen Hagi, Necati'yi iyi akıl etmişti. Yoksa kendi sahasında meşgul edilmeyecek bir Elazığspor'un yeni golleri işten bile değildi. 
Düşmüş ve küsmüş iki takımın belki bir daha hatırlamak istemeyecekleri sezonun bitiş düdüğünde tek mutlu insan iyi bir maç yöneten Mutlu Çelik olmalıydı. 
Maç bittiğinde koca bir sezonun hayal kırıklıkları Olimpiyat stadının sesiz karanlığında çınlıyordu sanki. 


</TEXT>
</DOC>
