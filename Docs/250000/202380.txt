<DOC>
<DOCNO> 202380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/spor/spo02.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Alex kıymete bindi 
</HEADLINE>
<TEXT>

   Fenerbahçe, Brezilyalı için gün sayarken, İspanya'dan Albacete de devreye girdi. Cruzeiro Başkanı Perrella, "Ben Türkler'e söz verdim" derken, Teknik Direktör Luxemburgo, İspanyollar için bastırıyor 
   MEHMET ÇİFTÇİ 

   
   Ortalık karıştı 
   FENERBAHÇE'NİN Alex de Souza'ya talip olması, Cruzeiro Kulübü'nü karıştırdı. Bonservis bedelinin yüzde 50'sini elinde bulunduran Brezilya ekibinin Başkanı Alvimar Perrella ile Teknik Direktör Luxemburgo'nun arası bu transfer nedeniyle açıldı. Fener'in devreye girmesinin ardından, İspanya'nın Albacete takımı da Alex için transfer teklifinde bulundu. Bunun üzerine Luxemburgo, Alex'in İspanya'ya gidişi için bastırmaya başladı. 
   
   Başkandan tehdit 
   ANCAK Alvimar Perrella, "Ben Türkler'e söz verdim. Bu futbolcu Fenerbahçe'ye gidecek" derken, Luxemburgo'nun ise h l Albacete için baskı yaptığı ifade edildi. Hatta Cruzeiro Teknik Direktörü'nün, bu konu nedeniyle istifasını bile hazırladığı vurgulandı. Başkanın ise futbolcuyla görüşerek, "Türkiye'ye gitmezsen seni Brezilya'da kiralık veririm" diye tehdit ettiği belirtiliyor. 
   
   Erhan takım arayışında    SARI - Lacivertliler ile bağlarını koparan ve ara transferde yeni bir takımın formasını giymeye hazırlanan Erhan Albayrak, Almanya'da kendine takım arıyor. Fenerbahçe Yönetimi'nin tecrübeli futbolcuya bonservisi konusunda yardımcı olacağı belirtildi. Bu arada Hakan Bayraktar için de teklifler bekleniyor. Sarı - Lacivertliler, talipli olan kulüplerle görüşerek kararını verecek. 
   
   Marcio Nobre tamam    ALEX ile birlikte transfer edilmek istenen Sao Paolo'lu Fabiano'dan vazgeçen Fenerbahçe, Cruzeiro'nun forveti Marcio Nobre ile anlaştı. Sarı-Lacivertliler'in eski teknik direktörü Parreira'nın, "Fabiano bir kez Avrupa tecrübesi yaşadı ve başarısız oldu. Sizde de ne yapacağı belli olmaz" demesi üzerine Fenerbahçeli yöneticiler Fabiano defterini kapattı. Ardından Nobre için transfer girişimlerine başladı. 
   BREZİLYA'DA bulunan asbaşkanlar Mahmut Uslu ve Hakan Bilal Kutlualp önce Marcio Nobre ile biraraya gelerek bu futbolcuyu ikna etti. İkili daha sonra Cruzeiro yöneticileri ile pazarlık masasına oturdu ve yapılan görüşmeler sonunda sambacının transferi konusunda el sıkışıldı. 23 yaşında, 1.82 boyunda olan, oynadığı 22 maçta 6 gol atan futbolcunun, Alex ile aynı takımda olmasının da avantaj olduğu ifade edildi. 
   
      Kemal Fatih devreyi kapadı    SAKATLIKTAN yeni kurtulan Kemal ile kulağındaki ağrısı geçen Fatih Akyel bu hafta riske edilmeyecek. Düz koşulara yeni başlayan iki futbolcusunun da tam olarak hazır olmalarını isteyen Teknik Direktör Daum, Kemal ve Fatih'e Türkiye Kupası'ndaki Gaziantep Büyükşehir Belediyesi ile ligdeki Malatyaspor maçlarında görev vermeyecek. Bu arada Daum devre arasında oyuncularına 14 gün izin verirken kampın da 13 gün süreceğini açıkladı. Bekleneni veremeyen Alper'in ise devre arasında Gaziantepspor'a döneceği öğrenildi. 
   
   'Şampiyonluğa açız'    Rebrov, yedek kaldığı durumda bile küsmediğini söyleyerek, "Puanlar kaybettik, ama doğru yoldayız. Açlığımızı gidermemiz gerekiyor" dedi 
      ERDOĞAN DERMANCI 

   'Çalışıp, oynamayan var' 
   SEZON başında gönderilmesi düşünülen, ancak Denizlispor karşısında sahanın en iyileri arasında yer alan Rebrov, çizgisinde hiçbir değişme olmadığını, yedek kaldığı günlerde bile küsmeden çalıştığını söyledi. Türk futbolcuların oynayamadıkları zaman yüzlerinin değişik bir şekil aldığını vurgulayan Ukraynalı oyuncu, "Ama çok çalışıp da oynamayan Türkler de var" diyerek ilginç bir yaklaşımda bulundu. 
   
   'Her görevi yaparım' 
   SÖZLEŞMESİNİN sezon sonunda sona erdiğini, gelecekte kendisini neyin beklediğini bilmediğini ifade eden Rebrov, forvette ya da orta sahada görev almasının kendisini ilgilendirmediğini, hocasının verdiği her görevi yapabileceğini söyledi. Tecrübeli oyuncu, "Zor bir ligdeyiz. Puanlar kaybettik ancak iyi gidiyoruz. Şampiyonluğa da açız. Bu açlığı gidermemiz gerekiyor" dedi. 
   
   'Rüştü'nün izindeyim'    RECEP'İN Beşiktaş maçındaki hatası sonrasında kaleyi devralan Volkan, kendine Rüştü'yü örnek aldığını söyledi. Recep ile iyi bir ikili oluşturduklarını vurgulayan genç file bekçisi, "Rüştü ağabey de, Engin ağabeyden kaleyi 22 yaşında devralmış. Ben de 22 yaşındayım. İnşallah ben de bir gün onun gibi yurt dışında oynarım" diye konuştu. Volkan, Beşiktaş'ın hatalarından faydalanarak arayı kapayacaklarını ve şampiyonluk yolunda ilerleyeceklerini söyledi. 
   
   
   
</TEXT>
</DOC>
