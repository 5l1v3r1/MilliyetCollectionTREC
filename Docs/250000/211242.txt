<DOC>
<DOCNO> 211242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/soneko13.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Alacaklı ülkeler Irak'ın borçlarını siliyor... 
</HEADLINE>
<TEXT>

     Kanada, Irak'tan alacaklarının büyük kısmını silmeyi kabul etti ve diğer alacaklı ülkelerin de mümkün olduğunca çabuk, aynısını yapacağını düşünüyor. 
     Kanada Başbakanı Paul Martin'in açıklamasına göre, önde gelen sanayileşmiş ülkelerden oluşan Yediler Grubu'nun G-7 diğer üyeleriyle birlikte Irak'ın borçlarının çok büyük kısmının silinmesi kararlaştırıldı. 
     Martin, bu borç silmenin 19 kreditör ülkeyi kapsayan ve Irak'tan alacakları 40 milyar dolara varan Paris Klübü kanalıyla yapılacağını bildirdi. 
     Irak'ın 1990'da Kuveyt'i işgali öncesinden kalan Paris Klübü üyesi alacaklı ülkelere 40 milyar dolarlık borçlarının 564 milyon doları Kanada'ya ait ve bu rakama geçmişteki faiz yükü dahil değil. 
     Kanada Başbakanı Martin, yazılı açıklamasında, hür, istikrarlı ve müreffeh bir ülke kurulması için Irak'ın dış borç yükünün azaltılmasının kritik öneme haiz olduğunu belirterek, ''bu konunun süratle ve etkin olarak çözümü hayatidir'' dedi. Dünya Bankası Başkanı James Wolfensohn, Dünya Ekonomik Forumu'nun DEF Davos'daki toplantısında, alacaklı ülkelerin çoğunun, Irak'ın 120 milyar dolara varan dış borçlarının üçte ikisinin silinmesini beklediğini söylemişti. 
     Wolfensohn, affedilen borçlar toplamının 60 milyar doları bulabileceğini belirtmişti. 
     Irak'ın Paris Klübü ülkelerine borçlarının toplamı 40 milyar dolara, başını Birleşik Arap Emirlikleri, Suudi Arabistan ve Kuveyt'in çektiği Arap ülkelerine olan borçlarının toplamı ise 80 milyar dolara yaklaşıyor. 
     Saddam Hüseyin rejimini deviren ABD yönetimi, Irak'ın yeniden imarı için dış borçlarının önemli bir bölümünün silinmesi amacıyla uluslararası bir inisiyatif başlatmış bulunuyor. 
     Irak'tan alacaklı olan pek çok ülke, silecekleri kesin borç miktarını belirtmeseler de, Irak'ın borç yükünün hafifletilmesini ilke olarak kabul ettiklerini açıklamıştı. 
     Beyaz Saray yönetimi, birçok ülkenin Irak'ın dış borç yükünü bu yıldan itibaren silmeye başlayacağını umuyor ve birçok alacaklı ülkenin bu konuda taahhütte bulunduğunu bildirdi. 
     
     KATAR DA, IRAK'IN BORCUNUN BÜYÜK KISMINI SİLECEK 
     ABD yönetiminin Irak'ın dış borçları hususunda özel temsilcisi, Hazine ve dışişleri eski bakanlarından James Baker, alacaklı ülkelerle bundan sonra, borçların dolar miktarları üzerinde daha spesifik görüşmelerde bulunacak. 
     Irak'ın dış borç yükünün silinmesi için dünyayı turlayan Baker, Fransa, Almanya ve Japonya gibi Paris Klübü kreditörlerinin çoğundan, Irak'ın dış borçlarının büyük kısmının silinmesi sözünü aldı. 
     Baker, turunun Ortadoğu ayağında Suudi Arabistan, Kuveyt, Katar ve Birleşik Arap Emirlikleri'ni BAE ziyaretinde Irak'ın dış borçlarının azaltılmasında önemli adımlar atma arzusuyla karşılaştı. 
     Katar yönetimi Baker ile görüşmeden sonra, Irak'ın 4 milyar dolar ya da daha üzerindeki borcunun çoğunun silineceğini, geri kalanın da daha uygun bir zamanda affedileceğini duyurdu. 
     
</TEXT>
</DOC>
