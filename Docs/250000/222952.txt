<DOC>
<DOCNO> 222952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/guncel/gun01.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Cop ve gazlı müdahale 
</HEADLINE>
<TEXT>

   Beyazıt Meydanı'nda Halepçe ve 16 Mart olaylarını protesto eden gruba müdahale eden polis, yaklaşık 30 kişiyi gözaltına aldı 
      ŞAKİR AYDIN İstanbul 
   
   İstanbul Üniversitesi İÜ merkez kampusu içinde toplanan yaklaşık 100 kişilik grup, Beyazıt Meydanı'na açılan kapı önüne çıkarak, 16 Mart 1978'de İÜ Eczacılık Fakültesi önünde yedi öğrencinin ölümüyle sonuçlanan olayla, 16 Mart 1988'de Halepçe'de kimyasal silah kullanılmasını protesto eden bir açıklama yaptı. Beyoğlu'nda yürürken kafasına isabet eden kurşunla ölen İÜ Hukuk Fakültesi öğrencisi Önder Babat'ın fotoğraflarını da taşıyan grup, Eczacılık Fakültesi önüne karanfil bıraktıktan sonra üniversiteye geri döndü. 
   Daha sonra ise İÜ kampusundan çıkan yaklaşık 30 kişilik bir grup, Beyazıt Meydanı'na geldi. Otobüs duraklarında toplanan çeşitli sivil toplum kuruluşları ile öğrenci dernekleri üyelerinin yer aldığı yaklaşık 450 kişilik grup da, meydana doğru yürümeye başladı. Aralarında HADEP'lilerin de bulunduğu grup, "Halepçe'yi unutmadık", "Suriye Kürtleri yalnız değildir" yazılı pankartlar taşıdılar. 
   
   Kaçarken ayağını kırdı 
   Grup Abdullah Öcalan lehine slogan atmaya başlayınca emniyet güçleri cop ve biber gazı kullanarak müdahale etti. Gruplar çeşitli yönlere doğru kaçtı. Olay sırasında bazı kişiler yaralanırken, yaklaşık 30 kişi de gözaltına alındı. olisten kaçmaya çalışırken duvardan düşerek ayak bileğini kıran bir kadın gösterici, sedyeyle ambulansa taşınarak olay yerinden uzaklaştırıldı. 
   Bu arada, müdahalede kullanılan "biber gazı"ndan bazı polisler ve basın mensupları ile çevredeki vatandaşlar da etkilendi. 
   SHP İstanbul İl Başkanlığı'ndan yapılan açıklamada, "gençlere destek olmak amacıyla gösteriye katılan Eminönü Belediye Başkan Adayı Kiraz Biçici'nin de gözaltına alındığı" bildirildi. 
   
   
</TEXT>
</DOC>
