<DOC>
<DOCNO> 235961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonspo45.html </URL>
<DATE> 2004/04/29/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Engin Avrupa Şampiyonlar Ligi şansımız sürüyor... 
</HEADLINE>
<TEXT>

     Beşiktaş Futbol Takımı Menajeri Sinan Engin, Avrupa Şampiyonlar Ligi'ne katılma şanslarının sürdüğünü, bu nedenle Adanaspor maçını mutlak kazanmak istediklerini söyledi. 
     Sinan Engin, siyah-beyazlı kafilenin Adana'ya gidişi öncesi Atatürk Havalimanı'nda yaptığı açıklamada, Adanaspor'u küçümsemediklerini belirterek, ''Kazanmak için sahaya çıkacağız. Avrupa Şampiyonlar Ligi'ne katılma şansımız sürüyor. Bu nedenle maçı mutlak kazanmamız gerekiyor. Lig sonuna kadar tüm maçlarımızdan 3 puanla ayrılmak istiyoruz'' dedi. 
     Yönetimin kongre kararı almasıyla düzenlerinin bozulduğunu, ancak morallerinin yavaş yavaş düzelmeye başladığını ifade eden Engin, ''Biz de kongreden sonra, sezon sonunda bırakacağımızı açıkladık. Hocamızın ayrılması konusu ise kendisini bağlar. Zamanı gelince en doğru kararı verecektir. Şu anda açıklaması doğru olmaz'' diye konuştu. 
     Beşiktaş Kulübü Asbaşkanı ve Futbol Şubesi Sorumlusu Haşmet Bedii Kürüm de sorular üzerine yaptığı açıklamada, başkan Serdar Bilgili ne karar alırsa, ona tabi olacaklarını söyledi. 
     Bilgili'nin halen Londra'da bulunduğunu ve kendisiyle sürekli görüştüklerini belirten Kürüm, görevi bırakma kararından geri dönüşüyle ilgili en ufak bir sinyal bile alamadıklarını kaydetti. 
     Kongre kararı aldıktan sonra, tüzükleri gereği yönetimin hiçbir yetkisinin kalmadığını hatırlatan Kürüm, süren işleri durdurmak durumunda kaldıklarını, bu arada BJK İnönü Stadı'nın yenilenmesi çalışmalarını da durdurduklarını bildirdi. Kürüm, ''Belki yeni yönetim daha ucuza maleder'' dedi. 
     
</TEXT>
</DOC>
