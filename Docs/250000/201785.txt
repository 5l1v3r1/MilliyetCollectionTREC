<DOC>
<DOCNO> 201785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/yazar/akyol.html </URL>
<DATE> 2003/12/13/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Kıbrıs nereye 
</HEADLINE>
<TEXT>

   
   KKTC seçimlerinin en kötü sonucu ortaya bir "siyasi kriz"in çıkması olur. Maalesef öyle olacak gibi de gözüküyor. 
   İki bakımdan 
   İrade dağınıklığı Koalisyon kurmayı zorlaştıracak bir sonucun ortaya çıkması... Kurulacak hükümetle Cumhurbaşkanı'nın çatışması yüzünden müzakerelerde KKTC'yi kimin temsil edeceğinin bir sorun haline gelmesi... 
   Çok vahim kriz ihtimalleridir bunlar. 
   Seçimlerden sonraki politika Seçimlerden sonra oluşacak KKTC yönetiminin nasıl bir politika izleyeceği de fevkalade önemli. Türkiye'nin ve KKTC'nin pazarlık gücünü zayıflatacak bir politika da, Türkiye'yi uluslararası camiada yalnızlığa sürükleyebilecek bir 'çözümsüzlük' politikası da "kriz"e yol açar. 
   
   SEÇİMLERİ Denktaş yanlısı UBP ve DP'nin kazanması ihtimali, yıllardır devam eden uzlaşmazlığın sürmesi kaygısı yaratıyor. Öyle bir durum, artık Türkiye'nin de uluslararası camiada büyük sorunlarla karşılaşmasına yol açar. 
   Ayrıca, bugüne kadar uygulanan iç ve dış politikalar, KKTC halkında ciddi bir muhalefetin doğmasına sebep olmuştur. Muhalifleri 'hain' diye suçlamak yerine, insanlarda neden bezginlik ve öfkeye yol açtığını, hatta belli kesimlerde neden bir 'yabancılaşma' eğilimi yarattığını iyi düşünmek lazım 
   Muhalefetin özellikle de CTP'nin kazanması ihtimali ise, pazarlık masasında Türkiye'nin ve KKTC'nin elini zayıflatır mı diye kaygılar var. Haklı kaygılardır bunlar. 
   Onlar da bu kaygıyı taşıyanlara kızacaklarına, neden buna sebep olduklarını iyi düşünmelidir. 
   Başka ihtimaller de mümkün İktidar ve muhalefetten partilerin koalisyon kurması iyi ama yürür mü 
   Nereden bakılsa, sert bir pazarlık ardından, mayısa kadar bir çözüme ulaşmak gerektiği belli... 
   
   MUSTAFA Kemal Paşa, daima Musul'un Misak - ı Milli'ye dahil olduğunu, "hiçbir taviz verilmeyeceğini", hatta icabında "harben" alacağımızı defalarca ilan etmiş, ama Lozan'ı "Musul'suz" imzalamıştır 
   Sorulduğunda, "Misak-ı Milli bir sınır çizmemiştir" diye cevap vermiştir. 
   İzmit milletvekili Sırrı Bey "Misak-ı Milli'yi yazan heyetin içinde ben de vardım" diye buna itiraz edince, Gazi'nin cevabı şu olmuştur 
   - Keşke yazmaya idiniz, başımıza çok bela koydunuz... 
   Realist olan Gazi Paşa idi. 
   1926'da bugünkü sınırımız çizildiği zaman, Atatürk'ün Hariciye Vekili Tevfik Rüştü Aras, İngiltere ile dostluğumuzu geliştirmek için Musul'da fedakarlık yaptığımızı söylemiştir. 
   Atatürk 1926 Kasım'ındaki Meclis açış nutkunda Irak sınırımızın bugünkü haliyle Musul'suz çizilmesinin "Fransa ve İngiltere ile münasebetlerimize hüsnü tesir icra edeceğini" belirtmiştir. 
   Yalnızlıktan sakınma politikasıdır bu... Diplomasi tarihi bunun örnekleriyle doludur hele de çağımızda .. 
   Kıbrıs meselesi de bugün Avrupa, Amerika ve bütün uluslararası camia ile Türkiye'nin münasebetlerine "hüsnü tesir icra edecek şekilde" çözüme ulaştırılmalıdır. Kaldı ki bu çözüm Musul gibi Kıbrıs'ın da 'elden gitmesi' olmayacak, Türkler önemli hak ve yetkilere sahip olacaktır. 
   Çözüm en çok Denktaş'ın sorumluluğu ve şerefi olacaktır. 
   
      
   
   
</TEXT>
</DOC>
