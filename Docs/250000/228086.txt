<DOC>
<DOCNO> 228086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonyas22.html </URL>
<DATE> 2004/04/02/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Genleriyle oynanan dünyanın ilk boğası uyutuldu 
</HEADLINE>
<TEXT>

     Genleriyle oynanan dünyanın ilk boğası olan ''Süper Herman'' Hollanda'da uyutuldu. 
     Lelystad kentindeki biyoteknoloji şirketi Pharming tarafından, insan ve boğa genleri karıştırılarak, araştırma amaçlı üretilen 13 yaşındaki hayvan, aşırı büyümesi ve buna bağlı olarak kemik ve eklemlerinde gelişen hastalıklar nedeniyle Utrecht Üniversitesi Veterinerlik Fakültesi'nde uyutuldu. 
     İnsan ve boğa genlerinin karıştırıldığı bir hayvanın üretimi, büyük tartışmalara neden olmuştu. Genleriyle oynanmış bir hayvanın üremesine izin verilmesi de sert şekilde eleştirilmişti. 
     ''Süper Herman''ın toplam 55 yavrusundan birinin sütünde 1996'da, iltihap önleyici insan proteini laktoferrin bulunmuş, araştırmanın başarıya ulaştığı açıklanmıştı. 
     Araştırmaya izin veren karar çerçevesinde bu açıklamadan sonra ''Süper Herman'ın itlaf edilmesi gerekiyordu. Ancak dönemin Tarım Bakanı Jozias van Aartsen, hayvanın yaşamasına, spermleri kullanılmamak şartıyla izin vermişti. 
     
</TEXT>
</DOC>
