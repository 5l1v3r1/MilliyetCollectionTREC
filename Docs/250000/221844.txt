<DOC>
<DOCNO> 221844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sonspo28.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, 'Dörtlü Final'i Abdi İpekçi'de oynamak istiyor 
</HEADLINE>
<TEXT>

     Basketbolda FIBA Bayanlar Avrupa Kupası ''Dörtlü Finali''nin İstanbul'da yapılmasının belirlenmesinin ardından, Fenerbahçe Kulübü Yönetim Kurulu Üyesi ve Bayan Basketbol Şubesi Sorumlusu Işık Eyigüngör, organizasyonu Abdi İpekçi Spor Salonu'nda düzenlemek istediklerini belirtti. 
     Eyigüngör, Basketbol Federasyonu'nun resmi internet sitesine yaptığı açıklamada, kulüp tarihinin en büyük başarısını elde ederek FIBA Bayanlar Avrupa Kupası'nda ''dörtlü final''e yükselmelerinin ardından hedeflerinin şampiyonluk olduğunu ifade etti. 
     Eyigüngör, şunları kaydetti 
     ''Dörtlü final maçlarını seyircimiz önünde oynamayı çok arzu etmiştik. FIBA'nın bu organizasyonu İstanbul'a vermesi çok olumlu bir gelişme. 3-4 Nisan'daki maçlar için yapılan başvuruda hem Haldun Alagaş hem de Abdi İpekçi spor salonlarını FIBA'ya bildirdik. Maçlarımızı Abdi İpekçi Spor Salonu'nda oynamak istiyoruz. Bize büyük destek veren Fenerbahçe taraftarının desteği ile kupayı kazanmak istiyoruz. Rakiplerimiz çok güçlü ama biz de çok iyi bir takımız. 10 bin kişilik seyirci desteği ile elimizden gelenin en iyisini yapıp kupayı havaya kaldırmak istiyoruz.'' 
     
</TEXT>
</DOC>
