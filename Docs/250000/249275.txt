<DOC>
<DOCNO> 249275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sonspo15.html </URL>
<DATE> 2004/06/19/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Kıvanç Oktay Transferde başka kulüpler bizim içişlerimize karışamaz 
</HEADLINE>
<TEXT>

     Beşiktaş Kulübü Futbol Şube Sorumlusu Kıvanç Oktay, kulüp olarak bir futbol bütçelerinin bulunduğunu belirterek, ''Biz bu bütçe dahilinde hareket ediyoruz. Bu konuda başka kulüp yöneticilerinin bizim içişlerimize karışma yetkisi olduğunu zannetmiyorum'' dedi. 
     Siyah-beyazlı kulübün resmi internet sitesine açıklama yapan Oktay, herkesin görüşünün kendisine olduğunu vurgulayarak, ''Biz hiçbir kulübün bugüne kadar sağa sola saçtığı paralara girmedik, buna da gerek görmedik. Kendi bütçemiz dahilinde istediğimiz oyuncuları, istediğimiz fiyatı vererek ve gerçek değerleri üzerinden de vergilerini devletimize ödeyerek alıyoruz. İstemediğimiz hiçbir oyuncuyla görüşme yapmıyoruz'' ifadelerini kullandı. 
     Kıvanç Oktay, bazı oyuncularla ilgili olarak, ''Görüştüler, alamıyorlar, alamadılar'' şeklinde konuşmalar olduğunu kendisinin de bildiğini kaydederek, şöyle devam etti 
     ''Ancak kesinlikle böyle şey yok. Biz ne Serkan'la ne de Deniz'le görüşmeye girmedik. Ne kulüpleriyle ne de kendileriyle seçimden sonra hiçbir görüşmemiz olmadı. Biz istediğimiz oyuncuları zaten alıyoruz.'' 
     
     ''AMAÇ ÇIKABİLECEĞİMİZ EN ÜST SEVİYEYE ÇIKMAK'' 
     Futbol Şube Sorumlusu Oktay, bu sezon katılacakları UEFA Kupası'nda şampiyonluğu hedeflediklerini belirtti. 
     Başkan Yıldırım Demirören'in sürekli olarak ''Beşiktaş armasının ve isminin bulunduğu her branşta hedefimiz şampiyonluktur'' dediğini hatırlatan Kıvanç Oktay, ''Del Bosque bu mantık çerçevesinde gelen bir teknik adamdır. Şu anda bizim kurmaya çalıştığımız takım da bu doğrultuda oluşuyor. Amaç çıkabileceğimiz en üst seviyeye çıkmak ve taraftarımızın yüzünü güldürerek, kaybedilen güveni geri kazanmaktır. Zannediyorum ki şu anda bu güveni sağladık'' dedi. 
     
     ''KADRO DOLDU'' 
     Kıvanç Oktay, yurtiçinden yapılacak transferi aşağı yukarı tamamladıklarını ifade etti. 
     ''Kadromuz doldu, pazartesi günü sezon açılışı yapıyoruz'' diyen Oktay, Del Bosque'nin oyuncuları tanıyacağını, bu aşamadan sonra da kendisinin ihtiyaç görmesi halinde transferin olabileceğini anlattı. 
     Yapılan transferlerle takımın yaş ortalamasının bir hayli aşağı indiğini kaydeden Kıvanç Oktay, mevcut kadroya genç oyuncuların yanı sıra tecrübeli futbolcuları da katarak bir karışım oluşturmayı amaçladıklarını dile getirdi. 
     ''Çok fazla defans oyuncusu alınıyor'' şeklindeki eleştirileri de yanıtlayan Kıvanç Oktay, ''Tamamen hocamızın sistemi ve görüşleri doğrultusunda transfer yapılıyor. Biz defansımızı sağlama alıyoruz. Hatırlanacağı gibi geçtiğimiz sezonun ikinci yarısında, defans hatalarından çok gol yedik. Dikkat edilirse aldığımız bazı oyuncuların değişik mevkilerde oynayabilecek özellikte olduğu da görülür'' dedi. 
     Transferde daha önceki dönemde yaptıkları hatalara düşmemeye çalıştıklarını dile getiren Oktay, hiç hata yapmayarak, taraftarların keyif alarak maç izleyebileceği, şampiyonluğa ulaşacak bir takım kurmak için ellerinden geleni yaptıklarını ifade etti. 
     Kıvanç Oktay, kadrodaki genç futbolcuları ise gelecek sezon sürekli oynayabilecekleri takımlara, tecrübe kazanmaları için bonservisleri Beşiktaş'ta kalmak üzere kiralayacaklarını bildirdi. 
     
     ''YABANCI OYUNCU İÇİN YÖNETİMDEN YETKİ ALDIK'' 
     Futbol Şube Sorumlusu Oktay, başkan Yıldırım Demirören ile birlikte yönetim kurulundan yabancı oyuncu transferleri için yetki istediklerini ve aldıklarını belirtti. 
     Transferin fazla dillenmemesi gerektiğine dikkat çeken Oktay, şöyle devam etti 
     ''Çünkü transferler çok dillendiği zaman zora giriyor. Transferlerde çok hızlı, sessiz davranarak gittik. Hocamızın transferi de böyle oldu. Bu yöntem çok iyi netice verdi. O yüzden böyle devam edeceğiz. Yabancı transferinde ise bu olay iyice zorlaşıyor. Yabancı menajerler devreye giriyor. Buradan basına, farklı isimler olmakla birlikte, birçok isim çıkıyor. Yabancı transferiyle ilgili önümüzdeki hafta hocamız ile birlikte çalışacağız.'' Taraftarların Ahmet Dursun'un yeniden takıma kazandırılmasını istediğini bildiklerini anlatan Kıvanç Oktay, ''Kendisi sözleşmeli bir oyuncu ve Çin'de ligi devam ediyor. Kendisiyle son haftalarda bir kaç kez, sohbet şeklinde telefonla görüşmelerim oldu. Hocamız ile bu konuyu da görüşüp değerlendireceğiz'' dedi. 
     Kıvanç Oktay, Beşiktaş'taki tüm futbolcular ile iyi ilişkiler içinde olduğunu da ifade ederek, açıklamasını şöyle tamamladı 
     ''Ben geçmiş dönemde her zaman futbolcularla bir bütün olup, onların rahat bir ortamda çalışmalarını sağladım. Yeni dönemde de aynısı olacak. Futbolcu kardeşlerimde bana her zaman ulaşabilecekleri telefon numaram var. 100. yıldaki şampiyonlukta hem başkanımız Yıldırım Demirören, hem de ben, 24 saatimizi vererek takımı başarıya götürmüştük. O nedenle eksiklerin nerede olduğunu biliyoruz. Şimdi bu tecrübelerimizi transferlere de yansıtıp, takımın gidişatına da aynı elektriği verebilirsek, ne mutlu bize.'' 
     
</TEXT>
</DOC>
