<DOC>
<DOCNO> 249201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/yasam/axyas01.html </URL>
<DATE> 2004/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine 'nü' katliamı 
</HEADLINE>
<TEXT>


Geçen hafta İzmir'de olduğu gibi, Edirne'de de 'nü' tablolar 'doğrandı'. Müze, kalan eserleri korumak için kapatıldı... 

AYŞEGÜL KÜTÜK - KAAN ÖZOL Edirne DHA 

İzmir Narlıdere'deki Mustafa Hazar Resim Atelyesi'nde açılan sergide 7'si 'nü' 8 tablonun kimliği belirsiz kişilerce kesici ve delici aletlerle 'katledilmesinin' ardından, Edirne'de yaşanan benzer saldırılar üzerine bir müzenin kapısına kilit vuruldu. 
Trakya Üniversitesi Sultan 2. Bayezid Külliyesi Çağdaş Resim ve Heykel Müzesi'nde bulunan ve içinde 'nü' eserlerin de yer aldığı 8 yağlıboya tablo, son altı ay içinde kimliği belirsiz kişilerce bıçakla tahrip edildi. 

'Çaresiz kapattık' 
Müze, güvenlik sistemi kuruluncaya kadar ziyarete kapatılırken, zarar gören eserler, sanat düşmanlarının yaptıklarının görülmesi için ayrı bir odada sergilenmeye başladı. 16 salonda, çok sayıda sanatçıya ait 120 eserin sergilendiği müzede özellikle 'nü' eserlere zarar verilmesi dikkati çekti. 
Müzenin Sanat Danışmanı Prof. Ali Candaş, kendisinin de bir 'nü' yağlıboya tablosunun tahrip edildiğini belirterek, şöyle konuştu 
"Bu yapılanın adını koymak çok zor. Müzede kamera sistemi olmadığı için, 16 salonu tek tek kontrol etme şansımız bulunmuyor. Eserleri korumaya almak için güvenlik sistemi kuruluncaya kadar müzenin kapatılmasına karar verdik." 


</TEXT>
</DOC>
