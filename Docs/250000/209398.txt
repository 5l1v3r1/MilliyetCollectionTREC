<DOC>
<DOCNO> 209398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/spor/yture.html </URL>
<DATE> 2004/01/18/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Geçmiş olsun 
</HEADLINE>
<TEXT>

   
   Bir tarafta dünyaya ne amaçla geldikleri belli olmayan, bir baltaya sap olamamış azınlığın başlattığı, kaymakamından, çevik kuvvetine, normal polisine kadar "yetkili " makamların "seyirci kalmayı tercih ettiği" olaylar, bir grup yöneticinin edilen küfürlere "kıs kıs" gülüşü, diğerinin öfkelenişi... Diğer tarafta basketbol oynamaya çalışan oyuncular ve maçı çocuğuyla "insan gibi" izlemeye gelmiş küçük bir azınlık... 
   Herkesin gözleri önünde elini kolunu sallaya sallaya torpilleri yakıp arka arkaya polisin gözlerinin içine bakarak sahaya atan Galatasaraylı seyirci , kendisine edilen küfürleri polisin durdurmayışıyla çileden çıkan bir başkan, bu arada basketbolcuları sıcak tutmaya çalışan coach ve tribünlere hayretle bakan oyuncular... Acaba bu manzaraları dünyanın neresinde bir basketbol salonunda görebilirsiniz. 
   Yanıt Asla göremezsiniz 
   İşte dünkü derbiden akılda kalanlar. Maç diye tabir etmenin mümkün olamayacağı ve giderek rekabeti karmaşaya dönüştürüp ayaklar altına almaya devam eden tribün terörü. Zaten parasal sıkıntı çeken ve ayakta durmaya çalışan iki büyük kulübün basketbol şubelerine bir darbe de kendi taraftarlarından... 
   İnsan demeye şahit gerektiren bu kişilerin salonları istilasına bundan sonra ne polis, ne de geçmişte onlara çanak tutan, kol kanat geren yöneticiler dur diyemeyecek gibi görünüyor Ne yazık ki dünkü gibi kendi yarattıkları canavarın ayakları altında ezilmeye devam edecekler. Biz de ne acıdır ki basketbol yazmak yerine çapulcu sürülerinin marifetlerini kaleme alacağız. 
   Geçmiş olsun 
   
      
</TEXT>
</DOC>
