<DOC>
<DOCNO> 206242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/sonspo11.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'a Belek'te yağmur engeli... 
</HEADLINE>
<TEXT>

     Antalya'nın Belek Beldesi'nde kampa giren Trabzonspor, bugün yapacağı sabah idmanına yağmur nedeniyle çıkamadı. 
     Devre arası hazırlıkları için Antalya'nın Belek Beldesi'ndeki Gloria Golf Otel'de kampa giren bordo-mavili ekip, ilk idmanını dün akşam otelin sahasında gerçekleştirdi. 
     Bu sabah yeniden idmana çıkmak isteyen bordo-mavililer yağmur nedeniyle çalışmasını yapamadı. Günü otelde dinlenerek geçiren futbolcular yağmurun durması halinde yeniden sahaya inecek, ancak yağışın devam etmesi durumunda Serik 100. Yıl Spor Salonu'nda idmana alınacaklar. 
     Trabzonspor Teknik Direktörü Turgay Semercioğlu, izinli olan yabancı oyuncular Petkoviç, Agustine ve Romachenko'nun da yarın kampa geleceklerini belirterek, pazartesi gününden itibaren çalışmaları tam kadro sürdüreceklerini söyledi. 
     Semercioğlu, Efes Cup Turnuvası'nının yanısıra kamp süresince uygun takım bulmaları halinde hazırlık maçları yapacaklarını da kaydetti. 
     
</TEXT>
</DOC>
