<DOC>
<DOCNO> 234235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sontur21.html </URL>
<DATE> 2004/04/23/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
6 kişinin katili 10 yıl sonra yakalandı .. 
</HEADLINE>
<TEXT>

     Sakarya ve Kocaeli'nde değişik tarihlerde 6 kişiyi öldüren ve cezaevinden kaçan kişi, 10 yıl aradan sonra, Sakarya polisi tarafından Çanakkale'de yakalandı. 
     AA muhabirinin edindiği bilgiye göre, 2 kişiyi öldürdükten sonra aftan yararlanıp çıkan, ikinci cinayeti nedeniyle yattığı sırada da cezaevinden kaçan İsmet Cebeci 45 , Çanakkale'de yakalandı. 
     Sakarya Adliyesi'ne götürülürken gazetecilerin sorularını yanıtlayan Cebeci, işlediği cinayetlerin ''namus cinayeti'' olduğunu ifade ederek, ''Bugüne kadar memleketimde güzel yaşadım. Şimdi 5 yıl yatar çıkarım'' dedi. 
     
     CİNAYETLERİ 

     Cebeci, Sakarya'nın Sapanca İlçesi'nde 1983 yılında Salih Kıral ile Şafak Kıral'ı öldürüp, Aydın Kıral'ı da ağır yaraladıktan sonra polise teslim oldu. 18 yıl hapis cezasına çaptırılan Cebeci, 8 yıl cezaevinde yattıktan sonra aftan yararlanarak tahliye oldu. 
     1993 yılında Kocaeli'nin Eşme Beldesi'nde yolda tartıştığı Burhanettin Baş'ı öldüren İsmet Cebeci, yine polise teslim oldu. Tutuklanarak Bolu Cezaevi'ne giren Cebeci, tutukluluk hali sürerken, cezaevinden firar etti. İşlediği cinayetten 18 yıl 10 ay 16 gün hapis cezası alan Cebeci, polis tarafından aranmaya başladı. Bu arada Cebeci'nin aftan yararlanarak tahliye olduğu, ilk cezasından da eksik gün hapis yattığı ortaya çıktı. 
     Cebeci, polis tarafından aranırken, bu kez de 18 Temmuz 1999 yılında Kocaeli'nin Gebze İlçesi'nde kızını rahatsız ettiği gerekçesiyle, İsmail Alirut, Ayten Alirut ve Selçuk Ekinci'yi kurşunlayarak öldürdü. 
     Bu olaydan sonra da kaçan İsmet Cebeci'yi yakalamak için polis, geniş çaplı operasyonlar düzenledi. Ancak izini kaybettirmeyi başaran Cebeci'nin, Çanakkale'de Fahri Şahin ismine düzenlenmiş sahte nüfus cüzdanıyla yaşamaya başladığı, Sakarya Emniyet Müdürlüğü'ne bağlı ekipler tarafından belirlenerek, düzenlenen operasyonla ele geçirildi. 
     
</TEXT>
</DOC>
