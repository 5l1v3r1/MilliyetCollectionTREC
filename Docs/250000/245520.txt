<DOC>
<DOCNO> 245520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/yasam/yas07.html </URL>
<DATE> 2004/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>



Çocuğu işkenceyle öldürdüler 
Ümraniye'de el ve ayakları bağlanarak işkenceyle öldürüldüğü sanılan Özcan Dalman 14 isimli çocuğun cesedi bulundu. Jandarma, dün sabah Şile yolu kenarında bir erkek çocuk cesedi buldu. Daha önce oğlunun kaybolduğu ihbarında bulunan Yaşar Dalman, oğlunun cesedini teşhis etti. Acılı baba, oğlunun kavga ettiği bir çocuğun babası ile ağabeyleri tarafından tehdit edildiğini öne sürdü. Sultançiftliği İlköğretim Okulu orta ikinci sınıf öğrencisi Özcan'ın ölüm haberini duyan öğretmenleri de gözyaşına boğuldu. 

Muhtar kızlarla yakalandı 
Afyon'un Çay ilçesine bağlı Çayınpınarı köyünün muhtarı Şener Saldoğan 34 , D.A. 14 ve B.K.'yla 15 otomobilde uygunsuz halde yakalandı. 
Polis, Saldoğan'ı, Şehit Cengiz Karatay İlköğretim Okulu öğrencileri D.A. ve B.K.'yla otomobil içinde uygunsuz halde buldu. Saldoğan ve kızlar gözaltına alındı. Doktor muayenesinden geçirilen kızların cinsel ilişkiye girmedikleri belirlendi. İfadesinin alınmasının ardından nöbetçi mahkemeye sevk edilen Saldoğan tutuklandı. 

Ayrılık çocuğun sağlığını bozuyor 
DÜNYA Sağlık Örgütü'nün 35 ülkede yaptığı araştırmaya göre, anne ve babası ayrı yaşayan çocuklar, diğer çocuklara oranla daha fazla sağlık problemi yaşıyor. 11 - 15 yaşları arasındaki 162 bin çocuk üzerinde yapılan araştırmaya göre, tek ebeveynle yaşayan çocuklarda, küçük yaşta cinsel ilişkiye girme, uyuşturucu kullanımı ve alkol problemleri daha sık görülüyor. ABD'nin yüzde 21'lik bir oranla en fazla ayrı ebeveynin bulunduğu ülke olduğu belirlendi. 

Katkı maddesi hiperaktif yapıyor 
İNGİLTERE'DE yapılan bir araştırma, yiyecek maddelerini uzun süre taze tutan ve renklendiren katkı maddelerinin okul çağı öncesindeki çocuklar üzerinde olumsuz etki yaptığını ortaya çıkardı. Southampton Hastanesi'nden Dr. John Warner başkanlığındaki ekip tarafından 277 çocuk üzerinde yapılan araştırmaya göre, hiperaktivite ile katkı maddeleri arasında yakın bir ilişki var. Katkı maddeli yiyecekler verildiğinde hiperaktivite dikkat çekici oranda artarken, katkı maddesiz yiyecek hiperaktiviteyi azalttı. 



</TEXT>
</DOC>
