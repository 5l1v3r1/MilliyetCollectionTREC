<DOC>
<DOCNO> 233217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sonspo15.html </URL>
<DATE> 2004/04/20/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Trabzonspor Son gülen taraf olmak istiyoruz... 
</HEADLINE>
<TEXT>

     Trabzonspor Kulübü Basın Sözcüsü Şener Yavuz, lig sonunda gülen tarafın kendilerinin olmasını istediklerini söyledi. 
     Yavuz, Mehmet Ali Yılmaz Tesisleri'nde düzenlediği basın toplantısında, göreve birlik ve beraberlik içerisinde başladıklarını belirterek, ''Bu birliktelikle neler yapabileceğimizi gösterdik. Başarımızın devamını arzuluyoruz. Son gülenin biz olmasını istiyoruz'' dedi. 
     Şampiyonluk yolunda herkesi yanlarında gördüklerini de kaydeden Yavuz, ''Kadın-erkek, çoluk-çocuk, taraflı tarafsız kişilerin desteğini görüyoruz. Herkesin bizi gönüllerin şampiyonu görmesi bize mutluluk veriyor'' diye konuştu. 
     Herhangi bir rehavete kapılmayacaklarını da ifade eden Yavuz, şöyle konuştu 
     ''5 Mayıs 1996'da kaçırdığımız bir şampiyonluk var. Sütten ağzımız yandı, yoğurdu üfleyerek yiyoruz. Havaya girmeyeceğiz. Şampiyonluktan fazla da bahsetmek istemiyoruz. Ligde kalan 4 maçımızı kazanarak sıralamadaki yerimizi görmek istiyoruz.'' Yavuz, teşvik primi gibi söylentilere yönetim kurulu olarak inanmadıklarını ve inanmak istemediklerini de kaydetti. 
     
     YÖNETİM ŞAMPİYONLUK PRİMİNİ BELİRLEYECEK 

     Yavuz, yönetim kurulunun bu akşam yapacağı toplantıda, şampiyonluk primini belirleyeceğini söyledi. 
     Bu konuda büyük olasılıkla bir karar vereceklerini de ifade eden Yavuz, transfere ayıracakları miktarın da bu toplantıda görüşüleceğini sözlerine ekledi. 
     
</TEXT>
</DOC>
