<DOC>
<DOCNO> 225701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/spor/spo03.html </URL>
<DATE> 2004/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Efsaneler buluşuyor 
</HEADLINE>
<TEXT>

   Galatasaray'da Hagi'den sonra kulüpte sembol olmuş diğer yıldızlar da aktif görev üstlenecek. Taffarel pazartesi gelecek, Popescu'ya da teklif götürülecek 
      HALİL ÖZER 

   
   2000 ruhu canlanıyor 
   GHEORGHE Hagi'yi teknik direktörlük görevine getiren yönetim, kulüpte simgeleşmiş eski yıldızlarını Galatasaray'ın başarısı için bir çatı altında toplamak amacıyla düğmeye bastı. Hagi'nin ardından, UEFA Kupası ve Süper Kupa'nın müzeye götürülmesinde büyük pay sahibi olan Taffarel ve Popescu'ya da kapılar sonuna kadar açıldı. Taffarel'i kaleci antrenörlüğüne getirmeyi planlayan yönetim, Brezilyalı eldiven ile yapılan görüşmelerin olumlu sonuçlanması üzerine kendisini İstanbul'a davet etti. 
   
   Balint de tamam 
   TAFFAREL'İN, pazartesi günü Türkiye'ye gelerek, sözleşme imzalaması bekleniyor. Brezilyalı eldivenin yanı sıra yeni sezonda Popescu'nun da menajer olarak göreve getirilmesi gündemde. Yönetimin bu operasyonla hem Hagi'yi rahatlatmayı, hem de yabancı transferlerdeki etkinliğini artırmayı planladığı bildirildi. Ayrıca Hagi'nin eski takım arkadaşı olan ve şu anda Moldovya Milli Takımı'nın antrenörlüğünü yapan Balint ile gelecek sezon için anlaşma sağlandığı öğrenildi. 
   
   Hasret bitiyor    FATİH Terim'in ayrılmasının ardından affedilen Bülent, Arif, Hakan ve Baliç Samsunspor maçının kadrosuna alındı. Bülent ile Baliç'in on birde forma giyeceği, Rumen hocanın Hakan Ünsal ile daha önce imza atmadığı için kadroya alınmayan Berkant'a da görev vermeyi düşündüğü bildirildi. Bülent ve Arif 102'şer, Baliç 141, Hakan Ünsal 106, Berkant 96 gündür forma özlemi duyuyor. 
   
   Krize erteleme    BAŞKAN Özhan Canaydın ve ekibi, dün Mecidiyeköy'de kulüp binasındaki törenle Divan Kurulu Başkanı Semih Haznedaroğlu'ndan mazbatalarını aldılar. Turgay Kıran ve Ergun Gürsoy arasında beklenen ikinci başkanlık çekişmesi, görev bölümünün önümüzdeki haftaki yönetim toplantısına bırakılması ile şimdilik donduruldu. Takımla Samsun'a giden Gürsoy'un mazbatasını Canaydın aldı. 
   
   Neşeli yolculuk    Sarı - Kırmızılı ekip, dün özel uçakla Samsun'a giderken, sakat Ergün, Ümit Karan ve Eyüp kadroda yer almadı. İyileşen Orhan Ak ise kafileye dahil edildi. Pilotun Hagi'ye Rumence seslenmesi ve kokpitte uçan Arif'e "Artık brövemi ona veriyorum" şeklinde takılması neşeleri artırdı. Takımı yaklaşık 50 kişilik coşkulu bir taraftar grubu "I Love You Hagi" tezahüratlarıyla karşıladı. 
   
   
</TEXT>
</DOC>
