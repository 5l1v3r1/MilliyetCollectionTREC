<DOC>
<DOCNO> 244609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/guncel/gun05.html </URL>
<DATE> 2004/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilime 100 bin dolar 
</HEADLINE>
<TEXT>


Vehbi Koç Ödülü'nü alan Bilkent Üniversitesi, bu kaynakla moleküler hücre biyolojisi projesi yapacak 

TAHSİN AKSU İstanbul 

Vehbi Koç Vakfı VKV tarafından bu yıl sağlık alanında düzenlenen Vehbi Koç Ödülü, Bilkent Üniversitesi Fen Fakültesi Moleküler Biyoloji ve Genetik Bölümü'ne verildi. 100 bin dolarlık ödülü, VKV Yönetim Kurulu Başkanı Semahat Arsel'den alan Bilkent Üniversitesi Fen Fakültesi Moleküler Biyoloji ve Genetik Bölümü Başkanı Prof. Dr. Mehmet Öztürk, ödülün, moleküler hücre biyolojisi alanında bir projede kullanılacağını açıkladı. 
Koç Üniversitesi Sevgi Gönül Oditoryumu'nda önceki akşam düzenlenen ödül töreninde konuşan Koç Holding Yönetim Kurulu Başkanı Mustafa Koç, "Vehbi Koç Ödülü kurucumuzun bir vasiyetidir" dedi. Eğitim, kültür ve sağlığın Türkiye'nin AB yolunda en temel ihtiyaçları olduğunu söyleyen Koç, bir süre önce vefat eden işadamı Sakıp Sabancı'yı anarak, "Ruhu şad olsun" diye konuştu. 
Ödülü alan Prof. Dr. Öztürk ise, yaptığı konuşmada, bu ödülün aldıkları ilk proje kaynağı olduğunu söyledi, bu kaynakla moleküler hücre biyolojisi alanında "Türkiye gündemine bomba gibi düşeceğini" belirttiği bir projeye başlayacaklarını açıkladı. 
Ödül törenine katılanlar arasında Sabancı Holding Yönetim Kurulu Başkanı Güler Sabancı, Erdal İnönü ve İş Bankası Genel Müdürü Ersin Özince de vardı. 


</TEXT>
</DOC>
