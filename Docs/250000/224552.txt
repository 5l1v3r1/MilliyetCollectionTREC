<DOC>
<DOCNO> 224552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonspo15.html </URL>
<DATE> 2004/03/22/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Köseoğlu Oy için Konyaspor'a sarılmaya başladılar... 
</HEADLINE>
<TEXT>

     Konyaspor Kulübü Başkanı Mehmet Köseoğlu, siyasetçilerin oy için Konyaspor'a sarılmaya başladığını ileri sürerek, ''şimdi Konyaspor diye bağıranlar, kulüp 1,5 yıl önce kayyuma giderken neredeydi '' dedi. 
     Köseoğlu, hafta sonu alınan Adanaspor galibiyetinin teknik heyetinden yönetime kadar herkesi çok mutlu ettiğini söyledi. 
     Maç sırasında ''sporun siyasete alet edilmek istenmesinin'' kendisini çok üzdüğünü belirten Köseoğlu, şunları söyledi 
     ''Şeref tribününe bir göz gezdirdim. Konyaspor maçına hiç gelmemiş kişiler seçime 1 hafta kalınca stada koşmuş. Oy için Konyaspor'a sarılmaya başladılar. Konyaspor'u siyasi malzeme olarak kullanmak istiyorlar. Madem bu kadar seviyorlardı, neden hiç destek olmadılar. En önemlisi, şimdi Konyaspor diye bağıranlar kulüp 1,5 yıl önce kayyuma giderken neredeydi '' Adanaspor maçında tüm siyasi partilerin adaylarının stada oy istemeye geldiğini ileri süren Köseoğlu, bugüne kadar kulübe 1 lira bile desteği bulunmayan kişilerin ''Konyaspor Avrupa'da'' şeklinde kendi reklamını yapmasını hoş karşılamadığını kaydetti. 
     Bugüne kadar takıma destek verenlere sonsuz teşekkür ettiklerini ifade eden Köseoğlu, ''Adanaspor maçında siyasilerden birisi bana hangisi Konyaspor diye soruyor. Maçtan sonra açıklama yapan diğer bir siyasi ise maçın 4-0 bittiğini belirtiyor. Bu şekilde Konyaspor'u kullanmaya çalışmayın'' dedi. 
     Köseoğlu, kayyuma gitmekten son anda kurtarılan Konyaspor'u bugünler getirene kadar çok çaba harcadığını vurgulayarak, ''1,5 yıldır ne çektiğimi ben bilirim. O dönemlerde neden stada gelip bir ihtiyacınız var mı diye sormadılar. Konyaspor'u rahat bıraksınlar. Gerçekten yardım edeceklerse kapımız sonuna kadar açık'' diye konuştu. 
     
</TEXT>
</DOC>
