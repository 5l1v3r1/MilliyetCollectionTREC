<DOC>
<DOCNO> 212823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/siyaset/asiy.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan Rumlara Erdoğan gibi yapın 
</HEADLINE>
<TEXT>

   Başkan Bush, Rum lider Papadopulos'a gönderdiği mektupta, "Erdoğan Annan'ın şartlarını kabul etti. Siz de gerekli siyasi iradeyi gösterin" dedi 
      YORGO KIRBAKİ Atina 

   
   ABD Başkanı George W. Bush, Kıbrıs müzakerelerinin başlaması amacıyla "mektup diplomasisi"ne başladı. Rum Kesimi'nde verilen haberlere göre, Bush, Kıbrıs Rum Yönetimi lideri Tassos Papadopulos'a gönderdiği mektupta, Başbakan Recep Tayyip Erdoğan'ın müzekerelerin tekrarlanması için Birleşmiş Milletler Genel Sekreteri Kofi Annan'ın şartlarını kabul ettiğini belirterek, "Siz de gerekli siyasi iradeyi göstermelisiniz" dedi. 
   Bush'un mektubu Rum Kesimi'ndeki ABD Büyükelçisi tarafından Papadopulos'a iletildi. Bush'un mektubu, Annan'ın önümüzdeki günlerde Erdoğan, Yunanistan Başbakanı Kostas Simitis, KKTC Cumhurbaşkanı Rauf Denktaş ve Papadopulos'a göndermesi beklenen ve taraflardan yazılı yükümlülükler altına girmelerini isteyeceği mektubu için zemin hazırlama girişimi olarak değerlendirildi. 
   
   Annan telefonla görüştü 
   Mektubun ardından Rum Milli Konseyi, Papadopulos başkanlığında dün toplandı. Annan, Simitis'ten sonra Dışişleri Bakanı Yorgo Papandreu ile de bir telefon görüşmesi yaptı. Annan'ın tarafları müzakerelere çağırmasına gerek Atina, gerekse Rum Kesimi'nde kesin gözüyle bakılırken, BM Genel Sekreteri'nin referandum ve hakemlik şartlarına verilecek cevabının henüz kesinleşmediği belirtildi. 
   
   Rum tavrı kaçamak    FRANSA'da yayımlanan Le Monde gazetesi, Kıbrıs konusunda "Türkiye'nin BM'ye anlamlı bir jest yaptığını, Rum kesiminin ise çok kaçamak bir tavır sergilediğini" yazdı. "Kıbrıs'ın birleşmesi için baskılar giderek artıyor" başlığıyla verilen haberde, "Türkiye, BM Genel Sekreteri Kofi Annan'a, müzakereler sonunda belgedeki 'beyaz boşlukları doldurmasını' teklif ederek anlamlı bir jest yaptı" denildi. Haberde, Papadopulos'un, Genel Sekreter'e başka yöntem önerdiğini açıklayarak "Bu konuda çok kaçamak bir tutum sergilediği", Denktaş'ın ise "tavır almaktan kaçındığı" ifade edildi. Haberde, "Yunan hükümetinin, Türkiye'nin AB perspektifine muhalefet etme riskinin yüksek olduğu" belirtilirken, "Erdoğan hükümeti, Kıbrıs'ın yeniden birleşmesinin, AB müzakerelerinin başlatılması için vazgeçilmez bir şart olduğunu, ama elbette yeterli şart olmadığını biliyor" ifadesi kullanıldı. 
   
   
</TEXT>
</DOC>
