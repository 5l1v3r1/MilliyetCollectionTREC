<DOC>
<DOCNO> 212741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/sonspo15.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Antep umduğunu bulamadı 
</HEADLINE>
<TEXT>

     Türkiye Kupası maçındaki zorlu rakibi Beşiktaş'ı eleyerek taraftarı sevindiren Gaziantepspor, ligde deplasmanda karşılaştığı güçlü rakibi Galatarasay'a farklı skorla yenilerek taraftarlarını düş kırıklığı yarattı. 
     Teknik direktör Nurullah Sağlam, Galatasaray maçında iyi mücadele etmelerine karşın, gol atmayı başaramayıp farklı skorlu yenilgiden kurtulamadıklarını söyledi. 
     Türkiye Kupası maçında zorlu rakipleri Beşiktaş ile karşılaştıktan sonra Galatasaray maçına hazırlandıklarını ifade eden Sağlam, şöyle konuştu 
     ''Beşiktaş ile üst düzey fizik gücüne dayalı zor bir maç oldu. Ancak bu zorlu karşılaşmadan galibiyetle ayrılmayı başardık ve hiç ara vermeden Galatasaray maçına hazırlanmaya başladık. Galatasaray maçı da bizim için üst düzey fizik gücüne dayalı zorlu bir karşılaşma olacaktı. 
     Bunun bilincindeydik ve çok sıkı bir hazırlık döneminden geçtik. Deplasmanda, Galatasaray maçına iyi başlayan taraf olduk. Futbolcularımız 90 dakika boyunca takım ruhunu sahaya yansıtarak ellerinden gelenin en iyisini yapmaya çalıştılar. Ancak hırslı ve azimli mücadelemizi golle süsleyemedik. Rakibimiz ise defans hatalarını iyi değerlendirip, gol yollarındaki yetenekli futbolcularıyla sonuca gitmesini bildi. Yenildiğimiz için çok üzgünüm, ancak futbolcularımın bu önemli karşılaşmada en iyi şekilde mücadele etmeye çalıştılar. Galatasaray maçında kötü futbol oynamadık. Futbolcularım, en iyisini yapmaya çalıştılar.'' 
     
</TEXT>
</DOC>
