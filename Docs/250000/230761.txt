<DOC>
<DOCNO> 230761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sonyas10.html </URL>
<DATE> 2004/04/12/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
'Kill Bill 2' Cuma vizyonda... Uma Thurman filmi anlattı... 
</HEADLINE>
<TEXT>

     Şiddet filmleri türünde kendine özgü bir tarz yaratan Quentin Tarantino'nun son filmi ''Kill Bill'''in 2. bölümü, cuma günü gösterime giriyor. 
     Komadan çıkan eski bir kadın suikastçının, kendisini öldürmeye çalışan mafya babası patronu ve çete arkadaşlarına karşı sürdürdüğü ''bol kanlı'' intikam çabasını anlatan öykünün, çekildikten sonra tek filme sığdırılamayacak kadar uzun olduğu için ikiye bölündüğü belirtilmişti. 
     Modellikten sinemaya geçen Uma Thurman'ın başrolünde oynadığı ''Kill Bill 1'', ''biraz dağınık olmakla'' suçlanmıştı. 
     Thurman, Newsday dergisine yaptığı açıklamada, 2. bölümün ''daha derli toplu'' olduğunu söyledi. 
     Thurman, ''İlki büyük bir dans numarası gibiydi. Bu çok daha derli toplu'' dedi. 
     Filmin ikiye bölünmüş olmasından memnun olan Thurman, yönetmen Tarantino'nun baştan beri mi filmi iki bölüm olarak planladığını ise belirtmedi. 
     ''Kill Bill'de Tarantino'nun kendisine rolünü oynarken inanılmaz serbestlik verdiğini'' belirten Thurman, film için ise, ''Quentin'in çalışması, başlı başına bir tür ve bunun asli bir parçası olmak göz kamaştırıcı bir şey'' dedi. 
     
</TEXT>
</DOC>
