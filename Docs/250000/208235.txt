<DOC>
<DOCNO> 208235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/siyaset/asiy.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Mayıstan önce çözüm' protokolü 
</HEADLINE>
<TEXT>

   KKTC'de Talat'ın başbakanlığında kurulan koalisyon hükümeti, ortak protokolle Kıbrıs sorununu mayıstan önce çözerek referanduma sunmayı öncelikli hedef seçti 
      SEFA KARAHASAN Lefkoşa 

   
   KKTC'de, CTP - DP hükümeti ortak protokolle hükümetin amacını "Annan Planı'nı esas alan, hükümetle Cumhurbaşkanı Rauf Denktaş'ın uyum içinde yürüteceği müzakere süreci sonunda Kıbrıs sorununu mayıstan önce çözmek ve eşzamanlı olarak referanduma sunmak" olarak belirledi. Protokolde Türk halkını AB normlarına uyumlu, çağdaş, demokratik, adil, refah düzeyi yüksek bir devlet düzenine kavuşturmak hedefler arasında sıralandı. 
   Protokolde, "Koalisyonun Temel İlkeleri" başlığı altındaki dikkat çeken bazı maddeler de şunlar 
   Madde 2 Oluşturulacak hükümet, çözüme ulaşılmasında ve sistemimizin AB normlarıyla uyumlaştırılması sürecinde önemli fonksiyon üstlenecek. 
   Madde 3 Koalisyon hükümeti, çözümle oluşturulacak ortaklık temelinde Kıbrıs Türk halkı ile Kıbrıs Rum halkının ve kurucu devletlerinin siyasal eşitliğini, Kıbrıs'ın bütününde paylaşacağımız, kurucu devletimizde de kendimizin olan egemenliği öngörmektedir. 
   Madde 4 Türkiye'nin uluslararası anlaşmalardan kaynaklanan garantörlük hakkının devamı gözetilecektir. 
   
   Türkiye ile ilişkiler 
   Madde 5 Koalisyon Kıbrıs sorununun çözümünde Türkiye ile karşılıklı görüş alışverişiyle ortak bir politika oluşturmayı ve Türkiye ile var olan ilişkilerin geliştirilmesini öngörmektedir. 
   Madde 9 Kıbrıs Türk halkı ve yönetiminin dış ilişkilerinin geliştirilmesine önem verilecek ve Kıbrıslı Türklerin Yunanistan'la, Kıbrıslı Rumların da Türkiye ile ilişkilerini geliştirilmesine yardımcı olunacaktır. 
   
   Görüş ayrılığı yok 
   İstanbul'dan Ada'ya dönen KKTC Cumhurbaşkanı Rauf Denktaş da Geçitkale Havaalanı'nda yaptığı açıklamada, "Kıbrıs sorununu halletmenin esas olduğunu" ancak bunun Kıbrıs'tan vazgeçmek anlamına gelmediğini söyledi. 
   Türk hükümetiyle görüş ayrılığının olmadığını vurgulayan Denktaş, "Bir ön çalışmayla Annan Planı'nı kabul edilebilir hale getirme gayretleri sürdürülmektedir" dedi. 
   Denktaş, CTP - DP hükümeti için "İnşallah hayırlı ve uğurlu olur" ifadesini kullandı. CTP lideri Mehmet Ali Talat'la birlikte Cumhurbaşkanı'nı karşılayan DP Genel Başkanı Serdar Denktaş da Bakanlar Kurulu listesinin Cumhurbaşkanı Denktaş'a bugün salı sunulacağını açıkladı. 
   
   
   
</TEXT>
</DOC>
