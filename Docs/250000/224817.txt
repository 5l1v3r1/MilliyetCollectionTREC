<DOC>
<DOCNO> 224817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/soneko36.html </URL>
<DATE> 2004/03/23/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Unakıtan Yastık altındaki para geri geliyor 
</HEADLINE>
<TEXT>

     Maliye Bakanı Kemal Unakıtan, Merkez Bankası rakamlarına göre 5.2 milyar dolar kaynağı belirsiz paranın sisteme girdiğini belirterek, ''Yastık altındaki para geri geliyor'' yorumunda bulundu. 
     Ankara Ticaret Odası'nın ATO Mart ayı Meclis toplantısında konuşan Maliye Bakanı Unakıtan, hükümet olarak reel sektörün, üreticinin, ihracatçının, tüccarın yanında olduklarını vurguladı. 
     Kemal Derviş'in politikalarını uyguladıkları yönündeki eleştirilere cevap veren Maliye Bakanı, ''Hayır takip etmiyoruz. O zaman ne üretici, ne tüccar düşünülüyordu, sadece bankalar, borç, harç düşünülüyordu'' dedi. 
     Yatırım ortamının iyileştirilmesi için siyasi ve ekonomik istikrarın şart olduğunu vurgulayan Maliye Bakanı Unakıtan, bunun olmadığı yerde, yatırımcının önünü göremediği durumlarda bir şey olmayacağını söyledi. 
     İstanbul'da gerçekleştirilen Yatırım Danışma Konseyi'ne de değinen Unakıtan, CEO'arın kendisine '' Biz siyasi ve ekonomik istikrarın olduğu yere geliriz '' dediklerini aktardı. 
     
     TEŞVİKLER 
     Teşvik konusunda da konuşan Maliye Bakanı, şimdiye kadar özellikle Güneydoğu'da bir çok teşvik verildiğini hatırlatırken, ''Onlar tutsaydı oralar cennet olurdu'' diye konuştu. 
     Şimdi ise nakdi teşviğin bulunmadığını hatırlatan Unakıtan, esas teşvikin ekonomide istikrarın sağlanması olduğunu ifade etti ve kimsenin siyasi ve ekonomik istikrarı bozma lüksü bulunmadığını söyledi. 
     
     KRİZİN SEBEBİ KÖTÜ YÖNETİM 
     Türkiye'nin 2000 ve 2001 yıllarında kriz yaşadığına dikkat çeken Unakıtan, burada yanlışın kamuda olduğunu, bunların kamudaki kötü yönetimden kaynaklandığını belirtti. 
     Türkiye iyi yönetildiğinde ileri gittiğini, kötü yönetildiğinde ise tersi olduğunu kaydeden Unakıtan, ''Zaten bir ileri, iki geri yapa yapa bir arpa boyu yol alamadık'' dedi. 
     Devletin hantal yapısı ve bürokrasinin özel sektörün önünü keser hale geldiğini kaydeden Unakıtan, ''Hala ben bile bazı işadamlarına genel müdürlerden randevu alıyorum'' dedi. 
     
     KAMU YÖNETİM REFORMU 
     Kamu Yönetim Reformu çalışmalarına değinen Maliye Bakanı, bu konudaki protesto gösterilerini hatırlatarak, ''Böyle mi devam edelim Bunu mu istiyorlar '' diye sordu. 
     Türkiye'nin menfaati için herkesin bir noktada buluşması gerektiğini vurgulayan Kemal Unakıtan, bu yapılanmayı değiştirmek ve vatandaşın en küçük iş için bile Ankara'ya gelmesinin önüne geçmek istediklerini kaydetti. 
     
     ENERJİ MALİYETLERİ 
     Girdi maliyetlerinin düşürülmesi için her bakanlığın kendi görev alanında çalıştığını hatırlatan Maliye Bakanı, bunun başında enerji fiyatlarının geldiğini kaydetti. 
     Türkiye'nin enerjinin yüzde 90'ında dışa bağımlı olduğunun altını çizen Unakıtan, bu şartlar altında elektriğin pahalı olduğunu, bir de kötü yönetimden dolayı pahalı hale geldiğini kaydetti. 
     Bir dönem gündeme gelen ''Türkiye karanlıkta kalacak'' söylemini hatırlatan Maliye Bakanı, ''Meğerse yokmuş öyle bir şey. Palavraymış'' diye konuştu. 
     Barajların dolduğunu, bazı santralları kapatmak zorunda kaldıklarını anlatan Unakıtan, şimdi hidroelektrik santralların devrede olduğunu söylerken, enerji maliyetlerini düşürmenin hükümetin önemli hedeflerinden olduğunu kaydetti. 
     
     BÜYÜME 
     Ekonomide büyümenin bir ileri, bir geri gitmesinin hastalık işareti olduğunu belirten Maliye Bakanı, ''Biz yüzde 5'le gidelim, makul olsun, ama devamlı olsun'' dedi. 
     Türkiye'yi yavaş yavaş hızını artıran bir arabaya benzeten Unakıtan, ''Bir hız, bir fren yaparsa içindekiler ne hale gelir '' diye sordu. 
     
     YASTIK ALTI GERİ DÖNÜYOR 
     Merkez Bankası rakamlarına göre 5.2 milyar dolar kaynağı belirsiz paranın sisteme girdiğini belirten Maliye Bakanı, şöyle devam etti 
     ''Gökten yağmadı ya bu para, kriz zamanı nereye gittiyse oradan geliyor. Yastık altındaki para geri geliyor. Döviz o kadar fazla geliyor ki Türkiye'ye dolar bir türlü başını kaldıramıyor. Merkez Bankası'ndan başka dolar alan yok.'' 
     
     KREDİ UYARISI 
     Şu sıralar enflasyonun düşüşüne paralel kredi faizlerinde de düşüşler olduğuna dikkat çeken Unakıtan, ''Yüzde 2'ye düştü diye kimse fazla harcama veyahutta uzun vadeli borçlar içine girmesin gene de. Çünkü daha da düşecek. Onun için herkes hesabını iyi yapsın'' uyarısında bulundu. 
     
     ENFLASYON AVRUPANIN EN YÜKSEĞİ 
     TEFE'de yüzde 9.4 rakamına inildiğini hatırlatan Unakıtan, ''Ama Avrupa'nın en yükseği biziz hiç kimse sevinmesin. Bulgaristan'a gittim yüzde 4 oldu diye üzülüyorlar. Onlar hep düşürülecek, herkes hesabını ona göre yapsın'' diye konuştu. 
     Maliye Bakanı kayıtdışı ile mücadele konusunda sivil toplum örgütleri ile hükümetin elele olduğunu sözlerine ekledi. 
     
</TEXT>
</DOC>
