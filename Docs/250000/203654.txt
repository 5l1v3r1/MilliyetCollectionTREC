<DOC>
<DOCNO> 203654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sondun02.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan, 26 Ocak'ta Washington'a gidiyor 
</HEADLINE>
<TEXT>

     Başbakan Recep Tayyip Erdoğan'ın, gelecek ay için öngörülen ABD ziyareti çerçevesinde, 26 Ocak'ta Washington'a gelmesi ve 28 Ocak'ta da ABD Başkanı George Bush ile Beyaz Saray'da görüşmesinin beklendiği öğrenildi. 
     Edinilen bilgiye göre, 30 Ocak Cuma gününe kadar Washington'da kalması öngörülen Başbakan Erdoğan'ın, Başkan Bush ile görüşmesinin dışında, diğer Amerikalı yetkililerle temasta bulunması ve çeşitli kuruluşlarda konuşmalar yapması bekleniyor. 
     Erdoğan'ın, Washington temaslarından sonra Boston kentine de gidebileceği kaydedildi. 
     Başbakan Erdoğan'ın ziyareti sırasında, Kıbrıs ve Irak'ın yanı sıra diğer ikili ve bölgesel konuların geniş şekilde değerlendirilmesi bekleniyor. 
     Bu ziyaret, Erdoğan'ın, Başbakan olarak ABD'ye yapacağı ilk gezi olacak. Erdoğan en son, geçen yıl Aralık başlarında, genel seçimi kazanan AK Parti'nin lideri olarak Washington'ı ziyaret etmiş ve Beyaz Saray'da Başkan Bush ile görüşmüştü. 
     
</TEXT>
</DOC>
