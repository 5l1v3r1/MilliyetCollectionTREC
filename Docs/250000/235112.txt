<DOC>
<DOCNO> 235112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/spor/aspo.html </URL>
<DATE> 2004/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
KONGRE Mİ, KANGREN Mİ 
</HEADLINE>
<TEXT>


Beşiktaş Başkanı Serdar Bilgili'nin şok çıkışı, 30 Mayıs'taki Genel Kurulu tam bir kaosa sürükleyecek. Kulislerde ismi geçenler aday olsa, küfürlerin sahibi olarak tanımlanacak. Ayrıca yeni sezon için manevra süresi kalmayacak 

HABER YORUM BİLAL MEŞE 


Yer Başkan Serdar Bilgili'nin Bebek'teki evi.... Bir yanda derbi yenilgisi, diğer yandan kongre üyelerinin çoğunluğu oluşturduğu tribünlerden yapılan hakaretler masada... Bilgili özel otosuyla evinin yolunu tutarken, en yakın mesai arkadaşlarına mesajı veriyordu "Bu iş buraya kadar. Bırakıyorum" 
Bebek'teki evde sessizlik, kızgınlık ve öfke ön plandaydı. Stadı eşiyle birlikte polis aracında terketmek zorunda kalan İkinci Başkan Hüsnü Güreli, Beşiktaş Belediyesi Başkanı İsmail Ünal ve yönetim kurulu üyelerinden Mahmut Hanefi, Başkan'ın tarihi kararına en yakın tanık olanlardı. Bilgili, kararını önce Güreli'ye açtı "Böyle gitmez, istifayı düşünüyorum" 
Güreli'den tek yanıt çıktı "Doğrusu da bu başkanım" 

İlginç tespitler 
Takım arkadaşlarından tam destek alan Başkan Serdar Bilgili'nin bu kararı, kimine göre doğal, kimine göre sürprizdi. Çünkü bir kısmı şoke olurken, bir bölümü de taktik olduğunu savunuyordu. Bazı üyeler, "Olağanüstü kongreye gitmesi doğal. Ortada bir başarısızlık var. Güvenoyu isteyecek" yorumları yapıyordu. Ama bizce doğru değildi. Bilgili'yi 12 yıldır tanıyan biri olarak, hiç bu kadar kararlı olduğunu görmediğimi söyleyebilirim. Bilgili ile biraz daha rahatladığı 10 dakikalık süreçte birlikte olduğumuzda ağzından çıkanlar da anlamlıydı "O küfürlere tahammül edemezdim. Bu şekilde sokakta nasıl yürürdüm Şimdi onur ve gururla yürüyeceğim" 

Adaylık çok zor 
Başkan Serdar Bilgili'nin kongre kararıyla yaşanan şok ortamı çabuk atlatıldı ve 30 Mayıs'daki seçime kadar şimdiden aday bulma çalışmaları bile başladı. Zafer Yıldırım, Fikret Orman, Nevzat Demir, Yıldırım Demirören gibi isimler kulislerde manşete çıktı. Ancak kim olursa olsun, gönlünden Beşiktaş başkanlığı geçse bile, bunu dışa vuramayacağı, hatta ortaya çıkamayacağı da gün gibi ortada... Çünkü "Adayım" dese, "Vay, sen misin o küfürleri ettiren" suçlamalarıyla karşı karşıya kalacak. Ayrıca yeni yönetimin yeni sezon için yeni hedefler koyması hatta yeni planların içinde yoğrulması için sürenin kalmayacağını hesaplayanlar da ön plana çıkacak. 
Serdar Bilgili istifa etmedi, tüzüğün 10.maddesini devreye soktu ve olağanüstü genel kurul kararı aldı. Eğer Başkan ve yönetim istifa etmiş olsaydı, kongre tarihine kadar kulübü Divan Başkanlığı'nın yönetmesi gerekirdi. Ancak olağanüstü kongre seçim mi, yoksa tartışma ya da Bilgili'yi ikna platformu mu olur Bunlar da birer soru işareti. Zira Başkan'ın dönmesi için inanılmaz bir baskı kampanyası da başlatıldı. 

Bunu hak etmedim 

Beşiktaş Başkanı, derbi sonrası küfürlü protestolar nedeniyle olağanüstü kongre kararı aldı, "Onurlu insanlar bunları hazmedemez" ifadesini kullandı 

ORHAN YILDIRIM 

Derin darbe 
FENERBAHÇE yenilgisi sonrası tribünlerin sert tepki gösterdiği Serdar Bilgili dün bir basın toplantısı düzenleyerek, görevi bırakacağını açıkladı. Bir ay içinde kulübü olağanüstü genel kurula götüreceklerini belirten Bilgili, "Bu küfürler numaralı tribünden, VIP'ten, Beşiktaş kongre üyelerinin ağırlıklı olduğu yerlerden geldi. Bunları hak etmedik. Bizler onurlarıyla yaşayan insanlarız. Onurlu insanlar bunları hazmedemez" dedi. 

'Aday olmam' 
BUGÜNE kadar başladığı hiçbir işi yarım bırakmadığını kaydeden Siyah - Beyazlı Kulübün Başkanı, "Biz, o insanlara hizmet etmek için göreve geldik. O koltuğa hakarete izin vermeyeceğim. Asıl acı olan, küfürler edilirken, kimsenin karşı çıkmaması" diye konuştu. Geride dört dörtlük bir kulüp bıraktığını belirten Beşiktaş Başkanı, "Aday olmayacağım, kararım kesindir" sözleriyle kapıyı tamamen kapattığının altını çizdi. 

İsyan etti 
BU kararı alırken sadece birkaç yönetici arkadaşına danıştığını belirten Serdar Bilgili, şöyle devam etti "Böyle bırakmak istemezdim. Kupa kaldırırken görevi bırakmayı isterdim. Elbette bizler de hatalar yaptık. Ama iyi niyetle çalıştık. Devletle iş yapmadım, ihale almadım. Beşiktaş'ı kişisel çıkarlarım için kullanmadım. 28 yaşımdan 40 yaşıma kadar işimi, ailemi, kızımı ihmal ettim. Aileme, onuruma çok ağır hakaretler edildi". 

'Kimse korumadı' 
SERDAR Bilgili, "Tribünlerin hali içimi acıtıyor. Bölünmüş, birbirine düşmüş durumdayız" yorumunu yaptı. Duyarsızlığın kendisini yaraladığına işaret eden Beşiktaş Kulübü Başkanı, "Bu olay için kimseyi suçlayamam. Ama yanımda Aziz başkan varken, gözlerimin içine baka baka üç metre yanımdan küfürler edildi. Kimse çıkıp da korumadı. Demek burada ciddi bir mesaj var. Ben o mesajı almak durumundayım" açıklamasını yaptı. 

Lucescu sırada 

Rumen hocanın, istifasının cebinde olduğu bildirildi. Sinan Engin de, "Sezon biter, ben de giderim" dedi 

Artçı şoklar 
SERDAR Bilgili'nin görevi bırakmasıyla büyük bir deprem yaşayan Beşiktaş'ta artçı şoklar da peş peşe geliyor. Teknik Direktör Mircea Lucescu'nun da istifaya hazır olduğu, yönetime kendisi ile ilgili her türlü karara da saygı duyacağını ilettiği öğrenildi. Lucescu'nun, yaşanan krizden takımın daha fazla etkilenmemesi için sezon sonuna kadar görevini sürdürebileceği mesajı da gönderdiği bildirildi. 

İlginç mesaj 
MENAJER Sinan Engin ise, şu aşamada Beşiktaş'ı bırakmasının doğru olmayacağını söyledi. Engin, "Hepimiz büyük bir üzüntü içindeyiz. Bu yönetimle geldim, bu yönetimle giderim. Ancak üç hafta daha burdayım. Şimdi bırakıp, gitmem sağlıklı olmaz" açıklamasını yaptı. Engin, Lucescu'ya da üstü kapalı bir şekilde mesaj gönderip, "Benim dışımda istifa etmesi gereken insanlar da var" yorumunu yaptı. 

Bilgili'nin lig karnesi SEZON O G B M A Y P S. 1999-00 34 23 6 5 74 27 75 2. 2000-01 34 19 7 8 68 48 64 4. 2001-02 34 18 8 8 69 39 62 3. 2002-03 34 26 7 1 63 21 85 1. 2003-04 31 18 8 5 65 41 62 3. 

TEPKİLER 
'Vesile olanlar utansın 

"Devam etmeli" 
BEŞİKTAŞ Kulübü'nün efsane başkanlarından Süleyman Seba, Bilgili'nin istifasıyla ilgili fazla yorum yapmak istemediğini söyledi. Seba, "Vesile olanlar utansın. Doğrusu üzüldüm. Ancak geçmişte bu tür olayları ben de çok yaşadım. O dönemde kimse bana sahip çıkmadı. Bilgili'nin göreve devam etmesi gerekir" diye konuştu. 

Nereden nereye 
SÜLEYMAN Seba'nın son döneminde tribünlerde bölünmeler oluşmuş, 16 yıl kulübe başkanlık eden onursal başkan bunu hiç unutamamıştı. Dört yıl önce "Seba gitsin, Ahmet Dursun" temposu tutan Siyah - Beyazlı taraftarlar, Serdar Bilgili lehine tezahüratlarda bulundular. Aynı tribünlerden yükselen tepkiler şimdi genç başkanı istifaya götürdü. 


'Yazıklar olsun' 

Ulusoy sert çıktı 
FEDERASYON Başkanı Haluk Ulusoy, Serdar Bilgili'nin istifasını "Kahrolduğum bir günü yaşıyorum" şeklinde değerlendirdi. Ulusoy, "Bilgili'ye dünkü maçta yaşatılan çirkinleri kabullenmediğimi, nefretle kınadığımı söylemeliyim. Böyle bir hareketi yapan her kimse, ona 'yazıklar olsun' diyorum. Bu tür hareketli tasvip etmek mümkün değil" diye konuştu. 

'Değerler kayboluyor' 
DERBİDE Aziz Yıldırım'a da küfür edildiğini hatırlatan Federasyon Başkanı, "Maalesef değer yargılarımızı kaybetme durumuna geldik. Hiç kimse böylesine görevlere ailesine küfür ettirmek için talip olmuyor" yorumunu yaptı. Bu davranışın ibret olması gerektiğini vurgulayan Ulusoy, canı gönülden Bilgili'nin kalmasını arzu ettiklerini sözlerine ekledi. 

'Milat oluşturacak' 

Şeref Nasır kızgın 
SİYAH - Beyazlı kulübün Divan Kurulu Başkanı Şeref Nasır, Serdar Bilgili'nin görevini bırakma kararını üzüntüyle karşıladığını, buna neden olanları da şiddetle kınadığını bildirdi. Yazılı açıklama yapan Nasır, "Bu olaylara sebebiyet verenler eğer Beşiktaş üyesi ise haklarında gerekli disiplin kovuşturulmasının başlatılmasını bekliyoruz" dedi. 

Savaşın başlangıcı 
BİLGİLİ'NİN spor anarşisi ile mücadelenin bayraktarlığını yapan örnek tavır sergilediğini belirten Nasır, şöyle devam etti "Başkan'ın ayrılık kararını, küfür ve spor anarşisiyle mücadelenin bir başlangıcı olarak algılıyor ve saygıyla karşılıyorum. Umuyor ve diliyorum ki milat oluşturacak bugünden itibaren hiçbir şey eskisi gibi devam etmeyecektir". 

Aydın'dan uyarı 

KULÜPLER Birliği ve Ankaragücü Kulübü Başkanı Cemal Aydın "Türk sporuna hizmet edenlerin önünü kapamamak lazım. Olaylar bu şekilde devam ederse hizmete devam edecek kişi bulamayacağız" dedi. Aydın, "Maç sırasında ve sonrasında yaşananlar, Beşiktaş camiasına yakışmadı. Bir sıkıntı varsa Genel Kurul'da hesabı sorulur. Umarım ki kararını gözden geçirir" diye konuştu. 

Keçeli şokta 

BEŞİKTAŞ camiasının önde gelen isimlerinden, eski yönetici Metin Keçeli, protestoların bu noktaya varacağını hiç kimsenin beklemediğini söyledi. Keçeli, "Şok oldum. Üç ay önce seçilmiş bir başkan istifa etmemeliydi. İyi de işler yapıyorlardı. Şu aşamada gelecekle ilgili bir şey söylemek zor. Kaos olmasa bile, güçlü bir yönetim nasıl gelir ben de bilemiyorum" ifadelerini kullandı. 


</TEXT>
</DOC>
