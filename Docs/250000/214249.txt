<DOC>
<DOCNO> 214249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sondun26.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Kıbrıs'ta iki toplumun birarada yaşamasını istiyoruz" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Kıbrıs'ta iki toplumun bir arada yaşamasını istediklerini belirtti. 
     Polonya'da resmi temaslarına devam eden Gül, Natolin Avrupa Koleji'nde ''Türkiye'nin AB'ye Yaklaşımları'' konulu bir konuşma yaptı. 
     Gül, konuşmadan sonra soruları yanıtlarken, Kıbrıs Rum kesiminin Varşova büyükelçisinin ''Kıbrıs sorununun çözümünde samimi misiniz '' şeklindeki sorusunu yanıtlarken, ''İki toplumun bir arada yaşamasını istiyoruz. Ancak adanın gerçeklerinin de gözardı edilmemesi gerekir. Bizim amacımız bu sorunun çözüldükten sonra tekrar karşımıza çıkmaması, eğer bu sorun tekrar karşımıza çıkarsa, bu herkesin felaketi olur. 1960'lı, 70'li yıllarda yaşananlar unutulmamalı'' dedi. 
     Dışişleri Bakanı Gül, Türkiye'deki Kürtlerle ilgili bir soru üzerine de şunları söyledi 
     ''Artık Kürtçe kitaplar var, sinemalarda filmler var. Bilboardlar var. Bunların olacağını geçen yıl düşünemezdiniz, ama biz her şeyi demokratik yollardan gerçekleştirdik. Ayrıca Türkiye'de çok çeşitli kökenlere mensup insanlar yaşıyor. Örneğin Bosna'daki Boşnaklardan daha fazla Boşnak, Çeçenistan'daki Çeçenlerden daha fazla Çeçen var ülkemizde. Bunların hiçbir sorunu yok. Bunlar isterlerse cumhurbaşkanı da olabilirler, başbakan da olabilirler, dışişleri bakanı ve milletvekili de olabilirler. Kimseye bir ayrıcalık tanımıyoruz. Hep birlikte barış içinde yaşıyoruz.'' Türkiye'nin kuzey Irak Kürtleriyle neden yakından ilgilendiği sorusunu yanıtlarken de Gül, ''Kuzey Irak'ta Kürtlerin ayrı bir yapıya kavuşması sadece bizim için değil, bölgedeki diğer tüm ülkeler için de büyük bir endişe kaynağıdır. Bu endişenin kaynağı ise Irak'ta kaos olur, kan akar ve iç savaş çıkar ve arzu ettiğimiz istikrarı sağlayamayız düşüncesidir. Ortadoğu bölgesi yeni bir ihtilafı kaldıramaz'' diye konuştu. 
     Gül, istikrarlı bir Irak için, bu ülkenin siyasi birliğine, toprak bütünlüğüne ve ülkedeki kaynakların tüm halkına verilmesine dikkat edilmesi gerektiğini kaydetti. 
     Abdullah Gül, Natolin Avrupa Koleji'nde yaptığı konuşmada, Türkiye-AB ilişkileri ve Türkiye-Polonya ilişkileri hakkında bilgi verdi. 
     Türkiye'nin de Belçika'nın Bruges Avrupa Koleji'ne öğrenci yolladığını anımsatan Gül, AB ile ortak bir proje çerçevesinde İzmir'de de bir Avrupa koleji kurulacağını söyledi. 
     Natolin kolejindeki Polonyalı ve komşu ülkelerden gelen öğrencilere hitaben, ''Gelecek nesillere umut ve imkanlar temin etmeliyiz'' diyen Gül, birleşik Avrupa'nın ortak değerlerini ise satır başlarıyla şöyle sıraladı 
     ''Özgürlük, demokrasi ve adalet temelleri üzerine inşa edilmiş bir Avrupa Kültürlerin, geleneklerin ve tecrübelerin birleştiği bir Avrupa birlikte yaşama çeşitliliığinin global anlamda bir modeli olan bir Avrupa Çatışmaları çıkaran insanlara karşı çıkan bir Avrupa ortak değerler ve vizyonlar konusunda giderek birleşen bir Avrupa ve birleşmeyi bir gereklilik değil, bir sorumluluk olarak gören bir Avrupa.'' Abdullah Gül, Türkiye'nin AB süreci ve tam üyelik müzakerelerine ilişkin bir soru üzerine de, ''Biz yıl sonunda tarih alacağız ve tüm yasalarımız AB ile aynı olacak'' dedi. 
     Polonya Senato Başkanı Longin Pastusiak tarafından bugün kabul edilen Gül, Cumhurbaşkanı Alexander Kwasniewski tarafından kabul edildikten sonra akşam saatlerinde Ankara'ya dönecek. 
     
</TEXT>
</DOC>
