<DOC>
<DOCNO> 226530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sondun14.html </URL>
<DATE> 2004/03/29/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Rum kilisesinden halka, "Annan Planı'na 'Hayır' deyin" çağrısı .. 
</HEADLINE>
<TEXT>

     Rum kilisesinin halka, referandumda ''Annan planına 'Hayır' deyin'' çağrısı yapacağı bildirildi. 
     Fileleftheros gazetesinin ''Kilise şimdiden 'Hayır' diyor'' başlıklı haberine göre, Baf Metropoliti Hrisostomos, ''Burgenstock ve Brüksel'de bugünlerde olacaklardan sonra, kilisenin halka, Annan planına 'Hayır' demesi çağrısında bulunmayı göze aldığını'' söyledi. 
     Hrisostomos, ''inanılmaz baskılar'' nedeniyle Rum yönetimi lideri Tasos Papadopulos'un güç duruma düştüğünün anlaşıldığını, kilisenin Papadopulos'un çabalarına destek vermeye devam edeceğini belirtti. Hrisostomos, ''Türklerin ekonomik açıdan geçiminin teminat altına alınmaması gerektiğini, ayrıca Amerikalı ve İngilizlerin istediği zaman çökeceği bir devlete sahip olmak istemediklerini'' kaydetti. 
     Sözde Girne Metropoliti Pavlos ise bir etkinlikte yaptığı açıklamada, ''tehditlere ve Annan planı hayranlarının felaket tellallığına karşı, güçlü bir 'Hayır' demesi'' için Rum halkına çağrıda bulundu. Pavlos, İngiliz ve Amerikalıların, kendi imzalarıyla ''Türk işgalinin'' sürmesini yasallaştırmak istediklerini savundu ve ''Hayır''ın bu kritik günlerde gerekli olduğunu kaydetti. 
     Limasol Metropoliti Athanasios da Simerini gazetesine yaptığı açıklamada, Annan planının, kilisenin, ''tüm sakinleri için özgür bir vatan'' ülküsüyle uyuşmadığını söyledi. 
     Athanasios, Annan planıyla ilgili tutumunu müzakereler bittiği zaman belirleyeceğini, Kıbrıs konusunda papazlar arasında fikir ayrılığı bulunduğunu, bunun da karışıklığa neden olduğunu belirterek, papazların gelişmeler hakkında bilgilendirilmediğini söyledi. 
     
</TEXT>
</DOC>
