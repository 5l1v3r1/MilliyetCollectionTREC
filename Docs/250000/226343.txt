<DOC>
<DOCNO> 226343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sonsiy07.html </URL>
<DATE> 2004/03/28/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Cumhurbaşkanı Sezer, oyunu kullandı 
</HEADLINE>
<TEXT>

     Cumhurbaşkanı Ahmet Necdet Sezer ve eşi Semra Sezer, Mahalli İdareler Genel Seçimi için sandık başına gitti. 
     Sezer ve eşi, saat 09.10 sıralarında 06 TTF 44 sivil plakası takılmış makam arabasıyla oy kullanmak için Çankaya Oyak Sitesi içindeki Ahmet Andiçen İlköğretim Okulu'na geldi. Okula gelişlerinde vatandaşlar Cumhurbaşkanı Sezer'i alkışladılar. 
     Sezer ve eşi Semra Sezer daha sonra oy kullanacakları 2177 numaralı sandığın bulunduğu sınıfa geçtiler. 
     Cumhurbaşkanı Sezer ve eşi bir süre oy kullanmak için sıra beklediler. Görevlilerin sıranın kendilerinde olduğunu belirtmeleri üzerine Cumhurbaşkanı Sezer ve eşi Semra Sezer oylarını kullandılar. Sezer, oy kullanırken basın mensuplarının isteği üzerine fotoğraf ve görüntü alınması için bir süre bekledi. 
     Bu sırada bir gazetecinin, ''Bir dileğiniz var mı '' sorusu üzerine Sezer, ''Hayırlı olsun, başka ne dileğimiz olacak '' karşılığını verdi. 
     Oy kullandıktan sonra Sezer ve eşinin parmaklarına boya sürüldü. 
     Cumhurbaşkanı Sezer'in oy kullanırken kimlik kartı olarak Emekli Sandığı tanıtım kartını, eşi Semra Sezer'in ise sürücü belgesini gösterdikleri görüldü. 
     Cumhurbaşkanı Sezer, okuldan ayrılırken de vatandaşlar tarafından alkışlandı. 
     
</TEXT>
</DOC>
