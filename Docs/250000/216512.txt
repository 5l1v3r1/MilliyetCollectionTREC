<DOC>
<DOCNO> 216512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/soneko14.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD, sosyal güvenlik konusunda bir planı hükümete sunacak 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Avrupa Birliği'den müzakere tarihini bu yılın sonunda alabileceklerini düşündüklerini belirtirken, siyasi kriterler konusunda önemli mesafeler alındığını bildirdi. TÜSİAD Yönetim Kurulu Üyesi Arzuhan Yalçındağ ise sosyal güvenlik konusunda 3 aşamalı bir plan hazırladıklarını, 2-3 ay içinde hükümete sunmayı düşündüklerini söyledi. 
     Başbakan Yardımcısı Şahin, Ankara'daki temaslarını sürdüren Ömer Sabancı başkanlığındaki Türk Sanayicileri ve İşadamları Derneği TÜSİAD heyetini, Başbakanlık'taki makamında kabul etti. 
     Şahin, burada yaptığı konuşmada, 2004 yılı hedeflerinin tutturulabileceğini, Türkiye'nin durumunun AB üyeliği kesinleşmiş bazı ülkelerden bile daha iyi olduğunu ifade etti. 
     ''Önemli mesafeler aldık ama alınacak çok yol var'' diyen ve dış politika konusunda önemli adımlar atıldığını belirten Şahin, bunun sadece hükümetin başarısı olmadığını kaydetti. 
     AB ve Kıbrıs politikasında devletin, diğer organlarıyla önemli mesafeler alındığını ifade eden şahin, ''bu mesafede sizlerin de katkıları var'' diye konuştu. 
     Kamu reformuna da değinen Şahin, tasarının TBMM'de olduğunu hatırlatarak, ''Aslında mevcut durum hükümetlerin işine gelir, biz niye durup dururken yetkilerimizi belediye başkanlarına valilere, devredelim ki, o bakımdan farklı düşünmüş olsalar da bu demokrasinin bir örneğidir'' şeklinde konuştu. 
     
     ÇİN'DE KOMÜNİST PARTİ VE YABANCI SERMAYE 

     Şahin, Yabancı sermaye konusundaki görüşlerini dile getirirken, bundan 6 ay önce Çin'i ziyaret ettiğini, yabancı sermaye çekme konusunda oradaki yetkililerden bilgi aldığını belirterek, şunları kaydetti 
     ''Komünist partisinin iktidarda olduğu Çin'de, serbest piyasa ekonomisi koşullarının nasıl yerine getirilmekte olduğunu hayretle tespit etmiştim, bizim de bu konuda yabancı sermaye çekecek tedbirleri almamız, caydırıcı bir takım formaliteler varsa, onları da kaldırmamız lazım. Bu da 2004 yılında yapacağımız faaliyetlerden biridir.'' Bir gazetecinin, sosyal güvenlik reformuna ilişkin olarak iş dünyasından ve dünya bankasından farklı yaklaşımlar geldiğini belirtmesi üzerine Şahin, Başbakan Erdoğan'ın da 2004'ü 'işsizlikle mücadele yılı' ilan ettiğini hatırlattı. 
     Bakan Şahin, 2004 yılında bu konuda Çalışma ve Sosyal Güvenlik Bakanlığı'nın üzerinde durduğu bir çalışma yaptığını bildirdi. 
     Şahin, 2004 yılında Türkiye'nin yatırım yönünden önemli adımlar atacağını ifade ederken, yatırımda özel sektörün önemini vurguladı. 
     
     TÜSİAD BAŞKANI SABANCI 

     TÜSİAD Başkanı Ömer Sabancı da, hükümetin yapıcı ve uzlaşmacı tutumunun önemine dikkati çekti. 
     Sabancı, Kıbrıs ve AB'ye ilişkin şunları kaydetti 
     ''Birleşmiş Kıbrıs'ın AB'ye girmesi ile KKTC halkının refah seviyesi yükselecektir. Türkiye, AB müzakere tarihi alması bakımından önemli bir yol katedecektir. TÜSİAD, 2004 yılında bu konudaki faaliyetlerini devam edecek. Bu çerçevede aralarında Fransa, Almanya, Belçika ve Yunanistan'ın da bulunduğu ülkelerde temaslarımız olacak. Yıl sonunda AB konusunda müzakere tarihi almaya çalışacağız.'' 
     
     TÜSİAD ÜYESİ KOÇ 

     TÜSİAD Başkan Yardımcısı Mustafa Koç ise yabancı sermayenin Türkiye'ye girişinin özendirilmesi gerektiğini söyledi. Koç, yerli sermayenin yatırım yapmasıyla tek başına işsizliğin önüne geçilemeyeceğini, yabancı sermayenin Türkiye'ye getirilmesinin cazip hale gelmesi gerektiğini kaydetti. 
     Türkiye'nin yabancı sermaye çekmede komşulara göre geride olduğuna işaret eden Koç, ''Türkiye bu konuda kendine yakışmayacak bir noktada yer alıyor'' dedi. 
     TÜSİAD Yönetim Kurulu üyesi Arzuhan Yalçındağ da sosyal güvenlikle ilgili üç aşamalı bir çalışma hazırlığı içinde olduklarını belirterek, sosyal güvenlik kurumlarının mevcut durumlarını inceleyeceklerini, gelecekte bütçe üzerindeki baskısının ne olacağını tespit edeceklerini, dünyada Şili'de, Kıta Avrupası'nda neler yapıldığı örnekleri üzerinde çalışacaklarını ve bu konuda hazırladıkları raporu 2-3 ay içerisinde hükümete sunabileceklerini bildirdi. 
     
</TEXT>
</DOC>
