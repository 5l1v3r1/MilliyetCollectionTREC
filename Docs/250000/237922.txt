<DOC>
<DOCNO> 237922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sontur21.html </URL>
<DATE> 2004/05/06/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Veli Göçer'in ortağının avukatı çekilince, Mahkeme Başkanı kızdı .. 
</HEADLINE>
<TEXT>

     17 Ağustos depreminde yaptırdıkları binaların bir bölümünün yıkılması sonucu 168 kişinin ölümüne neden olmaktan Veli Göçer ile yargılanan Zafer Coşkun'un avukatı davadan çekildi. 
     Konya 2. Ağır Ceza Mahkemesi'nde görülen davanın bugünkü duruşmasına, tutuksuz yargılanan Veli Göçer, müdahiller Salim Çakır ve Mustafa Ergüden ile müdahil avukatları katıldı. 
     Duruşmada, sanık Zafer Coşkun'un avukatı Mehmet Kart'ın davadan çekilme isteğine ilişkin dilekçesi dava dosyasına eklendi. Davanın uzamasına neden olan bu durum karşısında sinirlenen Mahkeme Başkanı Feridun Bahşi, ''Bu memlekette hakimlik yapmak kadar zor bir şey yok. Sen elinden geleni yap ama olmuyor'' diyerek tepki gösterdi. 
     Ek savunmasını vermesi için süre tanınan Veli Göçer, bir önceki duruşmada alınan kararlarda hata olduğunu savunarak, ''1927 ada 1 parseldeki binaların inşaatlarını benim yaptığım yazıyor. İnşaatları ben tamamlamadım. Ben devraldığımda içinde oturuluyordu. Ayrıca, 1256 ve 1927 adalarda depremde ölüm olayı gerçekleşmedi'' dedi. 
     Bunun üzerine sinirlenen Mahkeme Başkanı Feridun Bahşi, ''Çok konuşma, zaten sinirliyim. Bu arada Can Göçer duruşmaya niye katılmadı '' dedi. 
     Mahkeme, Zafer Coşkun'un adresine avukatının davadan çekilme kararının tebliğ edilmesini kararlaştırarak, duruşmayı erteledi. 
     Duruşma çıkışında açıklama yapan müdahil avukatı Filiz Saraç, mahkeme başkanının da yargılamının daha fazla uzamasını istemediğini söyledi. 
     Davanın 5'inci yılına girdiğini belirten Saraç, ''Ancak sanık avukatının istifa etmesi davanın zorunlu olarak uzamasına neden oldu. Davanın başından bu yana Zafer Coşkun'un avukatlığını yapan Mehmet Kart'ın ek savunma aşamasına gelindiği dönemde istifa etmesi mahkeme başkanını kızdırdı'' dedi. 
     Veli Göçer, oğlu Can Göçer ve ortakları İsmet Kösebalaban, Zafer Coşkun ve şirket yetkilisi Derya Bilgin, Marmara Depremi'nde yaptırdıkları binalardan 10'unun yıkılarak 168 kişinin ölümüne yol açtıkları gerekçesiyle TCK'nın 383. Maddesi gereğince yargılanıyor. 
     
</TEXT>
</DOC>
