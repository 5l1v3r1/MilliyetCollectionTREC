<DOC>
<DOCNO> 238979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sondun05.html </URL>
<DATE> 2004/05/11/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
Bush 4 puan daha düştü... ABD'liler işkence fotoğraflarına ne diyor 
</HEADLINE>
<TEXT>

     Irak'ta tutuklulara işkence yapıldığını gösteren fotoğrafların basına yansımasından sonra, ABD Başkanı George Bush'un desteği 4 puan daha azalarak, en alt seviyeye düştü. 
     CNN ve USA Today için Gallup tarafından geçen Cuma'dan Pazar'a kadar yapılan yoklamanın sonuçlarına göre, bir ay önce yüzde 52 olan Bush'u destekleyenlerin oranı yüzde 48'e düştü. 
     Demokrat Parti Başkan adayı John Kerry'yi destekleyenlerin oranı ise yüzde 47. 
     1,003 yetişkin arasında yapılan ve örneklem hata payı yüzde 3 olan yoklamaya katılanların sadece yüzde 44'ü Irak'ta ''savaşa gitmeye değeceğini'' söyledi. Bu oran bir ay önce yüzde 50, bir yıl önce yüzde 73 idi. 
     Kamuoyu yoklamasına katılanların yüzde 44'ü Irak'ın işgalinin hata olduğunu söylerken, yüzde 41'i Bush'un savaş yönetimini, yüzde 54'ü ise terörizme karşı savaşı yönetmesini iyi olarak nitelendirdi. 
     Irak'taki durumu Bush'un daha iyi idare edeceğini söyleyenlerin oranı yüzde 48, Kerry'nin bu konudaki desteği ise yüzde 45. 
     Ancak aynı konuda Mart'ta yapılan bir yoklamada Bush'un desteği yüzde 54, Kerry'nin desteği ise yüzde 39'du. 
     Savunma Bakanı Donald Rumsfeld'in işini yapma tarzını destekleyenlerin oranı yüzde 46, desteklemeyenlerin oranı ise yüzde 45, ama Rumsfeld'in istifa etmesi gerektiğini düşünenlerin oranı ise üçte birden az. 
     
     İŞKENCE KONUSUNDAKİ TUTUM 
     Yoklamaya katılanların yüzde 73 Irak'taki tutuklulara yönelik işkence ve kötü muamelelerin hiçbir şart altında meşru gösterilemeyeceğini belirtirken, 23'ü bazı şartlarda bu tür işkence ve kötü muamelelerin meşru kabul edilebileceğini savundu. 
     Yoklamaya katılanların üçte ikisi bu eylemlerin küçük bir azınlık tarafından yapıldığını belirtirken, üçte ikiden fazlası işkencelerden dolayı Bush ve Rumsfeld'den çok ordu komutanları ve askeri istihbarat subaylarının suçlanması gerektiğini kaydetti. 
     Yoklamaya katılanların yüzde 30'u işkence ve kötü muamelelerin yaygın şekilde yapıldığına inanırken, yüzde 64'ü işkencelerin sadece bazı askerler tarafından yapıldığına inanıyor. 
     Kamouyu yoklamasına katılanların yüzde 71'i bu işkencelerin çok ciddi saldırılar olarak görülmesi gerektiğini belirtti. 
     Yoklamaya katılanların sadece yüzde 26'sı sorumluluğun büyük kısmının Rumsfeld'e ait olduğunu savunurken, yüzde 22'si Rumsfeld'i kısmen suçluyor. Halkın yüzde 31'i Rumsfeld'in istifa etmesi gerektiğini düşünürken, yüzde 29'u ise Rumsfeld'in azledilmeyi bile hak ettiğini savunuyor. 
     Yoklamaya katılanların yüzde 22'si Irak'taki işkence ve kötü muamelelerden dolayı Bush'u suçlarken, yüzde 20'si Bush'u kısmen sorumlu tutuyor. Yüzde 39'u ise Bush'un herhangi bir suçlamayı hak etmediğini düşünüyor. 
     Kamuoyu yoklamasına katılanların yüzde 49'u işkence ve kötü muamelelerin Irak Savaşı bakımından ABD için büyük bir fiyasko olduğunu ifade ederken, yüzde 36'lık bir bölümü bu olayların etkisinin küçük olacağını savunuyor. 
     
</TEXT>
</DOC>
