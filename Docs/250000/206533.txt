<DOC>
<DOCNO> 206533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sondun20.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem riski İran'a başkentin yerini değiştirtiyor .. 
</HEADLINE>
<TEXT>

     İran'ın güneydoğusundaki Bem kentinde meydana gelen deprem faciası üzerine, başkent Tahran'ın büyük bir deprem olasılığıyla karşı karşıya bulunması nedeniyle İran makamları başkentin yerini değiştirmeyi düşünüyor. 
     Reformcu Hayat-ı Nov Yeni Hayat gazetesinin bugünkü haberine göre, Ulusal Yüksek Güvenlik Konseyi UYGK Genel Sekreteri Hüccetülislam Hasan Ruhani, Tahran kentinin önemli fay hatlarının üzerinde olması nedeniyle UYGK'nın Cumartesi günü yapacağı toplantıda başkentin yerini değiştirme konusunun, uzun ve orta vadeli projeleriyle birlikte ciddiyetle ele alınacağını söyledi. 
     Ruhani, UYGK'nın başkentin yerini değiştirme teklifini 1991 yılında sunduğunu, ancak bazı kurumların işbirliğine yanaşmaması yüzünden bu projenin durdurulduğunu belirtti. UYGK'nın başkentin taşınmasına ilişkin 1991'de verdiği teklifi acilen orta ve uzun vadeli projeler biçiminde gözden geçirerek 20 Mart 2004 tarihinde sona eren İran yılının sonuna kadar sunacağını söyleyen Ruhani, başkentin nereye taşınmasının planladığına ilişkin açıklama yapmadı. 
     Aftab-ı Yezd Yezd'in Güneşi gazetesi de Sağlık Bakanlığı'nın 7 büyüklüğündeki bir depremde başkentteki hastanelerin yüzde 90'ının yıkılacağını tahmin ettiğini yazdı. 
     Tahran Üniversitesi Jeofizik Enstitüsü öğretim üyesi Behram Akaşe, Bem'de olduğu gibi 6.8 büyüklüğünde bir depremin Tahran'da 700 binden fazla insanın ölümüne yol açacağını ve hükümet binalarının yıkılması nedeniyle devletin ihtiyaçlara yanıt veremez hale geleceğini söyledi. 
     Akaşe, Cumhurbaşkanı Muhammed Hatemi'ye yazdığı bir mektupta, başkentin, 16. yüzyılda Büyük Şah Abbas döneminde başkent olan İsfahan kentine taşınmasını önerdiğini kaydetti. 
     Tahran 1788 yılında başkent olmuştu. 
     
     DEPREM TEHLİKESİNİN BOYUTLARI 
     İran Deprem Ölçüm Merkezi ve Tahran Üniversitesi Jeofizik Enstitüsü Başkanı Nurbahş Mirzai, 12 milyon nüfuslu Tahran'ı bekleyen olası deprem konusunda geçen hafta Anadolu Ajansı'na yaptığı değerlendirmede, Tahran'da deprem olasılığı bulunduğunu, ancak depremin ne zaman olacağı konusunda tahmin yürütmenin doğru olmadığını söylemişti. 
     Tahran'da yan fay hatları haricinde üç ana fay hattı bulunduğunu, bunların sırasıyla başkentin kuzeyindeki Elburz sıradağlarından geçen Kuzey fay hattı, güneyindeki Kehrizek fay hattı ve başkente yaklaşık 20 kilometre mesafedeki Moşa fay hattı olduğunu söyleyen Mirzai, eldeki verilerin Kuzey fay hattında 7.2, Kehrizek fay hattında 7.6 ve Moşa fay hattında 7.1 büyüklüğünde depremin meydana gelebileceğine işaret ettiğini, olası bir depremin büyüklüğü 7 ila üzerinde tahmin edildiğini belirtmişti. 
     Mirzai, Tahran'da son büyük depremin merkez üssünün 1830 yılında Moşa fay hattının kuzeydoğusunda olduğunu, eldeki veriler değerlendirildiğinde iki büyük deprem arasında 190 yıllık bir süre olabileceğini, ancak bunun kesin süre olarak görülmemesi gerektiğini vurgulamıştı. 
     Bem'de 26 Aralık'ta meydana gelen 6.8 büyüklüğündeki deprem, kentin yüzde 80'ini dümdüz etmiş ve 30 bin kişinin ölümüne neden olmuştu. 
     
</TEXT>
</DOC>
