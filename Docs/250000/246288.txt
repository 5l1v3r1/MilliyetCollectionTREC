<DOC>
<DOCNO> 246288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sontur04.html </URL>
<DATE> 2004/06/08/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Anayasa Mahkemesi, para cezalarını görüşecek... 
</HEADLINE>
<TEXT>

     Anayasa Mahkemesi, Türk Ceza Kanunu TCK ve Cezaların İnfazı Hakkında Kanun'daki CİK para cezalarını artıran yasa hükümlerinin iptali istemini esastan görüşecek. 
     Alınan bilgiye göre, Anayasa Mahkemesi'nin 16 ve 23 Haziran tarihlerinde esastan görüşeceği davalar belirlendi. 
     Anayasa Mahkemesi, 16 Haziran Çarşamba günü, 13 yerel mahkemeden gelen ''4421 sayılı TCK ile CİK'te Değişiklik Yapılmasına Dair Kanun'un 4, 5, 6, 7 ve 8. maddelerinin iptali'' istemlerini esastan karara bağlayacak. İptali istenen yasa hükümleri, TCK ve CİK'teki para cezalarını artırıyor. 
     
     EMEKLİLİK YAŞI 
     Çorum İş Mahkemesi, SSK'lı olanların emeklilik durumunu düzenleyen 4759 sayılı Yasa'nın 3. maddesinin B bendinin iptali istemiyle Anayasa Mahkemesi'ne başvurmuştu. Yüksek mahkeme, ilk inceleme aşamasında, iptal istemini dava konusu ile sınırlı tutarak, yasanın 3. maddesinin B bendinin a alt bendinin iptali istemini esastan görüşmeye karar vermişti. 
     İptali istenen hüküm, 20 yıl sigortalılık süresi ve 40 yaşını dolduran kadınların, 25 yıl sigortalılık süresi ve 44 yaşını dolduran erkeklerin 5000 gün prim ödemesi koşuluyla emekli olmalarını içeriyor. Yerel mahkeme, hükmün ''geçiş hükümleri hangi aralıklarla düzenlenirse düzenlensin insanlar arasında eşitliği sağlamayacağını'' ileri sürüyor. 
     Esnaf ve Sanatkarlar ve Diğer Bağımsız Çalışanlar Sosyal Sigortalar Kurumu Kanununun ve Tarımda Kendi Adına ve Hesabına Çalışanlar Sosyal Sigortalar Kanununun Bazı Maddelerinin Değiştirilmesi, Yürürlükten Kaldırılması ve Bu Kanunlara Geçici Maddeler Eklenmesi Hakkında Kanun'un yürürlük maddesinin iptali istemi de 23 Haziran'da esastan görüşülecek. 
     
     İŞGÜZAR'IN EVİNİN ÜZERİNDEKİ TEDBİR 
     Anayasa Mahkemesi, Yüce Divan'daki yargılama sırasında 23 yıl önce apartman dairesi üzerine tedbir konulan eski bakan Hilmi İşgüzar'ın oğlu Hasan İşgüzar'ın, dairesi üzerindeki tedbirin kaldırılması istemini de 23 Haziran'da görüşecek. 
     Eski Sosyal Güvenlik Bakanı Hilmi İşgüzar, oğlu Hasan İşgüzar ve kişi, ''rüşvet almak, vermek, rüşvet alınmasına aracılık etmek, görevi kötüye kullanmak, resmi evrakta sahtekarlık'' suçlarından 1981 yılında Yüce Divan'da yargılanmaya başlamışlar, yargılama sırasında, yüksek mahkeme, Ankara'da Hasan İşgüzar ile Ayşe Handan Dursun'a ait birer apartman dairesine tedbir koymuştu. 
     Hasan İşgüzar, dairesini satmak isteyince yargılama sırasında konulan tedbirin hala devam ettiğini öğrendi ve işlemini yapamadı. İşgüzar, bunun üzerine, tedbirin kaldırılması istemiyle Anayasa Mahkemesi'ne başvurdu. 
     Yüce Divan, 13 Nisan 1982 tarihinde eski bakan Hilmi İşgüzar'ı 9 yıl 8 ay ağır hapis ve 5 milyon 251 bin lira para cezasına çarptırırken, Hasan İşgüzar'a ceza vermemişti. 
     
     ŞEHİR İÇİNDE AHIRA İTİRAZ 
     Edirne Sulh Ceza Mahkemesi'nin 1593 sayılı Umumi Hıfzıssıhha Kanunu'nun 246. maddesinin iptali istemiyle yaptığı başvuru, 23 Haziran'da esastan görüşülecek. İptali istenen hüküm, 20 binden fazla nüfusu olan şehirlerde umumi caddelerde veya belediyelerce tayin edilecek sınırlar içinde hayvan ahırı bulundurulabileceğini düzenliyor. 
     Anayasa Mahkemesi, ayrıca, Ceza Muhakemeleri Usulü Kanunu bazı maddeleri ile Sinema, Video ve Müzik Eserleri Kanunu'nun 12. maddesinin dördüncü fıkrasının birinci tümcesinin iptali istemini de aynı gün esastan karara bağlayacak. 
     
</TEXT>
</DOC>
