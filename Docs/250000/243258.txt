<DOC>
<DOCNO> 243258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/soneko19.html </URL>
<DATE> 2004/05/27/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
TMSF Başkanı İpe un seren, iyi niyetle yaklaşmayanın peşindeyiz 
</HEADLINE>
<TEXT>

     Tasarruf Mevduatı Sigorta Fonu TMSF Başkanı Ahmet Ertürk, 5020 sayılı yasanın sadece özel bir gruba, sadece bir bankaya özgü olmadığını, her bir uygulamanın önlerini açtığını belirterek, ''Görev devam ediyor. Savsaklayan ipe un seren, bu işe yanaşmayan, iyi niyet göstermeyen herkesin peşindeyiz. 1 milyar, 1 trilyon ne bulduysak alacağız'' dedi. 
     Ertürk, Müstakil Sanayici ve İşadamları Derneği'ne MÜSİAD gerçekleştirdiği ziyarette yaptığı konuşmanın ardından basın mensuplarının sorularını yanıtlandırdı. 
     Ahmet Ertürk, TSMF'ye borcu olan bankalara yönelik operasyonların devam edip etmeyeceği sorusu üzerine ''Elbette... Görev devam ediyor. Savsaklayan ipe un seren, bu işe yanaşmayan, iyi niyet göstermeyen herkesin peşindeyiz. 1 milyar, 1 trilyon ne bulduysak alacağız'' diye konuştu. 
     Erol Aksoy'un ''Masa, kasa, şarapla borç ödenmez'' sözünü hatırlatan Ertürk, ''Masa kasa dışında ne bıraktın Diğerlerine ne oldu Bunun hesabını soracağız'' dedi. 
     
     TABLOLAR MÜZAYEDE İLE SATILACAK 

     Aksoy'a ait el konulan değerli tablolara ilişkin soru üzerine de Ertürk, bu tabloların emniyetli yerde muhafaza edildiğini ve müzayede ile satışa çıkarılacağını bildirdi. 
     Bankacılık sisteminden nasıl bir destek bekledikleri yönündeki soruya da Ertürk, ''Bankacılıktan nasıl destek beklediğimizi bankacılar iyi bilirler. Destek bize, topluma güç katacaktır. Bankacılıktan bu desteği göreceğimize de inanıyorum'' yanıtını verdi. 
     TMSF'nin müzakere yürüttüğü kaç grup bulunduğuna dair bir soru üzerine Ertürk, bazı çevrelerden 5020 sayılı yasanın sadece bir grup veya banka için çıkarıldığı yönünde sorular geldiğini ifade ederek, müzakerelerin bir organizasyon ve hazırlık meselesi olduğunu söyledi. 
     
     POLİSİYE OPERASYON SÜSÜ VERİLMESİNDEN RAHATSIZIZ 

     TMSF Başkanı Ertürk, bu işleri yaparken müzakerelerin tıkandığı noktayı beklemek durumunda olduklarını belirterek, şöyle devam etti 
     ''Çünkü burada toplumun önüne birileri çıkıyor, çıkarılıyor. Bunlar hoş şeyler değil. Bizim kişisel olarak rencide etmek gibi niyetimiz yok. Rencide etmiş durumuna düşmekten rahatsız oluyoruz. Ayrıca gerçekleştirdiğimiz işlemlere polisiye operasyon süsü verilmesinden rahatsız oluyoruz. 
     Ama maalesef orada da bir tıkanma olmuşsa, görüşmelerde müzakerelerde iyi niyet belirtisi göremiyorsak orada da yapacak bir şey yok. Dün yaptığımız işlem, bundan sonra yapacağımız işlemler gösterdi ki, gösteriyor ki, gösterecek ki bu 5020 sayılı yasa sadece özel bir gruba sadece bir bankaya özgü değil. Her bir operasyon bizim tıkanmış olan müzakereleri yoluna sokuyor. Her bir işlem, uygulama önümüzü açıyor. Dünkü yapılan işlemin iyi niyet belirtisi göstermeyen gerideki borçlulara bu irademizi ve kararlığımızı göstermek açısından yararlı olduğunu sanıyorum ve o işaretleri aldık. Çok da çabuk alıyoruz.'' 
     
     KIRMIZI NOKTALI FİLM 

     Ahmet Ertürk, ''Dünkü operasyonla Cine5 TMSF'ye geçti. Bundan sonra Cine5'in kırmızılı noktalı filmlerini devlet mi gösterecek '' şeklindeki soru üzerine bu operasyonların mecburiyetten yapıldığını TMSF'nin hiçbir şekilde medya sahibi olmak istemediğini ifade etti. 
     En kısa zamanda medya şirketlerinden kurtulmak gibi arzuları bulunduğunu belirten Ertürk, şöyle konuştu 
     ''Çünkü medya sahibi olmak gibi görünmenin riskleri var. Kırmızı nokta yayıncısı durumuna düşmekte öyle. Bir de RTÜK ile anlaşma yaparak kendi sorununu TMSF üzerinden çözmeye çalışanlar var. Buna izin vermeyiz. 
     İmar Bankası'nın hakim ortakları dolayısıyla bize geçen medya grubu ile ilgili danışman firmayı seçtik. TSKB çalışmalara başladı. Ve biz bir aylık süre verdik. Bu bir ay içinde satış prosedürünü tamamlama kararlılığındayız. Şu anda karşılaştığımız, aldığımız teklifler, gördüğümüz ilgi bir ayda işi bitirebileceğimiz konusunda bize cesaret veriyor. İlk etapta, medya şirketlerini elden çıkarmak istiyoruz. Telsim ve diğer çimento grubuyla ilgili danışman firma çalışmaları bitiriliyor. Bu yıl sonu, 6 ay içinde bütün o grupları hem hukuki, hem finansal olarak bize en iyi getiriyi sağlayacak, alacağımızı en yüksek meblağda tahsil etmemizi sağlayacak şekilde satmaya kararlıyız. Planımız, programımız o şekilde. Son operasyonla yönetimimize geçen medya gurubu için de aynı düşüncelerimiz geçerli. Hatta bir aydan önce satma imkanı bulabiliriz. O konuda bazı gelişmeler var, bazı bilgiler geliyor.'' TMSF Başkanı Ertürk, Star ve Cine5 televizyon kanallarıyla ilgili olarak başka bir soruyu ise şöyle yanıtladı 
     '' Devlet parasıyla güzellik yarışması, porno, erotizm yapılıyor deniliyor. TMSF'nin kendi kaynaklarından bu şirketlere fon aktarması mümkün değil. Böyle bir şey vuku bulmamıştır. Bu şirketler kendilerini döndürebiliyorsa döndürüyor, döndüremiyorsa döndürecek şirketlere satmayı düşünüyoruz. Ancak televizyonları iyi yönetmek, canlı tutmak gibi gayretimiz var. Çünkü iyi çalışır durumda tutmak değerini yükseltecektir.'' 
     
</TEXT>
</DOC>
