<DOC>
<DOCNO> 242296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sondun04.html </URL>
<DATE> 2004/05/24/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Ahmed Çelebi'den CIA Başkanı Tenet'e suçlama... 
</HEADLINE>
<TEXT>

     Irak Savaşı öncesinde özellikle ABD Savunma Bakanlığı Pentagon ile yakın çalışan Irak Geçici Yönetim Konseyi üyesi GYK ve Irak Ulusal Kongresi INC lideri Ahmed Çelebi'nin, Amerikan yönetimiyle arası fena açıldı. 
     Çelebi son olarak CNN televizyonunda, İran'a istihbarat bilgisi sızdırdığı yönündeki iddiaların kanıtlanamayacağını ve bu iddiaların, INC ile arasında eski bir anlaşmazlık bulunan ABD Merkezi Haberalma Teşkilatı CIA'nin Başkanı George Tenet tarafından uydurulduğunu ileri sürdü. 
     Amerikan askerleri ve Irak polisi 20 Mayıs Perşembe günü Çelebi'nin Bağdat'taki evine baskın düzenlemişlerdi. Amerikalı yetkililer, bu baskının Irak liderliği tarafından düzenlendiğini ve soruların Irak liderliğine yöneltilmesini tavsiye ederken Çelebi, bu baskının, Amerikalılar tarafından organize edildiğini, Irak polisinin, Amerikalıların yönetiminde olduğunu söyledi. 
     İran'a bazı istihbarat bilgileri sızdırmakla suçlanan Çelebi, ''Biz hiçbir zaman ABD'den İran'a bilgi sızdırmadık. Ne ben ne de INC'den başka kimse. Bu, George Tenet tarafından ortaya atılan bir suçlama. Ben diyorum ki Tenet bütün suçlamaları, bütün belgeleri getirsin. Biz de bütün suçlama ve belgelerimizi ABD kongresine getirelim ve kongre bu konuyu çözsün. Biz, bu konunun çözüme ulaştırılacağı yerin kongre olduğunu düşünüyoruz. Orada kayıtlarımız temizlenecektir'' dedi. 
     Tenet ile aralarındaki anlaşmazlığın 10 yıl öncesine dayandığını belirten Çelebi, CIA Başkanı'nın özellikle INC istihbarat şefi Aras Kerim Habib ile arasında sıkıntı bulunduğunu savundu. 
     Amerikan istihbarat yetkilileri, Çelebi'nin elindeki bilgilerin, sadece ''bir avuç'' Amerikalı yetkili tarafından bilindiğini ve bu bilgilerin Çelebi tarafından İran'a sızdırıldığını savunuyor. Çelebi, İranlı yetkililerle buluştuğunu kabul ediyor, ancak INC'nin, bölgedeki birçok liderle birlikte çalıştığına ve sık sık görüştüğüne işaret ediyor. 
     Çelebi, ABC televizyonunda katıldığı bir programda ise ''ABD bize hiçbir zaman gizli bilgi vermedi'' dedi. 
     Çelebi, Tenet ile aralarındaki gerginliğin 1994 yılına kadar gittiğini belirterek, o tarihte Tenet'in, eski Irak lideri Saddam Hüseyin'i darbeyle devirme planının bulunduğunu, kendilerinin ise bu plana hayır dediklerini ve ABD destekli ulusal bir özgürlük savaşı isteklerinde ısrar ettiklerini anlattı. Çelebi, Tenet'in buna karşın pek çok kez Saddam'a karşı darbe girişimleri düzenlediğini ve başarısız olduğunu, başarısızlık ihtimali konusunda INC'nin CIA'yi uyardığını kaydetti. 
     ABD'den 30 milyon dolardan fazla para yardımı aldığı belirtilen Çelebi, Irak'taki kitle imha silahların konusunda, Saddam'ı devirecek savaşı başlatma umuduyla ''yanıltıcı bilgi'' sağlamakla da suçlanıyor. Çelebi ise ''Biz hiçbir zaman yanlış bilgi vermedik. Biz, Saddam'ın yandaşı olmayanlar hakkında bilgi verdik'' dedi. 
     Çelebi, Mayıs 2001 tarihinde Amerikan istihbaratının, bilgi toplamada kendilerinden yardım istediğini ve INC'nin de istihbaratçıları, artık Saddam yandaşı olmayan ve kitle imha silahlarının yerini bildiğine inanılan 3 kişiye yönelttiğini anlattı. 
     Kitle imha silahları konusundaki bilgiyi bu kişilerin sağladığını belirten Çelebi, ''İstihbaratçılar, bu kişileri sorguladı. Onların sağladığı bilginin doğruluğunu kanıtlamak bizim sorumluluğumuz değil. Bu CIA tarafından getirilen bir suçlama'' diye konuştu. 
     Çelebi, CIA'nin ortaya attığı gibi, sürgündeki bir kuruluş olan INC'nin sağladığı bilginin ABD tarafından savaşa gidecek kadar ciddiye alınacağını iddia etmenin ''saçmalık'' olduğunu söyledi. 
     
</TEXT>
</DOC>
