<DOC>
<DOCNO> 216078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sontur29.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'taki Mahmur kampı boşaltılıyor... 
</HEADLINE>
<TEXT>

     İçişleri Bakanı Abdülkadir Aksu, Kuzey Irak'taki Mahmur Kampı ile ilgili olarak anlaşmaya varıldığını söyledi. 
     TBMM İnsan Haklarını inceleme Komisyonu'na bakanlığıyla ilgili çeşitli konularda bilgi veren Aksu, Mahmur Kampı, Köye Dönüş Projesi, Topluma Kazandırma Yasası ile ilgili olarak son durumu bildirdi. 
     Alınan bilgiye göre, Mahmur Kampı konusunda Türkiye, BM ve Irak Geçişi Yönetimi arasında anlaşmaya varıldığını, ancak henüz anlaşma metninin imzalanmadığını belirten Aksu, bu kampta yaşayan 11 bin 600 kişinin isteği halinde Türkiye'ye dönebileceğini bildirdi. 
     Kamptan bugüne kadar 2 bin 100 kişinin gönüllü olarak Türkiye'ye geldiğini hatırlatan Aksu, bunlar arasında suç işlemiş olanlar hakkında gereken işlemin yapılacağını, ancak Pasaport Kanunu'nu ihlalden işlem yapılmayacağını, askerlik çağına gelenler için 6 ay süre tanınacağını, ayrıca kampta evlenenlerin ve çocuk sahibi olanların aileleriyle birlikte dönüş yapabileceğini ifade etti. 
     Türkiye'nin kampta bulunan yaklaşık 600 PKK üyesinin dönmemesini istediğini anlatan Aksu, gelenlerin sağlık kontrolünden geçirileceğini ve ayrıca mülakata alınarak durumlarının tam olarak belirleneceğini ifade etti. 
     Konuyla ilgili olarak anlaşmanın imzalanmasının ardından harekete geçileceğine işaret eden Aksu, Diyarbakır Valisi'nin koordinatör vali olarak görevlendirildiğini, ayrıca ilk gelenlerin Cizre Kampı'na alınacağını, gerekli işlemlerin burada yapılacağını belirtti. Aksu, geriye dönenlerin güvenlik açısından tehdit oluşturmayan yerlere yerleşmesi, kendi evlerine yerleşmesi açısından gerekli yardımın yapılacağını kaydetti. 
     
     KÖYE DÖNÜŞ 
     Aksu, Köye Dönüş ve Rehabilitasyon Projesi ile ilgili olarak bilgi verdi. Terör olayları nedeniyle 8 köy ve 2 bin 183 mezranın boşaltıldığını, 3 bin 550 kişinin yaşadığı yerden ayrıldığını anlatan Aksu, Haziran 2000 ile Ekim 2003 arasında yaklaşık 95 bin kişinin terkettiği yerlere geri döndüğünü söyledi. 
     Güvenlik nedeniyle yerleşim yerlerinin toplulaştırılmasından yana olduklarını belirten Aksu, bu nedenle mezralarda yerleşime izin vermeyeceklerini ifade etti. 
     Aksu, köye dönüş için İçişleri Bakanlığı'nın 6.7 trilyon lira, GAP İdaresi'nin ise 2.3 trilyon lira harcama yaptığını bildirdi. 
     
     İNSAN KAÇAKÇILIĞI 
     İnsan kaçakçılığı konusunda da ayrıntılı bilgi veren Aksu, 1996 yılından bu yana 27 bin kişinin sınırdışı edildiğini, 7 bin 925 kişinin ise hastalıktan ötürü sınırdışı edildiğini bildirdi. 
     Türkiye'nin insan kaçakçılığı açısından transit, hedef ve kaynak ülke olduğuna dikkati çeken Aksu, 1995-2003 yılları arasında 461 bin 483 göçmenin yakalandığını, ayrıca kaçak taşıyan 100 gemiye de el konulduğunu vurguladı. 
     Aksu, 2 bin 379 köy korucusunun suça karıştığını bildirdi. 
     
     TOPLUMA KAZANDIRMA YASASI'NDAN YARARLANANLAR 
     Süresi dolan Topluma Kazandırma Yasası'ndan yararlananlarla ilgili de bilgi veren Aksu, yasadan yararlanmak için 3 bin 107 kişinin başvurduğunu, bin 592 kişinin yasadan yararlandığını bildirdi. Aksu, yasadan yararlanmak için başvuranların büyük bölümünün cezaevlerinden yapıldığına dikkati çekerek, terör örgütünün yurtdışı ya da yönetici konumundaki kişilerin başvurmadığını söyledi. 
     CHP İzmir Milletvekili Ahmet Ersin, Topluma Kazandırma Yasası'ndan yararlanan Hizbullah ve Sivas olaylarından yargılanıp hüküm giyenlerin sayısını sordu. Bakan Aksu, ''dokümanların olmaması nedeniyle bilgi veremeyeceğini'' söyledi. 
     
     BAKANLARI DİNLEYECEK 
     TBMM İnsan Haklarını İnceleme Komisyonu, bakanları izlemeye devam edecek. İlk olarak içişleri Bakanı Abdülkadir Aksu'yu ağırlayan Komisyon, Devlet Bakanı Güldal Akşit, Dışişleri Bakanı Abdullah Gül ile Adalet Bakanı Cemil Çiçek'i de davet ederek, bakanlık çalışmaları hakkında bilgi alacak. 
     
</TEXT>
</DOC>
