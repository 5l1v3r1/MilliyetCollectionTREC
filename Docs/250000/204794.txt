<DOC>
<DOCNO> 204794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/son/sonspo04.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, Okan için Fenerbahçe'den haber bekliyor... 
</HEADLINE>
<TEXT>

     Ligin ilk yarısında umduğunu bulamayan, ikinci yarı için küme düşme tehlikesi yaşamamak için kadrosunu kaliteli oyuncularla güçlendirmeye çalışan Bursaspor'da yönetim, Gençlerbirliği'nden Mustafa Gürsel ve Diyarbakırspor'dan Cengizhan ile prensipte anlaşırken, Okan'a karşılık Fenerbahçe'den gelecek 3 oyuncuya göre diğer transferleri belirleyecek. 
     Bursaspor Kulübü Teknik Asbaşkanı Nurettin Karayaka, AA muhabirine yaptığı açıklamada, teknik heyetin raporu doğrultusunda transfer çalışmalarını sürdürdüklerini, listede yer alan 2 oyuncuyla anlaştıklarını, diğer oyuncularla ilgili görüşmelerin de sürdüğünü söyledi. 
     Fenerbahçe'nin Okan'ı almakta ısrarlı olduğunu, buna karşılık sarı-lacivertli kulüpten 3 futbolcu istediklerini belirten Karayaka, ''Bu oyuncular için başkanımız Fikret Üstenci, Fenerbahçe Başkanı Aziz Yıldırım ile bugün görüşecek'' dedi. 
     Karayaka, ara transferde takıma 4-5 oyuncu takviye yapmayı düşündüklerini anlatarak, şunları söyledi 
     ''Mustafa Gürsel ve Cengizhan ile prensipte anlaştık. Bu oyuncuların bonservisini alabilmek için kulüpleriyle görüşeceğiz. Fenerbahçe'den de 3 oyuncu talebimiz var. Önce yerli oyuncuların transferini bitirelim. Yabancı oyuncu transferine daha sonra ağırlık vereceğiz'' dedi. 
     Nurettin Karayaka, transfer listesinde yer alan Ukraynalı ve Bulgar oyunculardan, pahalı oldukları için vazgeçtiklerini bildirdi. 
     
     ''BALİÇ'İN BURSASPOR'A DÖNMESİNİ İSTERİM'' 
     Bursaspor'da futbol oynadıktan sonra önce Fenerbahçe'ye, ardından Real Madrid'e transfer olan, şu anda sakatlığı nedeniyle Galatasaray'da forma giyemeyen Elvir Baliç'e de değinen Karayaka, ''Baliç'in Bursaspor'a dönmesini isterim'' dedi. 
     Nurettin Karayaka, Baliç'in transfer listesinde yer almadığını, ancak Galatasaray'da ''gönderilecekler'' arasında bulunan bu futbolcunun alınması için Teknik Direktör Ümit Kayıhan'a öneride bulunabileceğini anlatarak, şöyle konuştu 
     ''Televizyondaki bir spor programında Baliç'in Galatasaray'dan gönderilecek futbolcular arasında yer aldığı yönünde bir haber vardı. Gönlümden Baliç'in yeniden yeşil-beyazlı formayı giymesi geçti. Ancak ne listemizde ne de gündemimizde Baliç'in transferi var. Şartlar oluşursa düşünebiliriz.'' 
     
</TEXT>
</DOC>
