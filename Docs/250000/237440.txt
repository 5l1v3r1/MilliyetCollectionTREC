<DOC>
<DOCNO> 237440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sondun35.html </URL>
<DATE> 2004/05/05/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
İki kardeş Türkiye'nin AB üyeliği için karşı karşıya 
</HEADLINE>
<TEXT>

     Alman Hıristiyan Demokrat Birlik Partili CDU Brandenburg eyaleti İçişleri Bakanı Jörg Schönbohm ile Ankara'daki Konrad Adenauer Vakfı Başkanı olan kardeşi Wulf Schönbohm, Berlin'deki bir toplantıda Türkiye'nin AB üyeliğini tartıştı. 
     Berlin'deki Europahaus'da Avrupa Evi düzenlenen toplantıda, Jörg Schönbohm Türkiye'nin AB üyeliğine karşı çıkarken, kendisinden 4 yaş küçük kardeşi Wulf Schönbohm, ateşli bir şekilde Türkiye'nin üyeliğini savundu. 
     Jörg Schönbohm, AB'ye üye eski 15 ülkede tüm halkın sadece yüzde 5,1'inin, Türkiye'de ise halkın yüzde 33,2'sinin tarım sektöründe çalıştığına işaret ederek, Türkiye'nin AB'ye üye olması durumunda kırsal bölgelerden Almanya'ya yönelik göçün artacağını savundu. Schönbohm, Türkiye'nin AB üyeliğinin Avrupa Parlamentosu seçimlerinde ele alınmasına ise karşı olduğunu, Türkiye'nin üyeliğine karşı çıkmasının da Müslüman bir ülke olmasından kaynaklanmadığını kaydetti. 
     Wulf Schönbohm ise, Türkiye'deki siyasi ve ekonomik reformlardan övgüyle söz ederek, demokratik ve hukuk kurallarına uyan bir Türkiye'nin İslam dünyasına önemli bir sinyal vereceğine dikkati çekti. 
     AB'nin Türkiye'ye uzun yıllardan bu yana sözler verdiğini hatırlatan Schönbohm, ''AB kendine ve dünyaya karşı inandırıcı, Türkiye'ye karşı da adil olmalı'' dedi. 
     Türkiye'nin AB üyeliğinin Avrupa Parlamentosu seçimlerine malzeme yapılmasına da karşı çıkan Schönbohm, yıl sonunda Türkiye ile üyelik müzakerelerine başlanmaması durumunda, bunun ülkeyi bir krize sürükleyebileceğini, AB karşıtı çevrelerin daha da güçleneceğini söyledi. 
     Türkiye'nin AB üyeliğinin uzun zaman alacağını, Türklerin de bunu bildiklerini ifade eden Schönbohm, ''Türkiye'deki reformlardan daha çok şey bekliyorum. Türkiye AB'ye girdiği zaman, Türklerden çok Almanlar Türkiye'ye gelecek'' diye konuştu. 
     
</TEXT>
</DOC>
