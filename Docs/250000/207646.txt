<DOC>
<DOCNO> 207646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/siyaset/siy06.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın damat adayı, AKP'yi övdü 
</HEADLINE>
<TEXT>

   Esra Erdoğan'ın nişanlısı Berat Albayrak, AKP iktidarı için, "Türkiye, uzun yıllardır hayalini kurduğu güçlü ve istikrarlı yönetimi gerçekleştirme fırsatına erişti" dedi 
      SERHAT OĞUZ İstanbul 

   
   Başbakan Recep Tayyip Erdoğan'ın kızı Esra Erdoğan'la evlenmeye hazırlanan Berat Albayrak, "sıkı bir AKP taraftarı" çıktı. Bir internet forumunda 3 Kasım seçimlerinin ardından Türkiye'deki yeni iktidarı değerlendiren Albayrak, "Türkiye, uzun yıllardır hayalini kurduğu güçlü ve istikrarlı yönetim hayallerini, bu seçimler sonucu gerçekleştirme fırsatına erişti" dedi. 
   Erdoğan'ın eski danışmanı ve Yeni Şafak gazetesi yazarı Sadık Aybayrak'ın oğlu olan ve ABD'de eğitimini sürdüren müstakbel damat, seçimlerin ardından internetteki siyasi tartışmalara katıldı. Albayrak, 7 Kasım 2002 tarihli yazısıyla AKP'ye destek verdi. AKP hükümetine yönelik endişelerden duyduğu rahatsızlığı dile getiren Albayrak, şunları kaydetti 
   "Kurulacak yeni hükümet, yıllardır özlemini çektiğimiz gelişmiş ve refah seviyesi yüksek ülke sınıfına erişme noktasında, en ciddi adımları atabilecek bir potansiyele sahip. İşlerinin iç, dış politikada hiç kolay olmadığını düşündüğüm bir durumda, toplum ve kamuoyu tarafından mümkün olduğunca desteklenmeleri gerektiği kanaatindeyim. Yoksa iktidardakiler kadar biz de kaybedeceğiz." 
   Albayrak, yazısında Başbakan Erdoğan hakkında da şu ifadeleri kullandı "Erdoğan - Baykal görüşmesini ve karşılıklı diyalog seviyesini görünce gerçekten bu güzel ülke adına çok sevindim ve umutlandım. İnşallah 'Keşke yanılırız', 'Umalım biz haksız çıkarız' diyen arkadaşlar da umutlanmıştır." 
   
   
   
</TEXT>
</DOC>
