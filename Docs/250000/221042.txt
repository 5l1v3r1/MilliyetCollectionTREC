<DOC>
<DOCNO> 221042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sonspo35.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Halil Mutlu Futbol maçı gördüğümde psikolojim bozuluyor... 
</HEADLINE>
<TEXT>

     Dünya ve Olimpiyat Şampiyonu rekortmen milli halterci Halil Mutlu, bir futbol maçı gördüğünde psikolojisinin bozulduğunu söyledi. 
     İstanbul'da düzenlenen ''Sportif Başarıda Psikolojik Desteğin Önemi'' konulu panele konuşmacı olarak katılan Halil Mutlu, milli takım olarak Ankara'da kamp yaptıklarını ve 19 Mayıs Spor Sitesi'ndeki salonda çalıştıklarını belirterek, ''Bir gün devletin bize tahsis ettiği minibüsle antrenman yapmak üzere bu salona gitmek istedik. Ancak statta maç olduğu için emniyet görevlileri minibüsü stada sokmadı. O gün moralim çok bozuldu. Bir futbol maçı gördüğümde psikolojim bozuluyor. Futbol bizden bir adım önde. Onlara gösterilen ilginin birazı bize gösterilse, bugün bir Halil Mutlu varsa yarın 3 olur'' dedi. 
     Mutlu, Avrupa Şampiyonası'na hazırlanmadan gittiğini, ancak Dünya Şampiyonası'na çok iyi hazırlanmasına karşın sakatlık geçirdiğini kaydederek, ''Yarışma öncesi çekilmeyi düşünüyordum. Çünkü artık 31 yaşındayım ve kaybetmeye tahammülüm yok. Belki birkaç yarışmaya daha katılabilirim. Bu şampiyonada sanki 13 yıl öncesi Halil Mutlu'nun hissettiklerini hissettim. Çok korkuyordum. Dünya şampiyonluğunu ben kazanmadım. Tüm yarışmaları kazandığımı bilen rakiplerimin psikolojisi, bu şampiyonluğu bana hediye etti'' diye konuştu. 
     Sporda psikolojinin çok büyük önemi olduğunu ifade eden Mutlu, şöyle devam etti 
     ''Bana göre bu önem yüzde 100'dür. Psikilojim iyi olmadığı zaman değil 100 kilo, 10 kilo bile kaldıramam. Özgüvenimi ve herşeyimi kaybederim. Başarılarla birlikte kazandığım özgüven ve inanç beni yıllarca ayakta tuttu. Uzun yıllar bilinçsizce yaptığım doğru şeyler başarıma katkı sağladı.'' 
     
     SÜREYYA, ALTIN MADALYA KAZANACAK 
     Panele dinleyici olarak katılan Atletizm Federasyonu Başkanı Mehmet Yurdadön, söz alarak yaptığı açıklamada, Avrupa Şampiyonu milli atlet Süreyya Ayhan'ın, Atina Olimpiyat Oyunları'nda altın madalya kazanmak için hazır olduğunu söyledi. 
     Ayhan'ın, herhangi bir şanssızlık yaşamaması için tüm önlemleri aldıklarını belirten Yurdadön, ''Süreyya, şu anda koştuğu dereceyle kesinlikle Olimpiyatlar'da altın alacak. Bu dereceyi şu anda açıklayamam. Gençlik ve Spor Genel Müdürü Mehmet Atalay, Paris'te Süreyya 2. olduktan sonra olumsuz yaklaşsaydı, ''Golden League''de de o yarışları kazanamazdı. Mehmet Atalay çok iyi bir yaklaşımda bulundu. Bu da Süreyya'nın moralini kaybetmemesini sağladı'' dedi. 
     
     FİLENİN SULTANLARI 
     Avrupa ikincisi Bayan Voleybol Milli Takımı'nın antrenörü Reşat Yazıcıoğulları da bir takımın profesyonel kadrosu içinde, psikolojik destek verecek bir uzmanın mutlaka bulunması gerektiğini söyledi. 
     Bu desteğin yalnızca A takımlarda değil, altyapılarda da verilmesi gerektiğine işaret eden Yazıcıoğulları, ''Bunu yaparsak, finallerdeki durgunluğu ve üzerimizdeki baskıyı atabileceğimizi düşünüyorum'' dedi. 
     Yazıcıoğulları, Avrupa Şampiyonası finallerinde 2. olmalarının öyküsünü de şöyle anlattı 
     ''Uzun süre finaller için hazırlandık. Ancak tam 10 gün kala antrenörümüz Deniz Esinduy'u kaybettik. Bu, oyuncularımızın gözü önünde oldu. Bu takımın gitmesi, dağılması pamuk ipliğine bağlıydı. Ancak Mehmet Atalay hemen gelip bize destek verdi. Biz de sadece ilk 4'e kalma hedefimiz olan şampiyonada final oynadık. Maç tecrübesizliğinden ziyade final tecrübesizliği yaşadık. Ayrıca son maçta hafif bir gerginliğimiz de vardı.'' Panele katılan ve Türkiye'yi Olimpiyat Oyunları'nda temsil edecek tek tekvandocu olan Dünya Şampiyonu Bahri Tanrıkulu da aldığı destekle başarılı olduğunu belirterek, ''Şampiyonalara 16 kişiyle gidip, 3-5 madalya alıyoruz. Takımda psikolojik bir danışman olsa bu sayı 9'a çıkabilir'' dedi. 
     Panelin kapanış konuşmasını Gençlik ve Spor Genel Müdürü Mehmet Atalay yaptı. Halil Mutlu'dan Olimpiyat Oyunları'da altın madalya beklediğini belirten Atalay, ''Ben, Halil'i genç görüyorum. Bir olimpiyat daha çıkaracağına inanıyorum. Çünkü şampiyon sporcular kolay yetişmiyor'' diye konuştu. 
     5 yıl içinde 10 milyon lisanslı sporcu sayısına ulaşacaklarına inandığını anlatan Atalay, olimpiyatlarda 20 madalya kazanacakları günlerin de geleceğini sözlerine ekledi. 
     
</TEXT>
</DOC>
