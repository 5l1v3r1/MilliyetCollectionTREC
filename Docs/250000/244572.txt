<DOC>
<DOCNO> 244572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sonyas08.html </URL>
<DATE> 2004/06/01/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Muzdan elektrik üretilecek .. 
</HEADLINE>
<TEXT>

     Bilim adamları muzdan elektrik ürütme projesi üzerinde çalışmaya başladı. 
     Avustralya'da hükümetin finanse ettiği bir projede, çürümüş muzlardan 500 konutun ihtiyacını karşılayacak kadar elektrik enerjisi üretme ihtimali üzerinde çalışılıyor. 
     Avustralya Muz Üreticileri Konseyi Başkanı Tony Heidrich bugün yaptığı açıklamada, haberin ''asparagas olmadığını'' söyledi. 
     Avustralyalı ünlü aktör Mel Gibson'ın başrolünü oynadığı ve memleketinde çekilen ''Çılgın Max'' filmlerindeki, elektriğini kendisi üreten büyük kentler gibi, muzlar bakterilerle birleştirilerek metan gazı üretilecek ve bu gaz borularla bir enerji santralına taşınacak. Orada üretilecek elektrik bir kenti ya da mahalleyi besleyecek. 
     Heidrich, sistem ile ilgili olarak, ''Tıpkı büyük bir mide gibi, kapağı açıp, malzemeyi içine koyuyorsun ve gidiyorsun. Temel olarak büyük bir gübre yapma ambarı gibi'' dedi. 
     Heidrich, ''Bu muzlar çürüyor ve şu anda bunlardan hiçbir şekilde yararlanmıyoruz. Bu yöntemle çürümüş muzların üretebileceği elektrik enerjisini ortaya çıkarabiliriz'' diye konuştu. 
     Kayısı, ananas ve kivi gibi diğer meyvelerden elektrik enerjisi elde etmenin yakın gelecekte mümkün olmadığını da ifade eden Heidrich, ilk başta muzla yetinmek durumunda olduklarını, ama ileride diğer meyvelerden de elektrik enerjisi üretmenin mümkün olduğunu belirtti. 
     Şeker kamışından elde edilen etanol ile ticari olarak kullanılabilecek elektrik üretimi için denemeler yapılıyor. 
     Ayrıca Avustralya'da yetişen Macadamia fıstıklarının kabuğu, daha önce elektrik üretmek için yakıt olarak kullanıldı. 
     
</TEXT>
</DOC>
