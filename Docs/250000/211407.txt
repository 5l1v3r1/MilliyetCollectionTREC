<DOC>
<DOCNO> 211407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/yazar/uras.html </URL>
<DATE> 2004/01/27/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Vergiyi koymak kolay toplamak zor 
</HEADLINE>
<TEXT>

      
   Fırtınadan sonra nasıl kar geldi ise, IMF'den esen sert rüzg rların ardından zam gelecek .. Anlaşıldığı kadarı ile elektrik ve doğalgaz zammı yanında akaryakıt ve Tekel ürünlerine zam yapılması ve de Emlak Vergisi'nin, KDV ile ÖTV Özel Tüketim Vergisi oranlarının artırılması düşünülüyor. 
   Vergiyi koymak ve vergi oranlarını artırmak kolay da... Vergiyi toplamak zor. 
   Artık halkımızda vergi ödeyecek güç kalmadı. Devlet vergiyi artırsa da toplayamıyor. 
   2003 yılında devlet 86 katrilyon 800 trilyon lira toplamayı hedef almıştı. 84 katrilyon 334 trilyon lira vergi toplayabildi. Vergi geliri beklenenden 2 katrilyon 466 trilyon lira eksik çıktı. 
   Bu çok önemli bir gelişme. Çünkü bizde devlet her yıl beklediğinden daha çok vergi toplar. Sadece 1993 yılında beklenenin yüzde 0.3 oranında gerisinde, 1995 yılında beklenenin yüzde 0.5 oranın da gerisinde vergi toplanabilmişti. 2000 yılında vergi geliri beklenenin yüzde 10.4 oranında üstünde, 2001 yılında beklenenin yüzde 5.4, 2002 yılında yüzde 3.0 oranında üstünde idi. 
   2003 yılında vergi geliri beklenenin yüzde 2.8 oranında gerisinde kaldı. 
   Devlet 2003 yılında KDV ve ÖTV Özel Tüketim Vergisi olarak halktan beklediği kadar vergi toplayamadı. Şirketlerde beklenen ölçüde vergi alamadı. 
   Çünkü halkımızda para yok. Halkımız tüketemiyor. Tüketimin üzerine binen vergi halkın tüketme gücünü daha da yok ediyor. Sonuç olarak vergi geliri artmıyor. 
   Vergi gelirinin artması ekonominin büyümesine, güçlenmesine, coşmasına, koşmasına bağlıdır. Kişi başı reel geliri artmayan halktan vergi toplamak kolay değildir. Vergiyi koyarsınız. Vergi gelirini artırırsınız. Ama toplayamazsınız. 
   IMF şimdilik 3.5 katrilyon liralık işçi ve emekli zammını karşılamak için ek vergi istiyor. Yarın 3.0 katrilyon liralık "hesap hatası için" ek vergi isteyecek. 
   Anlatayım... 2004 yılı vergi geliri hedefi belirlenirken 2003 yılı vergi gelirinin 86 katrilyon 800 trilyon lira olacağı varsayılmış, bu rakam yüzde 14.3 oranında artırılarak 2004 yılı vergi gelirinin 99 katrilyon 200 trilyon lira olacağı hesaplanmıştı. 
   Halbuki 2003 yılı vergi geliri 84 katrilyon 334 trilyon lira oldu. Bunu yüzde 14.3 artırırsanız toplayabileceğiniz vergi 96 katrilyon 400 trilyon liradır. Bu ise, bütçede yer alan vergi geliri hedefinden 3 katrilyon liralık sapma demektir. 3 Katrilyon lira açık demektir. 
   Yarın da bu gündeme gelecek... 
   Dikkat buyurunuz... Gündemimizde sadece vergi ve zam var. Gelir konusu gündeme bir türlü gelmiyor. 
   Gelir olmadan vergi olmaz. Üretim olmadan gelir olmaz... Vergiyi koyarsınız... Toplayamazsınız. 
   
      
   
</TEXT>
</DOC>
