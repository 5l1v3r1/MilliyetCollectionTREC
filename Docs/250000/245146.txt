<DOC>
<DOCNO> 245146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/dunya/axdun01.html </URL>
<DATE> 2004/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
BM'de, Kıbrıs pazarlığı başlıyor 
</HEADLINE>
<TEXT>


KKTC'ye ambargonun kaldırılması gibi konuları masaya yatıracak olan Güvenlik Konseyi, tartışmalara sahne olacak 

SEMA EMİROĞLU New York 


BM Genel Sekreteri Kofi Annan'ın Kıbrıs konusunda merakla beklenen raporunu sunmasının ardından, gözler, KKTC üzerindeki ambargoların kaldırılması için BM Güvenlik Konseyi'ne çevrildi. 
Konsey üyelerinin, Annan raporuna dayalı bir karar tasarısını önümüzdeki günlerde kapalı kapılar ardında ele alması ve bunu Ada'daki Barış Gücü'nün görev süresinin sona ereceği 15 Haziran'dan önce kabul etmesi bekleniyor. 
Ancak özellikle Rum tarafını cezalandırma anlamına gelmeyecek bir karar çıkmasından yana olan Rusya ile ABD ve İngiltere arasında çetin pazarlıkların yapılacağı ve Rusya'nın veto olasılığına karşı, tüm tarafların üzerinde anlaşabileceği bir uzlaşma dilinin bulunması gerekeceği belirtiliyor. BM Genel Sekreteri Annan raporunda, Kıbrıs Türk tarafının 24 Nisan'daki referandumda kullandıkları olumlu oyun, onları baskı altında tutmak ve izole etmek için mevcut olan tüm nedenleri ortadan kaldırdığını bildirmiş, ancak KKTC'deki limanlar ve havaalanlarının açılması ve diğer ülkelerle ikili ticarete başlanması gibi spesifik konulara değinmemişti. 

Papadopulos'tan Annan'a rest 
Dün Kıbrıs Rum lideri Tasos Papadopulos'la New York'ta görüşen BM Genel Sekreteri Annan, planının Rum tarafınca reddedilmesinin ardından nasıl ilerleneceğini, Kıbrıs Türklerine ve BM'ye anlatmanın, yine Rum tarafına düştüğünü bildirdi. Papadopulos ise, "Yeni bir girişim başlatmadan önce, düşünmek için zamana ihtiyacımız var. İki toplumun ihtiyaçlarını karşılayan tek plan Annan Planı'dır diyerek, çözüm üzerinde hiç kimse tekel kuramaz" dedi. 


</TEXT>
</DOC>
