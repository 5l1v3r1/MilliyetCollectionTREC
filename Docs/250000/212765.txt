<DOC>
<DOCNO> 212765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/sontur24.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Savunma Bakanı "Kıbrıs'ta taviz diye birşey yok" 
</HEADLINE>
<TEXT>

     Milli Savunma Bakanı Vecdi Gönül, ''Kıbrıs'ta taviz diye bir şey yok, anlaşmaya gidilirken her şey görüşülür'' dedi. 
     AK Parti Gebze İlçesi'nde düzenlenen bayramlaşma programına katılan Milli Savunma Bakanı Vecdi Gönül, partililerle tek tek bayramlaştıktan sonra, gazetecilerin sorularını yanıtladı. 
     Bir gazetecinin, ''Kıbrıs'ta toprak verme tavizinde bulunulacak mı '' sorusuna sinirlendiği gözlenen Gönül, ''Kıbrıs'ta taviz diye bir şey yok. Anlaşmaya gidilirken her şey görüşülür. Taviz diye bakmak yanlış olur. Her konu görüşülecek deyince, o konu da görüşülür. Toprak konusu da görüşülecek unsurlardan biridir'' dedi. ABD gezisi hakkında da bilgi veren Gönül, şunları söyledi 
     ''Amerika gezisinin amacı, sanayicilere iş bulmak değildir. Devletten devlete yapılan bir teşebbüstür. Daha önce yaşananlardan dolayı Amerika-Türkiye ilişkilerinde durgunluk vardı. Geçen zaman içinde karşılıklı sarf edilen gayretlerle bu durgunluk aşıldı. İlişkilerin gayet iyi duruma geldiğini müşahade ediyoruz. Bu, en üst seviyede sağlanmış bir başarıdır. Bundan dolayı memnun olmak gerekir. Yoksa işadamları gidecek de hemen orada iş bağlayacak diye bir şey elbette söz konusu değil. İş hayatı da bu kadar gayri ciddi değildir.'' 
     
</TEXT>
</DOC>
