<DOC>
<DOCNO> 239090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonsiy21.html </URL>
<DATE> 2004/05/11/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Şimdi ne olacak 
</HEADLINE>
<TEXT>

     ANKARA Milliyet 

Başbakan Recep Tayyip Erdoğan'ın YÖK Yasa Tasarısı ile ilgili sert açıklamalarının ardından hükümetin ve AKP yönetiminin düzenlemenin akıbetine ilişkin geliştireceği formül de tartışılmaya başlandı. 
     Dün akşamki AKP Merkez Yürütme Kurulu toplantısında "Biz Meclis'ten geçirelim arkasından nasıl olsa Cumhurbaşkanı Ahmet Necdet Sezer veto eder. Sonra da yasayı soğuturuz. Zamanla bir uzlaşma sağlanır" düşüncesi öne çıkmıştı. Ancak Erdoğan'ın grup toplantısında hazırlanan konuşma metinin dışına çıkarak Genelkurmay Başkanlığı başta olmak üzere birçok kesime tasarıyla ilgili çok sert mesajlar vermesi bu politikanın uygulanıp uygulanmayacağı konusundaki soru işaretlerini artırdı. 
     Erdoğan'ın tasarının birkaç gün içinde TBMM'den geçirileceği yönünde verdiği mesaj yaşama geçerse gözler Cumhurbaşkanı Ahmet Necdet Sezer'e çevrilecek. Tasarıyı 15 gün inceleme süresi olan Sezer'in daha önceki açıklamaları düzenlemenin Köşk'te veto edileceğini gösteriyor. 
     Bu durumda hükümet ya yasayı aynen geçirip Köşk'e gönderecek ve Sezer'in ikinci kez veto hakkı bulunmadığı için onaylamasını sağlayacak ya da bir süre bekleterek gerginliği azaltmayı hedefleyecek. 
     AKP kulislerinde, dün Erdoğan'ın sert açıklamalarının ilk seçeneğe işaret ettiği dile getirilirken, bu durumda 20 Haziran'da yapılacak üniversite sınavına ilişkin takvimde de tartışma yarattı. 
     Sezer'in ikinci kez önüne gelen yasayı yine 15 gün inceleme süresi bulunuyor. Bu durumda hükümetin 20 Haziran'dan en az 15 gün önce tasarıyı ikinci kez hiç değiştirmeden Köşk'e sunmak üzere Meclis'ten geçirmesi gerekiyor. Hükümetin önünde kullanabileceği yeterli zamanı olduğuna işaret eden kaynaklar, düzenlemenin 20 Haziran'dan sonra yasalaşması halinde bile öğrencilerin "tercih" aşamasında devreye girebileceğini kaydediyorlar. 
     
</TEXT>
</DOC>
