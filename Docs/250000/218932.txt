<DOC>
<DOCNO> 218932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sondun37.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat "Gelinecek nokta yarın veya öbür gün görülecek" 
</HEADLINE>
<TEXT>

     KKTC Başbakanı Mehmet Ali Talat, müzakerelerin bugünkü bölümünde Rum tarafının görüşlerini geniş bir çerçevede ortaya koyduğunu ve bazı konularda çalışma yapmak üzere bir de komite oluşturulmasına karar verildiğini belirterek, ''yarın veya öbür gün gelinecek noktanın görüleceğini'' söyledi. 
     Talat, ABD Dışişleri Bakanlığı Kıbrıs Özel Koordinatörü Thomas Weston ile görüşmesinin ardından yaptığı açıklamada, Amerikalı diplomatla Kıbrıs sorununa çözüm bulunması için sürdürülen görüşmeleri ele aldıklarını ve değerlendirdiklerini kaydetti. 
     ABD'nin Kıbrıs sorununa ilgisinin artarak devam edeceğinin anlaşıldığını ifade eden Talat, ''Bu çerçevede görüşlerimizi ortaya koyduk'' dedi. Talat, şöyle devam etti 
     ''Bugün Rum tarafıyla yaptığımız görüşmede birçok konu yanında bazı hususlarda çalışma yapmak üzere bir komite oluşumuna da gidildi. Dolayısıyla o konuda gelinecek noktayı yarın veya öbür gün tam anlamıyla gözlemlemiş olacağız. Yalnız konular daha masaya konuyor. Bugün Rum tarafı daha geniş bir çerçevede görüşlerini ortaya koydu, ama inceleme fırsatı bulmadık. Taleplerinin bütününü başlıklar halinde veya genel tarifler şeklinde koydu. Onları henüz inceleme fırsatımız olmadı.'' Başbakan Talat, Weston ile görüşmelerin gidişatı konusunda görüş alışverişinde bulunduklarını, kendi değerlendirmelerini ortaya koyduklarını ifade ederek, ''Çok önemli gördüğümüz ve düzenlenmesini talep ettiğimiz hususları bir kez daha belirttik ve doğaldır ki ABD'nin bu konuda desteğini istedik'' diye konuştu. 
     Kıbrıs sorununu çözmeyi vaat ettiklerini dile getiren Talat, ''iyi veya kötü olduğunu söyleyemeyeceğini, ama müzakerelerin sürdüğünü'' kaydetti. Rum tarafının bugün verdiği belgeden sonra ortaya çıkacak resmi görmeye çalıştıklarını belirten Talat, belgedeki her şeyi inceleyeceklerini, BM Genel Sekreteri'ne boşluk bırakmama kararlılığında olduklarını söyledi. 
     
     ''WESTON İLE HEMFİKİRİM'' 
     Başbakan Talat, bir gazetecinin, Thomas Weston'ın adaya gelişinde yaptığı açıklamada, ''Referandumda 'Hayır' diyen taraf bunun siyasi bedelini öder'' sözleriyle ilgili yorumunu sorması üzerine, bir hafta önce benzer demeci kendisinin de verdiğini hatırlattı ve Weston ile hemfikir olduğunu kaydetti. 
     Talat, ''referandumda 'Hayır' diyecek tarafın ağır bir yük alacağını'' belirterek, bunun açık olduğunu ifade etti. Kıbrıs Türk tarafının böyle bir ağır yük almak istemediğini dile getiren Talat, ''Çünkü şu ana kadar omuzlarımızda yeterinden fazla yük var'' diye konuştu. 
     Başbakan Talat, Weston'un bu açıklamasının ''tehdit olup olmadığı'' sorusuna karşılık da, ''Belki bir uyarıdır. Çünkü ben de aynı şeyi söyledim'' dedi. 
     
</TEXT>
</DOC>
