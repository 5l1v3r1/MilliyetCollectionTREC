<DOC>
<DOCNO> 239467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sontur20.html </URL>
<DATE> 2004/05/12/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
CHP'den Erdoğan'a 4 kez akıl baliğ durumuna mı düştün 
</HEADLINE>
<TEXT>

     CHP Grup Başkanvekili Haluk Koç, Genel Başkan Deniz Baykal'ın YÖK Tasarısı'nın TBMM Genel Kurulu'ndaki görüşmeleri sırasında konuşma yapabilmesi için, AK Parti Grup Başkanvekili Faruk Çelik'ten görüşmelerin ertelenmesini istedi. 
     Koç, Parlamento Muhabirleri Derneği'nde gazetecilerle yaptığı sohbet toplantısında, bazı televizyon kanallarında YÖK Tasarısı'nın bugün Genel Kurul'a getirileceği yolunda yayınlar yapıldığını hatırlatarak, ''Kesinleşen bir şey yok. Biz de haber bekliyoruz'' dedi. 
     Haluk Koç, CHP Genel Başkanı Deniz Baykal'ın bugün İstanbul'da bir programı olduğunu ve bu nedenle Genel Kurul çalışmalarına katılamayacağını ifade ederek AK Parti Grup Başkanvekili Faruk Çelik'ten, tasarının bugün Genel Kurul'a getirilmemesini istedi. Koç, YÖK Tasarısı'nın Genel Kurul'daki görüşmeleri sırasında Baykal'ın konuşma yapma isteğini Faruk Çelik'e ilettiğini ve kendisinden yanıt beklediğini söyledi. 
     YÖK Başkanı Prof. Dr. Erdoğan Teziç ve Üniversitelerarası Kurul Başkanı Prof. Dr. Ayhan Alkış'ın YÖK Tasarısı ile ilgili görüşmeler sonrasında, ''İki kez aldatıldık'' ifadesini kullandıklarını, Başbakan Erdoğan'ın da bu sözlere ''Rektörlerde akıl baliğ değil mi '' karşılığını verdiğini hatırlatan Koç, şöyle devam etti 
     ''Baliğ, Arapça bir kelime, erginleşmek ve olgunlaşmak anlamına geliyor. Sayın Başbakan dünkü grup konuşmasında 4 kez aldatıldığını söyledi. Buna göre sayın Başbakan 4 kez akıl baliğ mi oldu Herkese esip gürleyen Başbakan, bu konuda kendisini açığa düşürecek bir tablo sergiledi ve akıl baliğ olduğunu söyleyerek siyasi literatüre girdi.'' Başbakan Erdoğan'ın Irak'taki işkence olayları konusunda suskun kaldığını ileri süren Koç, ''Herkese esip gürleyen sayın başbakan bu konuda niye susuyor Başbakan bu üslubunu niye iğrenç işkence olaylarına karşı gösteremiyor Başbakan herhalde burada susma hakkını kullanıyor'' diye konuştu. 
     Milli Eğitim Bakanı Hüseyin Çelik'i, YÖK Tasarısı ile ilgili tartışmalarda ''ağır ithamlarda bulunmakla'' suçlayan Haluk Koç, yapılan suçlama ve tartışmalar sonucunda ortaya çıkan tablonun sınavların iptalini bile gündeme getirebileceğini söyledi. 
     Öğrencilerin katsayı ile ilgili dava açabileceklerini ifade eden Koç, ''Bu diretme ve dayatma devam ederse gelecek öğretim yılında üniversitelerin hazırlık ve birinci sınıflarında dersler yapılamayabilir'' dedi. 
     Koç, Milli Eğitim Bakanı Çelik'in YÖK tartışmaları ile ilgili olarak siyasetçilerin ağzına almaması gereken ifadeler kullandığını ileri sürerek, ''Bu sözü tekrar etmeyeceğim ama Sayın Bakan kendi kendine beddua eder duruma düştü. Çünkü bu ortamı yaratan ve geren kendileridir. Bu kaosu yaratmak başarı ise Milli Eğitim Bakanı çok başarılıdır'' diye konuştu. 
     Haluk Koç, YÖK konusundaki tartışmaların olay derinleşmeden bitmesi ve aklı selimin hakim olması gerektiğini belirterek, Türkiye'nin bu sorunu sağlıklı bir şekilde aşması için CHP'nin üzerine düşen görevi yapacağını sözlerine ekledi. 
     ''Başbakan Erdoğan'ın dünkü grup konuşmasının, askerleri hedef alıp almadığı'' sorusunu da Koç, ''Sayın Başbakanın konuşması çok açık. Kendi doğrusu dışındaki herkesi hedef alıyor'' şeklinde yanıtladı. 
     
</TEXT>
</DOC>
