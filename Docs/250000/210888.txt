<DOC>
<DOCNO> 210888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/sonspo19.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş 34 gün sonra taraftarıyla buluşuyor... 
</HEADLINE>
<TEXT>

     Birinci Süper Futbol Ligi'nin ilk yarısını namağlup lider tamamlayan Beşiktaş, tam 34 gün sonra yarın BJK İnönü Stadı'nda yapılacak Samsunspor maçıyla taraftarına ''merhaba'' diyecek. 
     Ligde en son 20 Aralık'ta İstanbul'da Çaykur Rizespor'u ağırlayan ve maçtan 5-3 galip ayrılan siyah-beyazlılar, lige verilen aranın ardından 34 gün sonra taraftarıyla buluşacak. 
     
     4 EKSİK 
     Beşiktaş'ta 4'er sarı kartı bulunan Sergen Yalçın, Ronaldo Guiaro ve Emre Aşık, cezalı oldukları için Samsunspor maçında forma giyemeyecek. Ayrıca Afrika Kupası maçları nedeniyle Mısır Milli Takımı'nda bulunan Ahmed Hassan da takımdaki yerini alamayacak. 
     Teknik Direktör Mircea Lucescu'nun, Ronaldo'nun yerine savunmanın göbeğinde kaptan Tayfur'a görev vermesi, orta sahada Yasin Sülün, forvette İlhan Mansız'ın arkasında da Tümer'e şans tanıması bekleniyor. 
     Bu arada, İstanbul'daki yoğun kar yağışı nedeniyle 3 gündür sağlıklı bir çalışma ortamı bulamayan ve bazı idmanlarını iptal etmek zorunda kalan siyah-beyazlılarda, bu durum Teknik Direktör Lucescu'yu sıkıntıya sokuyor. 
     Öte yandan siyah-beyazlılar bu akşam BJK Nevzat Demir Tesisleri'nde basına kapalı yapacakları idmanla Samsunspor maçının hazırlıklarını tamamlayacak. 
     
     2 FUTBOLCU CEZA SINIRINDA 
     Beşiktaş'ta kaleci Oscar Eduardo Arce Cordoba ile Daniel Gabriel Pancu sarı kart cezası sınırında bulunuyor. 
     3'er sarı kartları bulunan 2 futbolcu, yarınki Samsunspor maçında da kart görmeleri halinde, 19. haftadaki Bursaspor karşılaşmasında forma giyemeyecek. 
     
     MUHTEMEL 11 
     Siyah-beyazlılarda sakatlığı geçen Carlos Antonio Zago'nun yarınki karşılaşmada forma giyebileceği açıklandı. 
     Beşiktaş'ın yarın saat 19.00'da BJK İnönü Stadı'nda başlayacak ve hakem Cem Papila'nın yöneteceği maça şu 11 ile çıkması bekleniyor 
     Cordoba, Zago, Tayfur, Ahmet Yıldırım, Kaan Dobra, Pancu, Giunti, Yasin Sülün, İbrahim, Tümer ve İlhan Mansız. 
     Lucescu'nun, henüz tam anlamıyla hazır olmayan yeni transfer İlie'yi yedek soyunduracağı ve gerekirse ikinci yarıda oyuna alabileceği öğrenildi. 
     
</TEXT>
</DOC>
