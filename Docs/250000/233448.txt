<DOC>
<DOCNO> 233448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sondun58.html </URL>
<DATE> 2004/04/21/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Annan Kıbrıslılar cumartesi günü tarihi bir karar verecek 
</HEADLINE>
<TEXT>

     Burak Coşkun bildiriyor 

BM Genel Sekreteri Kofi Annan, Kıbrıslıların cumartesi günü düzenlenecek referandumlarda tarihi bir karar vereceğini belirterek, bunun kaçırılmaması gereken bir fırsat olduğunu söyledi. 
     Annan, BM Genel Merkezi'nde gazetecilere yaptığı açıklamada, ''Umarım, Kıbrıs'ta halklar cumartesi günü her iki tarafta düzenlenecek referandumlarda tarihi bir karar vereceklerinin farkındadırlar. Bunun kaçırılmaması gereken bir fırsat olduğunu düşünüyorum'' diye konuştu. 
     Annan, taraflardan birinin ''hayır'' demesi durumunda, planın ''öleceğini'' belirterek, Birleşik Kıbrıs'ın AB'ye girmesi için çok destek bulunduğunu, Güvenlik Konseyi'nin yardım için istekli olduğunu kaydetti. 
     Referandumları ertelemenin şu anda söz konusu olmadığını söyleyen Annan, ''Taraflardan böyle bir talep gelmediği için referandumlarla yolumuza devam edeceğiz'' dedi. 
     
     KONSEY 19.00'DA GÖRÜŞECEK 
     Diplomatik kaynaklar, BM Güvenlik Konseyi'nin İngiltere tarafından hazırlanan ve dün gece geç saatlerde üzerinde anlaşılan Kıbrıs karar tasarısı taslağını TSİ 19.00'da ele alacağını belirttiler. 
     BM diplomatik kaynakları, Kıbrıs tasarısının bugünkü oturumda oylanarak kabul edilmesinin mümkün olduğunu kaydederek, Genel Sekreter'in referandumlardan önce kararın çıkması yönünde talebi bulunduğunu ifade ettiler. 
     Konsey, şu anda Irak konusunu görüşüyor. 
     
</TEXT>
</DOC>
