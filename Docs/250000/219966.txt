<DOC>
<DOCNO> 219966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/yazar/sazak.html </URL>
<DATE> 2004/03/05/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
4 önemli takvim 
</HEADLINE>
<TEXT>

   
   Aralık sonunda AB ile tam üyelik görüşmelerine başlama kararını bekleyen Türkiye'nin önünde 4 önemli takvim bulunuyor 
   28 Mart yerel seçimleri. 
   1 Mayıs'ta Kıbrıs'ın AB üyeliği. 
   30 Ağustos Şurası. 
   Aralık 2004 AB zirvesi. 
   Başkentte ordu üst kademesinin hilafetin kaldırılışının 80. yıldönümü nedeniyle yaptıkları '3 Mart çıkışı'nın ardından dünkü 'Denktaş mitingi' de gösteriyor ki, AKP karşısında bir 'ulusalcı cephe' oluşturma konusunda yapılan kimi hazırlıklar somut adımlara dönüşüyor. 
   Sinan Aygün'ün ATO platformu, kuvvet komutanlarından sonra KKTC Cumhurbaşkanı Denktaş'a da ev sahipliği yaptı. 
   Bir gün önce 'Annan planına inanmadığını' açıklayan KKTC lideri bu şartlarda çözüm olamayacağını ilan etti ve referandumda 'hayır' demekten müzakerelerde çekilmeye dek, kendi 'yol haritası'nı çizdi. New York'taki BM görüşmelerinde Denktaş'ın masaya 'kerhen' oturduğu biliniyordu ama 22 Mart'ta Kıbrıs'taki müzakerelerin sonunu görmeden süreci kesintiye uğratması beklenmiyordu. 
   Denktaş, İşçi Partili - MHP destekli gösterilerden, 'Dayan Denktaş' pankartlarından güç alarak 'Annan planına hayır' kampanyasını açtı. Aksi savunulmaya çalışılsa da, Kıbrıs'ta çözümsüzlüğün Türkiye'nin 2004 Aralık sonundaki takvim beklentisini olumsuz etkileyecek faktörlerden birine dönüştürüleceği açık. 
   Ordu üst kademelerindeki hareketlenme de, Batılı kamuoylarında, Türkiye lehine esmeye başlayan rüzgarların hızını kesebilir. Sivilleşme yerine '28 Şubatvari' çıkışlarla askerin siyasetteki etkisinin artmaya başlaması, DGM, YÖK, RTÜK gibi kurumlarda hedeflenen reformları olumsuz etkileyebilir. 
   Bugün Türkiye'de AKP karşısında güçlü bir muhalefete ihtiyaç olduğu tartışmasız. Özellikle kadrolaşma ve 'ılımlı İslam'ın AKP'ye verilen dış destekle Cumhuriyet'in laik ve demokratik niteliğini değiştirecek bir toplum projesine dönüşmesi tehlikesine karşı 'ulusalcı duyarlılık' güçlendirilebilir. Ancak bunun yolu '28 Şubat modeli' değildir. 9 aydan sonra AB ile tam üyelik müzakerelerine başlamaya hazırlanan Türkiye'de askeri baskıyla demokratik çözüm üretilemez. Demokrasiyi başka türlü kesintiye uğratmak ise kabul edilemez. 
   Ankara kulislerinde şimdi, 30 Ağustos'a kadar gözlenebilecek kimi sertleşme eğilimlerinden söz ediliyor. 
   Genelkurmay'ın zirvesinde AKP hükümetine karşı sergilenen demokratik ve ılımlı tutumu 2007 Cumhurbaşkanlığı'na dönük dengelere ve 'Çankaya sözü'ne bağlayan 'ulusalcı cephe'de 28 Şubatvari yöntemlerle sivil güçleri harekete geçirme kararlılığı seziliyor. 
   Yerel seçimlerin sonuçları da gösterge olacak. Demokratik sabır ve AB'ye giden yolda 'seçimle gelenin seçimle gitmesi' tek çözüm yoludur. 
   
      
   
   
</TEXT>
</DOC>
