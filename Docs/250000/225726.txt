<DOC>
<DOCNO> 225726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/yazar/altan.html </URL>
<DATE> 2004/03/26/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Politika, futbol, Sherlock Holmes, Mike Hammer... 
</HEADLINE>
<TEXT>

   
   YAZIK, seçim tatavası da yarın bitiyor. Oysa kürsülerden yırtına yırtına bağıran politikacıları izlemek, doğrusu eğlenceliydi 
   - Millete hizmet aşkıyla yananlar, önce nüfus artışını dengelemek için erkeklere bedava prezervatif, kadınlara bedava doğum kontrol hapı dağıtmak zorundadırlar. Belediyelerde, bizim dönemimiz başladığında, kürtaj da bedava olacaktır. 
   - ... 
   - Vatanını milletini seven bir insan, yurttaşlarının üreme özgürlüğüne engeller getirerek, Tanrı'nın "çoğalınız" buyruğuna karşı çıkamaz... 
   - ... 
   - Bizim ilk hedefimiz, kent trafiğinde dolmuş helikopterlerini devreye sokmak... Bize inanmış insanları, çektikleri her türlü zahmetten kurtarıp, göklere doğru yüceltecek ve hepsini uçuracağız. Yaşasın vatan, yaşasın millet... 
   
   Bendenizin aklına zaman zaman garip sorular gelir 
   - Politikacılar, şayet politikacı olmasalar acaba hangi alanda kendilerini kanıtlamayı ve yine hem ünlü, hem de itibarlı olmayı yeğlerlerdi Derinliği 12 bin metre olan ve henüz 6 bin metrenin altına inilememiş Büyük Okyanus'ta, yeni bir aşama yapmaya çalışarak mı yoksa son yüz yılda, tüm dünyadaki köylü kadınlarının yaşam düzeyleriyle koşullarındaki değişimlerin, bir belgeselini hazırlayarak mı 
   
   Aynı sorular kendilerini futbol, yahut pop yıldızı olmaya kaptırmışlar için de, geçerli tabii... 
   Çünkü hem ünlü, hem zengin, hem de itibarlı olmanın başlıca alanları sade politika, sade futbol, sade sahne şarkıcılığı değil... 
   
   Dünya televizyonlarının da yararlanacağı ne kadar zevkli bir şöhret ve servet alanı var yeryüzünde... 
   Örneğin Amerika'daki polisiye roman edebiyatıyla, Avrupa'daki polisiye roman edebiyatını karşılaştırmak ve bunların Hollywood filmlerini nasıl bir sentez içinde etkilemiş olduğunu, esprili bir özet anlatımıyla ortaya koymak... 
   
   Amerikalı muhteşem şair ve yazar Edgar Allan Poe'nun "Morg Sokağı Cinayeti"ni ve sinemaya etkisini, şöyle özetleyivermek, zevkli değil mi 
   Onun da altına, İngiliz yazar Arthur Conan Doyle'un yarattığı unutulmaz dedektif Sherlock Holmes tipini ve kaç filme konu olduğunu oturtursun özetleyerek... 
   Derken sıraya Fransız gazetecisi ve yazar Gaston Leroux'nun "Sarı Odanın Esrarı" ile "Siyahlı Kadının Kokusu" girer... 
   Arkasından Agatha Christie'nin, sessiz sakin dedektifi Poirot... 
   Ve Maurice Leblanc'nın Arsene Lupin'i... Simenon'un Maigret'si... 
   Aynı paraleldeki Amerikan polisiyesi... Nat Pinkerton, Nick Carter tipleri ve Mickey Spillane'in ünlü Mike Hammer'i... 
   
   Böyle 20 - 30 polisiye romandan ve bunların sinemaya olan katkısından çıkarılmış eğlenceli bir özet, ABD'deki uçak yolcuları arasında ne kadar satar, tahmin bile edemezsiniz... 
   İşte hem kolay, hem zevkli bir çalışma sonucunda yaygın bir şöhret, bol para, sevecen bir itibar fena mı yani 
   Aynı günde 10 değişik kürsüye fırlayıp, "Ben böyleyim, ben şöyleyim" diye yırtınıp durmaktan çok daha hoş, çok daha evrensel bir uğraş... 
   Futbol ve sahne yıldızı adaylığına özenenler için de öyle... 
   Ne diye yaşamının renklerini, başkalarının kararına bağlayacaksın ki 
   
   Polisiye roman, neden son dönemlerde gençlerini, - kişiliklerini kanıtlamaları için - "kahramanlıklara" yönelten Arap dünyasında filizlenmedi de, Amerika ile Avrupa'da dallandı budaklandı 
   Böyle bir sorunun yanıtlarını billurlaştırmadan, güneydoğu komşularımızın gitgide niçin bir insan mezbahasına döndüğünü anlamaya olanak var mı 
   
   Toplumsal düzeyler emzirir politik liderleri. Toplumsal düzeylerin barometresi ise, o toplumların değişik alanlarda yarattıkları özgün yapıtlarla orantılıdır. 
   Ve yaratıcılığı iğdiş edilmiş toplumlar, "hamasete" yapışarak çırpınırlar var olmaya... 5 yüz yıllık bir "okyanuslar denizciliğinin" birikimlerinden süzülmüş uygar çağdaşlıklara, hem özenerek, hem öfkelenerek... 
   
   Aman efendim şimdi kalkıp da kim uğraşacak polisiye edebiyatın sinemaya olan etki ve katkısıyla vatan millet aşkıyla nutuk söylemek dururken... Yıldız olmak dururken futbol takımlarında, eğlence sahnelerinde... 
   Doğru doğru... 
   Atalarımızın kanıyla sulanmış olan bu topraklar... 
   Penaltıdan kaçırılan gol... 
   Şıktır şıktır şıktır şıktır şık... Aklım karmakarışık... 
   Kim inerse insin okyanusun dibine şimdi herkesin derdi, kestirmeden ne girecek cebine... 
   
      
   
   
</TEXT>
</DOC>
