<DOC>
<DOCNO> 221783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/soneko17.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdemir ürünlerinin fiyatları yüksek mi 
</HEADLINE>
<TEXT>

     Ereğli Demir ve Çelik Fabrikalarında üretilen ürünlerin fiyatlarını bazı sanayiciler pahalı bulurken, bazıları da dünya piyasasının yüzde 12-13 altında olduğunu belirtiyorlar. 
     Erciyas Boru Sanayi ve Ticaret A.Ş. Erbosan Genel Müdürü İbrahim Yardımcı, AA muhabirine yaptığı açıklamada, Ereğli Demir ve Çelik Fabrikaları'nın, Türkiye'nin tek yassı mamul üreten fabrikası olduğunu kaydetti. 
     Ereğli Demir ve Çelik Fabrikası yönetiminin başarılı olduğunu ifade eden Yardımcı, daha önceki yıllar zarar eden bir fabrikayı karlı hale getirdiklerini kaydetti. 
     
     DÜNYA PİYASASININ ALTINDA 

     Dünyada metal fiyatlarının arttığına dikkat çeken Yardımcı, şunları söyledi 
     ''Dünya piyasasına paralel olarak Erdemir de fiyatlarını yükseltti. Fabrikada kullanılan kömürün fiyatı 3 kat, navlun ücretleri de yüzde 80 oranında arttı. Bunun yanı sıra diğer girdiler de yükseldi. Şu an Erdemir'de üretilen ürünlerin fiyatı, dünya piyasasının yüzde 12-13 altında. Bazı sanayiciler yassı mamul ürünlerin fiyatının son aylarda arttığından şikayetçi. Erdemir, ürettiği ürünün fiyatını artırmasaydı da zarar mı etseydi Devletten ucuz mal almaya alışanlar, Erdemir yöneticilerine baskı yapıyorlar ve fiyatları artırdı diye seslerini yükseltiyorlar. Biz Erbosan olarak 25 yıldan beri Erdemir'den mal alırız. Çünkü çok kaliteli üretim yapıyor. Bu yönetim çok aktif çalışıyor ve fabrikayı da kara geçirdiler.'' Türkiye'nin tek kuruluşu olan Erdemir'in de yaşaması gerektiğini belirten Yardımcı, eleştirilerde biraz insaflı olunması gerektiğini düşündüğünü sözlerine ekledi. 

     
</TEXT>
</DOC>
