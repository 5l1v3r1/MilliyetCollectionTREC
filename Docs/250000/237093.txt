<DOC>
<DOCNO> 237093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/spor/spo15.html </URL>
<DATE> 2004/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Kupa primi 300 milyar 

TÜRKİYE Kupası'nda Trabzonspor ile karşılaşacak olan Gençlerbirliği'nde şampiyonluk priminin 300 milyar lira olduğu açıklandı. İstanbul'a gelen ve çalışmalarını Florya Metin Oktay Tesisleri'nde sürdüren Kırmızı - Siyahlılar, son taktik çalışmasını bugün yapacak. 

İlk finalist belli oluyor 

ŞAMPİYONLAR Ligi'nin ilk finalisti bugün belli olacak. İspanyol Deportivo Portekiz'in Porto takımını konuk edecek. İlk karşılaşma golsüz bitmişti. Star TV'den naklen yayınlanacak karşılaşma saat 21.45'te başlayacak. Diğer yarı final mücadelesi ise yarın Chelsea ile Monaco arasında oynanacak. 

Üstenci'den savunma 

BURSASPOR Başkanı Fikret Üstenci, kendilerine yapılan saldırıları nefretle kınadığını belirterek, "Rizesporlu futbolcular soyunma odasına girerken, görevlileri küfürle tahrik etti" dedi. Üstenci, Rizespor'un Akçaabat Sebat ile oynadığını maçı "Türk futbol tarihine düşen kara leke" olarak niteledi ve "Yaptıkları çirkinlikleri yeni çirkinlikle örtmeye çalışıyorlar" diye konuştu. 

Denizli'den gözdağı 

TÜRKİYE'DE hatır - gönül şikesi tartışılırken Denizlispor kanadından şampiyonlukla ilgili ilginç açıklamalar gelmeye devam etti. Yönetici Turgut Dalaman, "Galip gelerek şampiyonluğu hak ettiğine inandığımız Trabzon'un önünü açmak istiyoruz" dedi. Teknik Direktör Giray Bulak ise "Ben bir hemşeri olarak Trabzon'un şampiyon olmasını isterim" ifadesini kullandı. 

İstanbullular özürlüler için 

SÜPER Lig'de yer alan dört İstanbul takımının futbolcuları bugün Özürlüler Vakfı için biraraya geliyor. Haldun Alagaş Spor Salonu'ndaki gecede oyuncular bir gösteri maçı yapacak, karşılaşmayı eski hakem ve yorumcu Erman Toroğlu yönetecek. 


</TEXT>
</DOC>
