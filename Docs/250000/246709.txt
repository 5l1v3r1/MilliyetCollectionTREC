<DOC>
<DOCNO> 246709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/siyaset/asiy.html </URL>
<DATE> 2004/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Görgüsüz 8'ler 
</HEADLINE>
<TEXT>


ABD'de dünyanın gelişmiş en zengin 8 ülkesi, G - 8 liderlerini karşılama törenlerinde kullanılan kırmızı halı ve bando, Erdoğan ve diğer ülke liderleri geldiğinde kaldırıldı 

CAN KAMİLOĞLU- SALİH ZEKİ Savannah, Sea Island DHA 


Dünyanın en gelişmiş 8 ülkesinin oluşturduğu G - 8'in ABD'de Ortadoğu ve Kuzey Afrika için toplanan zirvesi skandalla başladı. G - 8 ülkelerinin liderleri karşılandıktan sonra kırmızı halı toplandı, ulusal marşları çalan askeri bando da havaalanından ayrıldı. Zirveye "demokratik ortak" olarak davet edilen Başbakan Recep Tayyip Erdoğan'ın da aralarında bulunduğu diğer liderler için halı ve bandoya gerek görülmedi. 
Başbakanlığa ait "Ata" uçağının arıza yapması üzerine THY'nin Göksu uçağıyla önceki gün Türkiye saati ile 02.40 sıralarında Georgia eyaletinin Savannah kentindeki Hunter Askeri Üssü'ne inen Erdoğan, askeri törenle karşılandı. 
Eşi Emine Hanım, kızları Sümeyye ve Esra, gelini Sema Erdoğan, AKP Genel Başkan Yardımcısı Şaban Dişli, Adana Milletvekili Ömer Çelik, Dış İlişkiler Danışmanı ve İstanbul Milletvekili Egemen Bağış ile ABD'ye giden Başbakan'ı karşılama töreninde Georgia Eyalet Valisi Sonny Perdue ile Türkiye'nin Washington Büyükelçisi Faruk Loğoğlu hazır bulundu. 

Önce zenginler geldi 
Hunter'da önce G - 8'i oluşturan ülkelerin liderleri karşılandı. Japonya Başbakanı Junichiro Koizumi, İngiltere Başbakanı Tony Blair, Rusya Federasyonu Başkanı Vladimir Putin, Almanya Başbakanı Gerhard Schöder, Fransa Cumhurbaşkanı Jacques Chirac, İtalya Başbakanı Silvio Berlusconi, Kanada Başbakanı Paul Martins ile AB Dönem Başkanı sıfatıyla zirveye katılan İrlanda'nın Başbakanı Bertie Ahern'in uçaktan inip halkı selamlamaları esnasında ülkelerin milli marşları okundu. 
G - 8 liderleri karşılandıktan sonra askeri bando takımı alandan ayrıldı, kırmızı halılar da toplandı. Erdoğan ile Irak'ın yeni Devlet Başkanı Gazi Yaver, Afganistan Devlet Başkanı Hamit Karzai, Cezayir Devlet Başkanı Abdulaziz Buteflika, Ürdün Kralı Abdullah ve Yemen Devlet Başkanı Ali Abdullah Salih, zirvenin yapılacağı bölgeye kırmızı halıları toplanmış taş zeminde yürüyerek geçtiler. 

Başbakan Erdoğan zenginler kulübünde 

İngİltere Başbakanı Tony Blair, Bahreyn Kralı Şeyh Hamid bin İsa, Fransa Cumhurbaşkanı Jacques Chirac, Yemen Devlet Başkanı Ali Abdullah Salih, ABD Başkanı George W. Bush, Ürdün Kralı II. Abdullah, Rusya Devlet Başkanı Vladimir Putin, Cezayir Devlet Başkanı Abdülaziz Buteflika, Almanya Başbakanı Gerhard Schröder, Avrupa Konseyi Başkanı Bertie Ahern, Kanada Başbakanı Paul Martin, Başbakan Recep Tayyip Erdoğan, Japonya Başbakanı Junichiro Koizumi, Afganistan Devlet Başkanı Hamid Karzai, İtalya Başbakanı Silvio Berlusconi, Yeni Irak Geçici Devlet Başkanı Gazi El Yaver, Avrupa Komisyonu Başkanı Romano Prodi soldan sağa . 

ABD'li yetkiliden savunma 
'Kırmızı halı farkı önemsiz' 

BU protokol farkı konusunda açıklama yapan bir ABD'li yetkili, "G - 8 için her ülkede uygulanan törensel prosedürü burada da izledik. G - 8 dışındaki tüm liderler, ABD'ye ziyaret için gelen her lidere uygulanan protokolle karşılandı" dedi. Washington'daki bir ABD diplomatı da, bu protokol farkının önemli olmadığını belirterek, "G - 8 Zirvesi'ne bu gruba dahil olmayan bir dizi lider, özel oturum için özel bir davetle katılıyor. Üzerinde durulması gereken bu" dedi. 

Esra, annesine tercüman oldu 

ABD Başkanı Bush'un eşi Laura Bush, dün G - 8 ülkelerinin liderleri için bir yemek verdi. Yemeğe Rusya Devlet Başkanı Putin, İngiltere Devlet Başkanı Blair ve Fransa Cumhurbaşkanı Chirac'ın eşlerinin yanı sıra Emine Erdoğan da katıldı. Irak, Afganistan ve dünyadaki kadınların durumunun konuşulduğu yemekte, Iraklı bir kız öğrenciyle, Afgan kadınlarına burs veren bir ABD'li kadın da hazır bulundu. Lider eşlerine UNICEF ve Milli Eğitim Bakanlığı'nın ortak yürüttüğü "Haydi Kızlar Okula" kampanyasını anlatan Emine Erdoğan, yemek öncesinde baş başa sohbet ettiği First Lady Bush'a da Beypazarı'nda yapılmış gümüş bir gece çantası hediye etti. Yemekte Emine Erdoğan'ın tercümanlığını kızı Esra yaptı. 

Erdoğan, BOP'a sahip çıktı 

YASEMİN ÇONGAR Savannah 

BAŞBAKAN Erdoğan, Büyük Ortadoğu Projesi'ne sahip çıkarak, girişimin içeriğinin ilk baştaki olumsuz beklentileri doğrulamadığını söyledi. G - 8 Zirvesi'ne katılan Erdoğan, düzenlediği basın toplantısında projenin başarısı için üç somut uyarıda bulundu. Değişimin dışarıdan empoze edilemeyeceğini, her ülkenin farklı koşullarının dikkate alınması gerektiğini ve hükümetlerin yanı sıra sivil toplum kuruluşları ve iş çevrelerinin de girişime ortak olmasını istediklerini belirten Erdoğan, Irak'ın kendi geleceğini kendi gayretiyle oluşturmasına fırsat verilmesi ve İsrail - Filistin sorununun çözümünün önemini vurguladı. Erdoğan, İsrail'e yönelik eleştirilerin sorulması üzerine, "Buradaki hedefimiz İsrail değil. Yönetim ile ilgili sorunumuz var. Bir taraftan 'Gazze'den çekileceğiz' derken, barış gösterisi yapanları bombalarsanız, bu samimi olmaz. Herhangi bir şekilde size sataşmayan Suriye'ye bombalama yaparsanız samimi olmaz" diye konuştu. 

Emekli Büyükelçi İnal Batu 
TERBİYESİZLİK 

CHP Hatay Milletvekili, eski Dışişleri Müsteşar Yardımcısı ve emekli büyükelçi İnal Batu, Başbakan'ın karşılanması konusunda Milliyet'e şu değerlendirmeyi yaptı "Her zaman rastladığımız çifte standardın yeni bir örneği. Gayet çirkin, yersiz ve terbiyesiz bir davranış. Birine gösterilen saygının diğerine de gösterilmesi gerekir. Ayıp etmişlerdir." ABD'deki protokol rezaletine Erdoğan'ın tepki göstermesi gerektiğini kaydeden Batu, "Eğer memnuniyetsizliklerini belirtmemişlerse o zaman hata ederler" dedi. 


</TEXT>
</DOC>
