<DOC>
<DOCNO> 224218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/soneko12.html </URL>
<DATE> 2004/03/21/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
AB'de enflasyon düştü, ücretler yükseldi... 
</HEADLINE>
<TEXT>

     AB'de Şubat ayı verilerine göre yıllık enflasyon yüzde 1.5 olarak gerçekleşirken, işçi ücretleri ise 2003'ün dördüncü çeyreğinde nominal olarak yüzde 2.9 oranında yükseldi. AB istatistik kurumu Eurostat'ın verilerine göre, AB içinde Euro kullanan ülkelerde, Şubat 2004 sonu itibariyle yıllık enflasyon, ocak sonuna göre yüzde 1.9'dan yüzde 1.6'ya geriledi. AB ülkelerinin tümünde ise aynı oran, 1.8'den 1.5'e indi. En yüksek yıllık enflasyon, yüzde 2.6 ile Yunanistan ve yüzde 2.4 ile İtalya ve Lüksemburg'da gözlenirken, en düşük oranlar yüzde 0.2 ile İsveç, yüzde 0.4 ile Finlandiya ve yüzde 0.7 ile Danimarka'da gerçekleşti. 
     
     İŞÇİ ÜRCRETLERİ YÜKSELDİ 
     Verilere göre, Euro bölgesindeki işçi ücretlerinde ise, 2002 yılının dördüncü çeyreği ile karşılaştırıldığında 2003 yılının aynı döneminde yüzde 2.5'lik artış gözlendi. AB ülkelerinin tümü değerlendirildiğinde ise artış oranı, yüzde 2.9 olarak saptandı. Veri sağlanabilen AB ülkeleri arısında en düşük artış, yüzde 2.3 ile Almanya ve İtalya'da gözlendi. En yüksek artış ise, yüzde 4.7 ile İsveç'te gerçekleşti. 

ANKA 
     
</TEXT>
</DOC>
