<DOC>
<DOCNO> 230241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sontur15.html </URL>
<DATE> 2004/04/10/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Sakıp Sabancı'nın köyündeki çocukluk arkadaşları onu anlatıyor 
</HEADLINE>
<TEXT>

     Tedavi gördüğü hastanede sabaha karşı hayatını kaybeden Sakıp Sabancı'nın doğduğu Kayseri'nin Talas İlçesi'ne bağlı Akçakale köylüleri, hemşehrileri için ağlıyor ve dua ediyorlar. 
     Akçakaya Köy Muhtarı Hüseyin Demirayak, AA muhabirine yaptığı açıklamada, ''Sabancı köyümüzün, Kayseri'nin ve Türkiye'nin gurur duyduğu, binlerce insana iş imkanı sağlayan yardımsever bir insandı. Acı haberi alınca köy halkı olarak çok üzüldük. Sabancı fırsat buldukça köyümüze gelir hepimizle sohbet ederdi. Köyün yaşlılarını ve arkadaşlarını hiç unutmazdı'' dedi. 
     Muhtar Demirayak, Sabancı'nın doğduğu evin bahçesinden aldığı toprağı poşete doldurarak ''Ruhu şad olsun. Allah rahmet eylesin. Doğduğu köyünü çok sevdiği için mezarına evinin bahçesinden aldığım bu toprağı göndereceğim. Mekanı cennet olsun'' diye konuştu. 
     Köyün yaşlılarından Tevran Sakarya da Sabancı ile çocukluk yıllarında arkadaşlık yaptığını, kendisiyle köy içerisinde unutamadığı anıları olduğunu belirterek, ''Sakıp Ağa'yı çok severdim. Birlikte bazlama üzerine sarımsak sürüp yerdik. Zincidere Köyü'ne yürüyerek giderdik ve bakkaldan bisküvi alırdık. Ölümü bizleri çok üzdü'' dedi. 
     Sabancı'nın babasına ait evin önünde toplanan Akçakaya halkı, köy imamı Cafer Deniz ile birlikte dua edip, Sabancı'nın ruhu için Fatiha okudular. 
     
</TEXT>
</DOC>
