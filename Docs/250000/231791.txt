<DOC>
<DOCNO> 231791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sontur29.html </URL>
<DATE> 2004/04/15/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
''Yaz aylarında trafik kazaları artıyor'' 
</HEADLINE>
<TEXT>

     Niğde Emniyet Müdürlüğü Trafik Denetleme Şube Müdürü Mustafa Altunsu, yaz aylarında trafik kazalarının arttığına dikkati çekerek, ''Yolculuğa, havanın daha serin olduğu sabah veya akşam saatlerinde çıkın'' dedi. 
     Altunsu, AA muhabirine yaptığı açıklamada, son 5 yılın trafik kazası istatistiklerine bakıldığında, kazaların temmuz ve ağustos aylarında arttığının görüldüğünü söyledi. 
     Yaz aylarında karayollarında seyreden araç sayısındaki artışın trafik sıkışıklığı yarattığını, buna hava sıcaklığının da eklenmesiyle sürücülerin daha sinirli araç kullandığını belirten Altunsu, şöyle konuştu 
     ''Bazı sürücülerin, sıcak havayla birlikte refleksi, yol derinliğini ve genişliğini algılama becerisi zayıflar. Çabuk yorulup kolay sinirlenebilirler. Bunlardan kurtulmak ve sağlıklı yolculuk yapmak için havanın daha serin olduğu sabah veya akşam saatlerinde yola çıkılmalı. Eğer şartlar sıcak havalarda araç kullanmayı gerektiriyorsa, kısa aralıklarla mola verilmeli, her molada yüz yıkanmalı. Ayrıca sıcakların etkisini azaltmak için yağlı ve ağır yiyecekler yenilmemeli, bol sıvı alınmalı.'' 
     
</TEXT>
</DOC>
