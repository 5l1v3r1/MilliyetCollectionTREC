<DOC>
<DOCNO> 235697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sontur47.html </URL>
<DATE> 2004/04/28/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Yeni görüş "Marmara'da maksimum 6.7 büyüklüğünde deprem olur" 
</HEADLINE>
<TEXT>

     İstanbul Ticaret Üniversitesi Mühendislik ve Tasarım Fakültesi öğretim üyesi ve sismoloji uzmanı Prof. Dr. Ülben Ezen, ''Marmara'da aletsel büyüklüğü maksimum 6.75 olan deprem meydana gelir'' dedi. 
     Üniversitede düzenlenen ''Marmara'da deprem riski'' konulu toplantıda konuşan Ezen, 19 Nisan'da yaşanan 4.5 büyüklüğündeki Marmara depreminin bağımsız bir deprem olduğunu ve Marmara'da beklenen olası depremle ilgisi bulunmadığını söyledi. 
     Türkiye'nin ciddi bir deprem ülkesi olduğunu ve günde 6-7, yılda da yaklaşık 2 bin deprem meydana geldiğini anlatan Ezen, Kuzey Anadolu Fay Hattı'nın Türkiye'nin en ciddi deprem kuşağı olduğunu kaydetti. 
     Van Gölü'nün kuzeyinden başlayan ve İzmit Körfezi'nin ağzına kadar gelen Kuzey Anadolu Fay Hattı'nın dünyadaki en büyük ikinci fay hattı olduğunu dile getiren Ezen, diğer büyük hattın ABD'deki San Andreas Fay Hattı olduğunu belirtti. 
     Marmara için birbirinden farklı senaryolar üretildiğini hatırlatan Ezen, şunları kaydetti 
     ''Marmara'da, aletsel büyüklüğü maksimum 6.75 olan deprem meydana gelir. Marmara Bölgesi'nde olacak depremin aletsel büyüklüğü, 6.25-6.75 arasında değişir. Marmara, bundan önce de böyle depremler üretti, bundan sonra da üretecektir.'' Ortalama 6.5 büyüklüğündeki bir depremin, Marmara Denizi'nde yer alan ve Silivri-Tekirdağ sahil hattına yaklaşık 25 kilometre uzaklıktaki 60 kilometrelik fay hattının boydan boya ve bir kerede kırılması anlamına geldiğini kaydeden Ezen, beklenen depremin zamanı konusunda bilgi vermesinin ise mümkün olmadığını belirtti. 
     Ezen, böyle bir senaryodan hareketle, olası depremin İstanbul'un Anadolu Yakası'nda Tuzla'ya kadar ortalama 5, Silivri-Tekirdağ bandında ise ortalama 7 şiddetinde hasar etkisi yaratacağını dile getirdi. 
     
</TEXT>
</DOC>
