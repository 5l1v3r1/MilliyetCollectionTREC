<DOC>
<DOCNO> 219394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/spor/ygokce.html </URL>
<DATE> 2004/03/03/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Okan ve Yasin 
</HEADLINE>
<TEXT>

   
   "- Beşiktaş'a geldiğin günden beri seni dikkatle izliyorum. Yeteneklisin... Türkiye'de her futbolcunun kıskanabileceği yeteneklerin var. Ama doğru dürüst çalışmıyorsun. Kendini geliştirmiyorsun. Sorumsuzsun. Kendini toparla. Çünkü sana ihtiyacım var. Daha iyi çalış. Yaşamına dikkat et. Yoksa " 
   Beşiktaş'ın Rumen Teknik Direktörü, son puan kayıplarından sonra karşısına çektiği genç futbolcusu Okan'a son sözünü de söylüyor 
   "...Yoksa sezon sonunda seninle yollarımız ayrılır " 
   Beşiktaş'ta ne zamandır ibretle gözlenen bir durum var... En başta Sergen, yıldız futbolcular formsuz, moralsiz... Bırakın koşmayı, yürüyecek halleri yok. Beşiktaş'ın en önemli özelliklerinden biri olan fizik gücü, giderek zayıflıyor. Sergen'in alternatifi - ya da ortağı - olarak görülen, lider oyunculardan Tümer de öyle. Lucescu hepsi ile ilgileniyor elbet. Özel konuşmalar da yapıyor. Ama gençlere, tecrübesizlere, takımın yeni adamlarına sıra geldiğinde Okan Koç'a yaptığı gibi dozaj yükseliyor. Sert konuşmalar, genç oyuncunun taşıyamayacağı yük haline geliyor. 
   Hatta bir ara, Okan'ın sorumsuzluğundan söz ederken, 15 yaşında bir çocuk gibi olduğunu söylüyor Rumen hoca... 
   Elbette Okan, uyarıyı hak ediyor. Ama aynı zamanda ilgi ve şefkati de hak ediyor. Lucescu'nun konuşmasında şefkat dozu düşük, öfke dozu yüksek. 
   Duyduklarımı Okan Koç'a sordum... Hocasının kendisiyle konuştuğunu, bazı ayrıntıların doğru olmadığını söyledi. Ağır sözleri belki de kendisine sakladı. Hocasının kendisini sürekli uyardığını, 22 yaşında olduğu için Ümit Milli Takımı'nın dışına düştüğünü, bu durumun kendisini olumsuz biçimde etkilediğini anlattı, "Gece hayatımın bile olduğunu söylediler. Bunlar doğru değil. Beşiktaş'ta sürekli oynayamadığım için istediğim gibi verimli olamıyorum. Hocam da benimle ilgilenip hatalarımı sıralıyor. Ben, hocamın beni sevdiğine inanıyorum. Beşiktaş gibi bir takımda sürekli oynamak zor. Şanslı bir seri yakalayıp verimli olabilsem inanın çok rahatlayacağım" dedi. 
   
   Anlayış şart 
   Bir de Yasin konusu var... 
   Haydi gelin, hep birlikte itiraf edelim... 
   Beşiktaş alt yapısından yetişip hemen her dönemde transferin gözdeleri arasında adı geçen Yasin Sülün, medyada çoğumuzun ön yargısıyla, emeğinin karşılığını alamayan, olumsuz klişeler altında yorumlanan bir oyuncu... Benim açımdan en önemli eksiği, rakiple ikili mücadelelerinde başarıyla çaldığı, kaptığı topları, Sergen'e hücuma sokma isteği... Şık vuruşlar, beklenmedik paslarla oyuna güzellikler katmak istiyor. Ama bu topların çoğu dönüp gol oluyor. Rakibin baskılı oynadığı bazı maçlarda yer tutma ve zamanlama yanlışları yapıyor. Hemen her futbolcunun riski göze alarak yaptığı bu hareketler, Yasin'den kaynaklanınca eleştiriler ölçüsüz, taraftar tepkileri de insafsız oluyor. Alt yapıdan yetişip kaptan bandıyla sahaya çıkan Yasin Sülün, takımca çöktükleri İstanbulspor maçından sonra kırgın ve küskün bir sesle "Sezon sonunda Beşiktaş'tan ayrılabilirim" diyor. 
   Yasin Sülün şanssız bir sezon geçiriyor. Chelsea maçında bana göre sahanın en iyisiydi, bir hata yaptı golle sonuçlandı, maç hayal kırıklığıyla bitti. 
   Sonuçlar ne olursa olsun, genç futbolculara karşı daha anlayışlı davranılması gerektiğini düşünüyorum. Okan ve Yasin, sevgiyi de desteği de anlayışı da hak ediyor. 
   Sergen ve Tümer'e karşı gösterilen sabrı, onlardan esirgememek gerekiyor 
   
   Zirvede anot-katot uçları    Pazar derbilerinden sonra, lig zirvesinde nöbet değişimine tanık olduk. 
   Beşiktaş - İstanbulspor bu da bir derbidir, unutmayalım maçında, haftalardır devam eden gerginlik, kötü oyun ve verimsizlik artık şans ve sürprizlerle kapatılamayacak biçimde öne çıktı, Beşiktaş yenildi. Akşam Şükrü Saracoğlu'nda Fenerbahçe, Galatasaray'ı yenerek özlediği konuma geldi. 
   Zirvedeki lider değişimi, benim açımdan hiç de sürpriz değil... 
   İki takıma ikinci yarıdan itibaren şöyle bir bakalım 
   Beşiktaş, hiç hesaplamadığı Samsunspor maçında gerilimi ve kırmızı kartları önleyemedi. Son ikisi kasten görülen 5 kırmızı kartla hükmen yenildi. Kulüpte ve takımda bilinmeyen sorunlar gün ışığına çıktı. 
   Fenerbahçe kural hatasıyla tekrar edilen maçta Rizespor'u yenerek pozitif olumlu bir ortam yarattı. 
   Beşiktaş yönetimindeki arızalar da giderilemedi. Yıldırım Demirören ve Kıvanç Oktay'ın futbol şubesindeki varlıkları bitince arada kopukluk oldu. Yenilenen yönetimde Haşmet Kürüm'ün futbol sorumluluğuna getirilmesi gecikti. 
   Fenerbahçe yönetimi Aziz Yıldırım ve arkadaşlarının kenetlenmesiyle tek ses haline dönüştü. Yönetim - teknik direktör ilişkileri, geçmişin kötü örneklerinden arındırıldı. 
   Beşiktaş, Ahmet Dursun'un gönderilmesi gibi tartışmalı, İlhan Mansız'ın satılması gibi doğru kararları verirken, Lucescu ve yardımcıları, taktik değişiklikleri yaparak takımı yeni bir oyun sistemine geçiremediler. İlie'nin transferi de bu boşluğu henüz dolduramadı. 
   
   Rüzgar değişebilir 
   Fenerbahçe Yusuf'u Gaziantep'e göndermekten henüz pişman olmadı. Buna karşılık Nobre'nin gelişiyle ligin en skorer takımı oldu. 
   Beşiktaş'ta Sergen, Tümer, Kaan Dobra, İbrahim Üzülmez'de inanılmaz form düşükleri yaşanıyor. 
   Fenerbahçe'de Ümit Özat'tan Ali Güneş'e, Aurelio'dan Tuncay'a kadronun büyük bir bölümünde form grafikleri yükseliyor. 
   Daum, ligin ilk yarısındaki yanlış beyanlarından çabuk vazgeçip sükunet fazına geçti. 
   Beşiktaş'ta Lucescu, medyada ve kamuoyunda yepyeni tartışmalara ve suçlamalara neden olan konuşmalarla müthiş iletişim yanlışları yaptı. 
   İkinci Başkan Hüsnü Güreli ile Menajer Sinan Engin'in ilişkilerindeki gerginlik ve kopukluk, elbette futbolu olumsuz biçimde etkiledi. 
   Birinin katotları negatif uçlar çoğalırken, ötekinin anotları pozitif uçlar artmaya başladı. 
   Anot - katot arasındaki elektrik akımı, zirvedeki heyecanı yarattı. 
   Kimse Beşiktaş'ın havlu attığını sanmasın. Beşiktaş yönetimi, menajeri, teknik ekibi ve futbolcuları negatif elektriği dağıtacak, yollarına devam edeceklerdir. Bugünkü Valencia maçı, taraftarının da pozitif katkılarıyla hem UEFA'da hem de ligde rüzgarın yönünü değiştirebilir.... 
   Fenerbahçe de direnecektir zirveden düşmemek için... 
   Keşke başka takımlar da ortak olabilse... Şampiyonluk yarışını, keyifle, heyecanla izlemeye devam edelim. 
   
   Ahmet bu yine çakar    Geçen hafta Valencia'ya iner inmez açtığım cep telefonumdan - her zaman tez ulaşan - kötü haberi aldım. 
   Ahmet Çakar, hem de beş kurşunla vurulmuştu. Bütün günü öfkeyle, kuşkuyla, merakla telefon başında geçirdik. Dakikası dakikasına ameliyat haberlerini izledik. 
   Öfkemiz ve üzüntümüz, Ahmet Çakar'ın hayati tehlikeyi atlatmasıyla biraz olsun hafifledi. 
   O kurşunların tahammülsüz kültürümüzün, giderek kirlenen sosyal hayatımızın, her geçen gün mafya gölgesi altında loşluğa ve karanlığa itilen futbolumuzun bir ürünü olduğunu düşünüyorum. 
   Çakar'ın özgürlüğüne sıkılan kurşunlar, maalesef yeterli tepkiyle karşılanmadı. Medya dahil birçok alanda çok tehlikeli yorumlar yapıldı... 
   Örneğin, "Adam da çok sivri dilliydi kardeşim" sözleriyle başlayan yorumlar... 
   Siz böyle yorum yaparsanız, ardından ne söylerseniz söyleyin, suça ve şiddete hoşgörü, mafyaya meşruiyet ortamı hazırlarsınız ki, ortalık giderek kan gölüne döner. Gücü yetenin, silahı çabuk çekenin belirlediği yeni bir hayat tarzı alışkanlık haline gelir. İnsan yaşamına saygı göstermeyen, demokrasi ve özgürlük kültürünü taşıyamayan şiddet, hepimizi teslim alır. 
   Birçok eyyamcının, bakar kör ve duyar sağırın köşeleri tuttuğu, sorunlara sırt dönen uykucuların saltanat sürdüğü bir ülkede, Ahmet Çakar elbette sivri diliyle - bazen hepimizi kızdırarak - insanları dürtüyor, sarsıyor, uyandırmaya çalışıyordu. 
   Sivri dilin, hakaretin hesabı hukuk yoluyla görülür, mahkemede çözülür. 
   Çözümü kurşunda aramak, kurşunlu çözümlere ses çıkarmamak sadece Ahmet Çakar'ı değil, hepimizi öldürür... 
   Ahmet Çakar'ı kimse susturamaz. 
   Dostumu iyi tanırım... Hele bir hastaneden çıksın, merak etmeyin, bizim Ahmet, yine Çakar 
   
      
   
</TEXT>
</DOC>
