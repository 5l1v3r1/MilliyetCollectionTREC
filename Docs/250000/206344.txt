<DOC>
<DOCNO> 206344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/yazar/sazak.html </URL>
<DATE> 2004/01/04/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
PASOK örneği 
</HEADLINE>
<TEXT>

   
   Aslan sosyal demokratların on yıldır başaramadığını Yunanistan'daki iktidar partisi PASOK gerçekleştiriyor. Başbakan Simitis, marttaki genel seçimler öncesinde genel başkanlığı Yorgo Papandreu'ya bırakıyor. 
   Simitis'in 'genç halefi' Yunanistan Dışişleri Bakanı şubat ayındaki kongrede PASOK liderliğini üstlenecek. 
   Bu değişikliğin, anketlerde Karamanlis liderliğindeki muhafazak r partinin üç puan gerisinde gözüken Yunanistan Sosyalist Partisi'ne bir dönem daha seçimi kazandıracak 'canlanmayı' sağlaması bekleniyor. Koltuğunu Papandreu'ya bırakmaya hazırlanan Simitis ise Brüksel yolcusu, Yunanistan Başbakan'ı Romano Prodi'nin yerine AB Komisyonu Başkanlığı'na aday gösterilecek. 
   İşte bir başarı modeli 
   Simitis - Papandreu ikilisi Yunanistan'a iki seçim döneminde AB liginde kaç basamak birden atlattılar. Simitis başbakan olduğunda 'karizma' yoksunu öğretim üyesi profili çiziyordu. PASOK'un şahinleri Yunanistan'ı, Avrupa'nın 'istenmeyen ülkesi' haline getirmişlerdi. Türkiye düşmanlığına dayalı dış politika, Kardak krizi sırasında iki ülkeyi Ege'de savaşın eşiğine getirmişti. Apo'nun Yunanistan'da gizlenmek istenmesi tam bir skandaldı. 
   Yunanistan böyle zamanlarda tarihi dönüşümler yapma refleksine sahip. 
   1967'de işbaşına gelen 'Albaylar cuntası'na 1974'teki Kıbrıs Harek tı'nın etkisiyle son verip demokrasiye geçerken bunun ödülünü 1981'de AB üyeliğiyle aldı. Türkiye ise 1980'lerde askeri darbe altındaydı. 
   20 yıl sonra Türkiye AB'den müzakare takvimi almaya çalışan 'aday' ülke konumunda. Yunanistan ise AB'nin 'asil' üyesi olarak ulusal politikacılarına Brüksel'de görev arıyor. 
   Atina'nın Avrupa liginde basamak çıkmasında Simitis - Papandreu yönetiminin Ege'de Türkiye'ye karşı izlediği barış siyasetinin payı büyük. Yunanistan hükümeti, savunma harcamalarını ülke refahına yönlendirerek euro'ya sancısız geçiş ortamı sağladı. 
   PASOK'un parti içi demokrasi açısından sergilediği tutum da övgüye değerdir. Simitis isteseydi, koltuğunu bırakmazdı. Gerçi muhalefet, lider değişikliğini 'pencere önünde soyunmak' diye niteliyor ve yıpranan Simitis'in Papandreu'yu 'sütten çıkan ak kaşık' misali seçmenin önüne sürmekle eleştiriyor. 
   Papandreu seçimi kaybetse bile PASOK'u geleceğe hazırlayacak. 
   Ecevit benzer fırsatı geçen yıl Cem - Derviş ikilisinin önünü açmayarak harcadı. İnönü sonrası CHP liderliğini üstlenen Deniz Baykal dört seçimdir muhalefette. Partisini 1999'da baraja taktı, 3 Kasım'da Tayyip Erdoğan karşısında yenilgiye uğradı, CHP'de hiçbir şey değişmedi. 28 Mart'ta kaybederse yine kalmaya çalışacak CHP çağdaş sol parti olma iddiasında ama eski Sovyetler'deki 'Politbüro'dan farksız yönetiliyor. 
   Türkiye solu PASOK'u örnek almalı. 
   
      
   
   
</TEXT>
</DOC>
