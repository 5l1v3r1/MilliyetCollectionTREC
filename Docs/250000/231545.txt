<DOC>
<DOCNO> 231545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/yasam/yas01.html </URL>
<DATE> 2004/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kefendeki hayalet 
</HEADLINE>
<TEXT>

   Hz. İsa çarmıha gerildikten sonra üzerine sarıldığı iddia edilen 'Torino kefeni'nde 'yeni bir yüz' daha olduğu savunuluyor... 
      DIŞ HABERLER SERVİSİ 
   
   İtalya'nın Torino kentinde bulunan ve çarmıha gerildikten sonra İsa peygamberin bedenine sarıldığı ileri sürülen kefen bezinin ön ve arka yüzünde yer alan iki insan başı figürünün sırrı çözülemiyor. Bezin görünen yüzündeki figür dışında arka yüzünde de başka bir figür olduğu kesinleşti. Padova Üniversitesi araştırmacılarından Prof. Giulio Fanti, 1534'teki bir yangında yanan kefenin arkasının yamalandığı ve yama altında kalan kısmında da bir insan yüzü figürü olduğunu net bir şekilde belirlediğini söyledi. 
   Fanti, belli belirsiz bir görünüm taşımasına karşın figürdeki burun, göz, saç, sakal ve bıyık gibi şekillerin çok iyi seçildiğini savundu. Görüntünün düzmece olduğu ve ön taraftaki boya dökülerek arkaya geçmesi sağlanarak yapıldığı iddialarını da reddeden Fanti, "Resmin boyaları dokumanın hemen yüzeyinde, derine nüfuz etmiyor" dedi. 
   
      İki resim farklı 
   Kefendeki yüzlerin esrarı, iki resim arasındaki farklar dolayısıyla daha da arttı. Kefenin arka tarafında görülen yüzdeki burun delikleri birbirine eşit uzaklıktayken, ön taraftaki yüzde sağ burun deliği farklı uzaklıkta ve az belirgin. 1979 ve 1988'de yapılan karbon testleri 1390'lı yıllara ait olduğunu gösterirken, 1997'de yeni tekniklerle yapılan test, otantik olduğunu kanıtladı. Torino kefeninin bir Haçlı seferi sırasında Türkiye'de bulunduğu ileri sürülüyor. 
   
   
</TEXT>
</DOC>
