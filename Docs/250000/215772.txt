<DOC>
<DOCNO> 215772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sonspo27.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Konyaspor maçı hazırlıkları... 
</HEADLINE>
<TEXT>

     Ligde inişli çıkışlı bir grafik çizen Galatasaray, Konyaspor ile hafta sonunda yapacağı maçın hazırlıklarına başladı. 
     Florya Metin Oktay Tesisleri'nde antrenör Müfit Erkasap yönetiminde gerçekleştirilen antrenmanda futbolcular, önce yaklaşık 20 dakika salonda ağırlık çalışması yaptılar. Sarı-kırmızılılar, daha sonra ise arka sahada koşarak çalışmayı tamamladı. 
     Sol arka adalesinde ağrısı bulanan Hakan Şükür ile dün sadece yedek oyuncuların katıldığı antrenmanda sağ dizine darbe alan Suat'ın yanı sıra sakatlığı süren Batista idmana çıkmadı. 
     Hakan Şükür'ün önemli bir sakatlığının bulunmadığı, sadece riske girmemek için çalışmaya katılmadığı ifade edildi. 
     Sakatlığı henüz atlatamayan Hasan Şaş ise takımdan ayrı olarak tek başına çalıştı. 
     Galatasaray, Konyaspor maçının hazırlıklarını akşam yapacağı çalışma ile sürdürecek. 
     Bu arada, teknik direktör Fatih Terim, çalışmayı izleyen basın mensuplarından bir kameramana kar kütlesi atarak, şaka yaptı. 
     
</TEXT>
</DOC>
