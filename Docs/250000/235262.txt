<DOC>
<DOCNO> 235262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonsiy16.html </URL>
<DATE> 2004/04/27/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Erdoğan'dan Almanya çıkarması 
</HEADLINE>
<TEXT>

     Türk-Alman Ticaret ve Sanayi Odası, Köln'de Başbakan Recep Tayyip Erdoğan ve Almanya Başbakanı Gerhard Schröder'in katıldığı bir törenle açıldı. 
     Türkiye Odalar ve Borsalar Birliği TOBB ile alman Sanayi ve Ticaret Odaları Birliği'nin DIHK işbirliğiyle kurulan Türk-Alman Ticaret ve Sanayi Odası'nın açılış törenine Türkiye'den geniş bir işadamı heyeti de katıldı. 
     
     İMKANSIZI DEĞİL MÜMKÜN OLANI İSTİYORUZ 
     Başbakan Recep Tayyip Erdoğan, Türk-Alman Ticaret ve Sanayi Odası'nın açılış töreninde yaptığı konuşmada AB yoluna, mümkün olduğunu bildikleri herşeyi sonuna kadar, fakat olanaksız hayallere kapılmadan zorlama iradesiyle çıktıklarını bildirdi. Başbakan Erdoğan, "AB'den de, imkansızı değil, mümkünü talep ediyoruz" dedi. İşadamlarından Türkiye'yi Almanya'yla birlikte AB ekonomilerinin ihtiyaç duyduğu "motor güç" konumuna getirmelerini isteyen Erdoğan, bölgesel blokların dışında kalmanın her ülke için potansiyel tehlike olduğunu anlattı. Başbakan "Biz Avrupalılara düşen sorumluluk, bu devasa gücün dinamizmini ve kendini yenileme potansiyelini sürekli beslemek ve geliştirmektir" dedi. 
     
     TÜRKİYE AB'Yİ FİNANSE ETTİ 
     Başbakan Erdoğan, tam üyelik durumunda beklenen göçün yaşanmayacağını, Türkiye'de 20 yıla varmadan kişi başına milli gelirin 10 bin doları aşacağının tahmin edildiğini söyledi. 
     Ekonomik reformların kalıcılığı sağlanmadığı sürece darboğazlara dönüş riski bulunduğunu anlatan Erdoğan, şöyle dedi 
     "Yapısal reformlarımızı kararlılıkla devam ettirme irademiz tamdır. Bu amaçla 2004 yılına ilişkin kapsamlı bir yapısal reform takvimi oluşturduk. Öngördüğümüz reformlar AB standartlarına yaklaşma hedefimiz doğrultusunda şekillenmektedir. 
     Kamu maliyesinin sürdürülebilir bir temele oturtulmasını, bankacılık sektörünün uluslararası normlarla daha da uyumlu hale getirilmesini ve özel sektör yatırımlarının önünün açılmasını hedefliyoruz." Başbakan Recep Tayyip Erdoğan, "Hedefimiz 2005 sonu itibariyle IMF'yle yürüttüğümüz programa gerek kalmayacak noktaya gelmektir" diye konuştu. 
     Erdoğan, "Dikkatinize sunmak istediğim husus, Türkiye'nin gelişmesini ve büyümesini büyük ölçüde AB yardımı almadan gerçekleştirdiğidir" dedi. 
     Türk halkının AB'ye girişi yüzde 70 dolayında desteklediğini, bir süre öncesine kadar ekonomik olan destek gerekçelerinin insan haklarına saygılı ve demokratik bir ülkede yaşama arzusu olarak ifade edilmeye başlandığını söyleyen Erdoğan şöyle devam etti 
     "Türk halkının beklentilerindeki bu farklılaşma, AB konusunda artan bilinçlenmenin ve reform sürecimizin geri dönülemez bir noktaya geldiğinin göstergesidir. 
     Türk halkı artık AB'yi gerçek anlamı ve amacıyla tanıyıp sahiplenmektedir. Hem siyasi, hem ekonomik alanda, bu noktadan geriye değil, ancak ileriye yürüyebiliriz." Türkiye'nin Avrupa ekonomisinin sürdürülebilir kalkınması açısından ulaştırma ve enerji alanında ek stratejik önem taşıdığnı hatırlatan Erdoğan, "Tüm bunların verdiği güvenle, siz Alman dostlarımızı, Türkiye'ye daha fazla yatırım yapmaya davet ediyorum. Yatırımlarınız ülkemize değil, ortak geleceğimize yapılmış olacaktır" dedi. 
     Aralık ayında verilecek kararın nitelik ve anlamı üzerinde zihinlerin tam bir berraklık içinde olması gerektiğini kaydeden Erdoğan şunları söyledi 
     "Türkiye'nin üyeliğine daha zaman vardır. AB'nin ortağı olmak için, önce onun standartlarına erişmek durumundayız. 
     Aralık ayında Türkiye'ye 'evet' denilmesinin, hemen o anda tam üyelik sonucunu doğurmayacağını hepimiz biliyoruz. Aralık ayında Türkiye'ye verilecek 'evet' yanıtı sadece, Türkiye'nin AB siyasi normlarına uyum yönünde attığı adımları teslim ve yoluna devamı hususunda AB'nin iradesini teyit edecektir. 
     AB'nin kendi geleceğini 'çeşitlilik içinde birlik' ideali temeline oturtma kararlılığını gösterecektir. Nüfusunun büyük bölümü Müslüman bir ülkeyi Avrupa'yla bütünleştirerek yeni bir soğuk savaşa itilmek istenen İslam ve Hristiyan dünyası arasındaki diyalog ve işbirliği zeminini kuvvetlendirecektir." Erdoğan, "İhtimal bile vermek istemiyorum ama, menfi bir kararın, ilişkilerimizi rayından çıkararak varacağı nokta üzerinde yine de çok iyi düşünülmesi gerektiğine inanıyorum. 
     Türkiye'nin gerçek sesi, bağırmamıza gerek bırakmayacak kadar güçlü çıkacaktır. Yeter ki, kendisine dost kulaklar bulabilsin" dedi. 
     Erdoğan, "Realpolitiğin en bayarılı uygulayıcılarından Bismark, siyaseti tanımlarken 'mümkün olanı gerçekleştirme sanatı' Politics is the art of the possible ifadesini kullanmış. Ben ise günümüz şartlarına uyarlanmış realpolitiğin, çoğu kez 'mümkün olan'ı zorlamayı da gerektirdiğine inanıyorum" dedi. 
     
</TEXT>
</DOC>
