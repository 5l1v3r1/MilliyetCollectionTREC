<DOC>
<DOCNO> 234070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/yazar/guclu.html </URL>
<DATE> 2004/04/23/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Bu cinayetin failleri kim 3 
</HEADLINE>
<TEXT>

   
   Dünyanın çocuk bayramı olan tek ülkesiyiz diye gururlanmak elbette keyifli bir durum. Ama aynı zamanda tren yolunda bariyer olmadığı için çocuklarını göz göre göre ölüme gönderen bir ülke olmanın utancını da yaşıyoruz. 
   Hatırlanacağı gibi, geçtiğimiz hafta Ankara'nın Polatlı ilçesine bağlı Temelli beldesinde meydana gelen tren kazasında 7 öğrenci ölmüş, 8 öğrenci de yaralanmıştı. Aradan bir hafta geçti. Hala tek çivi çakılmadı. Öğrenciler yine aynı yoldan geçiyor. Devlet ise olanca duyarsızlığı ile gelişmeleri izlemeye devam ediyor. 
   Daha önce yazdığım iki yazıdan sonra hem TCDD'den hem de belediyeden açıklama geldi. Her iki taraf da görevin kendilerinde olmadığını yazıyor. Demiryolları, köy ve beldelerden geçen tren yollarına bariyer yapma görevinin Karayolları, Köy Hizmetleri Genel Müdürlüğü ve belediyenin görevi olduğunu söylerken, belediye de bu konunun muhatabının TCDD olduğunu ve bugüne kadar bariyer yapılması için 12 resmi yazı yazıldığını hatırlatıyor. 
   Oysa bugün Temellili çocuklara verilecek en güzel armağan oraya bir bariyer yapmak olabilirdi. Maliyeti de öyle atla deve de değilmiş. Ama ortada sorumluluk duyan bir devlet anlayışı olmadığı için yol kat edilemiyor. 
   AKP, 3 Kasım seçimlerinde, diğer partiler halkın sorunlarıyla ilgilenmiyor diyerek oy istedi ve iktidar oldu. 28 Mart seçimlerinde de yerel yöneticilik bizim işimiz diyerek belediye başkanlıklarının pek çoğunu kazandı. Ama nedense verdiği sözler hep havada kalıyor. 
   Hani devlet kurumları arasında koordinasyon sağlanacak, hani vatandaş mağdur edilmeyecekti Göz göre göre çocuklarımız ölüyor ve hala yetki onun mu, bunun mu tartışması yapılıyor 
   Ülkeyi yönetenlerden hiçbiri, bugün çocukların karşısına çıkıp da sizleri ne kadar çok seviyoruz diye klasik bayram nutku atmasın. Eğer biraz olsun çocuklarımızı seviyor olsalardı ölümlerine engel olurlardı. Eğer onda geç kaldılarsa kazanın hemen ertesi günü Temelli'ye hizmet elini uzatıp yeni kazaların olmasını önlerlerdi. Ama beyhude... 
   Daha da vahim olan ne biliyor musunuz Türkiye genelinde benzeri şekilde 4 bin 300 hemzemin geçit tespit edilmiş ve 1999 2003 yılları arasında bunlardan sadece ve sadece 40 tanesi bariyerli hale getirilmiş. 52'sinin korumalı hale getirilmesi çalışmaları da devam ediyormuş. Gerisi ise Allah'a emanet. 
   Yani hemen her gün yeni bir kaza haberi ile Türkiye mateme boğulabilir ve bu konuda hala hiçbir şey yapılmıyor. 
   AKP bu kafada giderse, bir süre sonra daha önceki iktidarlar gibi iktidarsız iktidar konumuna düşebilir. Benim anlayamadığım birçok alanda çok hızlı hareket eden iktidar, halkı böylesine yakından ilgilendiren konularda neden mesafe alamıyor Olacak iş değil. 
   Duble yollar için trilyonlar akıtan bir iktidarın, demiryollarındaki hemzemin geçitlerini görmemesi, mazereti ne olursa olsun affedilemez. 
   Özetin özeti Çocuklarımızın ölümlerine seyirci kalanların, onların bayramını kutlamaya hakkı yoktur. Başbakan Erdoğan, bu yetki kargaşasına son vermek için gerekeni yapmalıdır. Hızla istemediği noktalara gidiyor. Dünya lideri olmak isterken vatandaşın sorunlarından uzaklaşıyor. Oysa en büyük hedefi ve ideali halkına hizmetti .. 
   
      
   
   
</TEXT>
</DOC>
