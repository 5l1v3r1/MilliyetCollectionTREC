<DOC>
<DOCNO> 236217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonsiy15.html </URL>
<DATE> 2004/04/30/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
TBMM Anayasa Komisyonu'nda teklifin maddelerine geçilmesi kabul edildi 
</HEADLINE>
<TEXT>

     Adalet Bakanı Cemil Çiçek, Anayasa'nın değiştirilmesi gereken çok fazla maddesi olduğunu bildirerek, CHP'ye ''Çok açık yüreklilikle diyorum, dokunulmazlıklar dahil, yargı, yürütme dahil şu Anayasa'yı bir bütünlük içinde ele alalım'' çağrısında bulundu. 
     TBMM Anayasa Komisyonu'nda, Anayasa Değişikliği Teklifi'nin maddelerine geçilmesi kabul edildi. AK Parti Milletvekillerinin yanı sıra CHP Milletvekilleri de teklifin maddelerine geçilmesinin kabulü yönünde oy kullandı. 
     Adalet Bakanı Çiçek, milletvekillerinin teklifin tümü üzerindeki konuşmalarından sonra söz alarak görüşlerini açıkladı. 
     1982 yılından bu yana Anayasa'nın değiştirilmesi gereksiniminin sık sık gündeme geldiğini ifade eden Bakan Çiçek, ülkede ve dünyada yaşanan gelişmeler doğrultusunda bunun doğal olduğunu söyledi. 1982 Anayasası hazırlanırken Türkiye'nin yaşadığı sıkıntılar ve dünyadaki Soğuk Savaş'ın etkisiyle güvenliğin ön plana çıkartıldığına dikkat çeken Çiçek, ''Güvenlik önceliğinin olduğu yerde yasaklar ve yasaklamalar öne çıkar. Ama 2004'e geldiğimizde dünyada en önemli mesele insan haklarıdır, özgürlüklerdir, demokrasidir'' diye konuştu. 
     
     ''9'UNCU DEĞİŞİKLİK'' 
     Görüşülen teklifin 1982 Anayasa üzerinde yapılan 9'uncu değişiklik olduğunu belirten Çiçek, şunları söyledi 
     ''Arzu edilir ki keşke bir defa daha değişiklik yapmak üzere bu parlamentonun önüne gelmeseydik. Yani bu değişikliğin dışında da yargı bölümü dahil olmak üzere bu Anayasa'da önemli değişiklikler yapılması gerektiğine ben de inanıyorum. Keşke onları da birlikte yapabilseydik. Demokrasi, gelenekleri olan bir rejim. Türkiye'de de uzlaşma komisyonu gibi önemli gelenekler oldu. Anayasa bir uzlaşma meselesidir. Bizim sayımız 467 dahi olsa olabildiğince geniş katılımlı bir Anayasa değişikliğine ihtiyaç var. Bunun yolu Uzlaşma Komisyonu'ndan geçer.'' Çiçek, dokunulmazlık konusundaki görüşlerini açıklarken de ''Hiçbir şekilde bu dokunulmazlıkların milletin hakkına, hukukuna tecavüz etme imkanı getirmediğinin kavgasını vererek buraya kadar geldim'' dedi. Bu konuda hiç bir çekingenliği olmadığını, ''Karnının ağrımadığını'' ifade eden Bakan Çiçek, şunları söyledi 
     ''Ama bir haksızlığı da kendi kendimize yapmayalım. Çünkü en evvel kendi kendimizi suçluyoruz. Sonra da parlamenter olarak Niye millet bizi suçluyor diyoruz. Bu ülkede bir yolsuzluk olayı yaşandı. Bundan sonra yaşanmaması için elbirliğiyle tedbir alalım. Çok açık yüreklilikle diyorum, dokunulmazlıklar dahil, yargı, yürütme dahil şu Anayasa'yı bir bütünlük içinde ele alalım. Bu mümkün olmayınca önümüzde işleyen bir takvim var, bunu AK Parti koymuyor. Uymamız gereken, süratle hareket etmemiz gereken bir takvim var, önemli bir fırsat var. Sağ iktidarlar, sol iktidarlar oldu, ikisi birlikte oldu. Kalem oynatılmadığı dönemler oldu. Ne yapalım ki iş, 40 yılın çarşambası bu parlamentonun önüne geldi. Şimdi geriye dönük birilerinin kusurunu söylemek sorunu çözmüyor. Onları tarih yazacak.'' Türkiye'nin, Yunanistan Ortak Pazar'a girerken ''Onlar ortak, biz pazar mı olacağız '' diyerek topluluğa katılmayı kabul etmediğini anlatan Çiçek, o zaman önemli bir fırsat kaçırıldığını, şimdi bu fırsatı kaçırmamak için herkesin elbirliğiyle çalışması gerektiğini söyledi. 
     Parlamento'da görev yapan üç parti ve bağımsız milletvekillerinin AB üyeliği için çaba harcamasının önemine dikkat çeken Çiçek, ''Millet AB'ye karşı olan bir kısım partileri tasfiye etti. Millet AB'ye girmek istiyor, biz de bu talimatı yerine getiriyoruz'' dedi. 
     
     ''KEŞKE DAHA ÖNCE YAPSAYDIK'' 
     Düzenlemelerin ''Konjonktürel'' olarak gelmesine karşın özü açısından doğru olduğunu kaydeden Çiçek, ''Keşke daha önce yapsaydık'' diye konuştu. 
     Parlamento'ya ve bu Hükümet'e AB, temel hak ve özgürlükler konusunda kimsenin birşey demeye hakkı olmadığını kaydeden Çiçek, başarının iktidarı, muhalefeti ile görev yapan tüm partilere ait olduğunu söyledi. Çiçek, kendilerinin yanı sıra CHP Genel Başkanı Deniz Baykal'ın da uluslararası platformda uğraştığını bildiklerini kaydetti. 
     
     ''UZLAŞMA KOMİSYONU'NU ÇALIŞTIRALIM'' 
     CHP'lilere Uzlaşma Komisyonu'nu çalıştırmaları çağrısında bulunan Çiçek, sözlerini şöyle sürdürdü 
     ''Neyi diyorsanız getirin konuşalım. Ama şunu da yapmayalım. Dokunulmazlık bir ayrıcalıktır netice itibarıyla. Sade vatandaşa nazaran belli işlemler açısından bir ayrıcalık getiriyor. Bu ayrıcalık sadece milletvekillerine yok. Yasamanın, hükümet üyelerinin, kamu görevlilerinin ayrıcalıkları Anayasa'da var. Söylesem kaç tane kanun var. Bir valinin, müsteşarın, büyükelçinin yargılanması düz vatandaşınki gibi değil. Bir milletvekilinin yargılanması da tabiatıyla öyle değil. Bu ülkede her türlü kötülüğü, haksızlığı, hukuksuzluğu milletvekili yapar, geri kalan tertemiz... Böyle bir yanlışa gelirsek, demiri çürüten pasıdır. Geçmişte popülizm adına kendimizi çok çürüttük. Neler olduğunu biliyorsunuz, vatandaşın elini sıkmakta bile güçlük çektik. Oysa ki bu yolsuzluk dediğinizin siyaset ayağı var, bürokrat ayağı var, işadamı ayağı var. Tek başına işlenmez bu suç. Onun için sadece siyasetçi ile ilgili düzenleme yaparsak eşitsizlik olur.'' 
     
     ''AYRICALIKLAR DEMOKRASİSİ'' 
     Türkiye'de demokrasinin ayrıcalıklar demokrasisi olduğunu ifade eden Bakan Çiçek, ''Bir tek gün görev yaptı diye uçağa binişi bile problem olan AB üyesi ülkesi var mı '' dedi. Çiçek, bütün ayrıcalıkların ülkeye yükü olduğunu, bu nedenle ayrıcalıkların tamamının AB üyesi ülkelerindeki sınıra çekilmesini istediklerini bildirdi. 
     
     CHP'LİLERİN GÖRÜŞLERİ 
     CHP Ankara Milletvekili Oya Araslı teklife ilişkin görüşlerini açıklarken, bu değişikliğin AB istediği için değil, ülkenin demokratikleşme arzuları gerektirdiği için getirilmesini tercih ettiklerini söyledi. Araslı, dokunulmazlık konusunun düzenlenmemesini eksiklik olarak değerlendirdiklerini bildirdi. 
     CHP Konya Milletvekili Atilla Kart da milletvekili dokunulmazlığının düzenlenmesinin önünde kamu görevlilerinin dokunulmazlıklarını engel olarak göstermenin yanlış olduğunu ifade etti. Kart, paketi ilkesel olarak olumlu bulduklarını söyledi. 
     CHP Antalya Milletvekili Tuncay Ercenk, sol partilerin her zaman değişimden yana olduğunu ifade ederek, Türkiye'nin bugün AB kapısında boynunun bükük olmasının sorumlusunun sağ iktidarlar olduğunu savundu. Türkiye'nin AB'ye girmesini engelleyenlerin toplumdan özür dilemesi gerektiğini kaydeden Ercenk, bu sorumlular hakkında soruşturma açılmasını da istedi. Ercenk, bugün gündeme gelen değişiklikleri yıllar önce istediklerini belirterek, ''Şimdi bunun şerefini taşıyoruz'' diye konuştu. 
     CHP Antalya Milletvekili Atilla Emek de değişiklikleri olumlu karşılamakla birlikte kendisini sürekli AB'nin verdiği ödevleri yapan bir öğrenci gibi hissetmekten dolayı rahatsızlık duyduğunu söyledi. 
     
     ''KADINLARLA EŞİTLENMEKTEN DOLAYI MUTLUYUZ'' 
     AK Parti Adıyaman Milletvekili Hüsrev Kutlu da esprili konuşmasında, teklifin birinci maddesindeki hükümden ''Erkeklerle kadınları eşitlemesinden'' dolayı mutluluk duyduğunu söyledi. Kutlu, bu hükmün uygulamaya da yansımasını diledi. Milletvekilleri bu konuşmayı gülüşmelerle karşılarken, CHP'li Araslı, Kutlu'ya ''Hayatta böyle değil ama herhalde sizin özel yaşamınızda böyle'' dedi. 
     Kutlu teklifin maddelerine ilişkin görüşlerini açıklarken de ''Genelkurmay konusuna girmemem benim için daha doğru olacak'' diye konuştu. 
     Komisyonda teklifin maddelerinin görüşülmesine devam ediliyor. 
     
</TEXT>
</DOC>
