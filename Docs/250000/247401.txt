<DOC>
<DOCNO> 247401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sontur07.html </URL>
<DATE> 2004/06/12/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Başkent'in şehir suyu temiz... 
</HEADLINE>
<TEXT>

     Ankara'da şehir suyu şebekesinin değişik noktalarından alınan su numunelerinin temiz çıktığı belirtildi. 
     Ankara Büyükşehir Belediyesi'nden yapılan açıklamaya göre, ASKİ Genel Müdürlüğü ve Ankara İl Sağlık Müdürlüğü'nce, Ankara şehir suyu şebekesini kapsayacak noktalardan alınan ve analiz edilen su numunelerinin sağlıklı olduğu saptandı. 
     ASKİ Genel Müdürlüğü Arıtma Tesisleri Daire Başkanlığı'na bağlı Su Kalite Kontrol Şube Müdürlüğü laboratuarlarında yapılan şehir şebeke suyunun kimyasal ve bakteriyolojik analizlerinin, Dünya Sağlık Örgütü WHO standartlarına da uygun bulunduğu ifade edildi. 
     Açıklamada, 605 sabit odak nokta ile İvedik, Bayındır ve Pursaklar arıtma tesisleri çıkışlarından alınan su numunelerinin, TSE standartlarına uygunluğun yanı sıra WHO ve Avrupa Birliği Standartları EEC dikkate alınarak analiz edildiği belirtildi. 
     
</TEXT>
</DOC>
