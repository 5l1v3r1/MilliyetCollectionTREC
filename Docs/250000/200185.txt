<DOC>
<DOCNO> 200185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/son/sondun04.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Michael Jackson'ın taciz skandalında bir çocuk daha... 
</HEADLINE>
<TEXT>

     ABD'de çocuklara cinsel tacizde bulunmakla suçlanan ve tutuklandıktan sonra 3 milyon dolar kefaletle serbest kalan Michael Jackson'un, 1993'deki taciz iddialarıyla ilgili tanıklık etmeyi reddeden, ikinci bir çocuğun daha bulunduğu iddia edildi. 
     Jackson'un o yıldaki soruşturmasında yer alan, ABD'nin California eyaletindeki Santa Barbara'dan Jim Thomas adlı eski bir şerif, 1993'de 13 yaşındaki bir çocuğun Jackson'ın kendisini taciz ettiğini iddia ettiği dönemde ikinci bir çocuğun da polise başvurduğunu, ancak ''çocuğun çekingen olduğunu, başına gelenleri arkadaşlarının öğreneceği endişesiyle tanıklık etmediğini'' öne sürdü. 
     Thomas, ikinci çocuğu kastederek, ''Çocuğun çok rahatsız olduğunu hatırlıyorum'' dedi. 
     1993'de, 13 yaşındaki bir çocuk Jackson'ın kendisini taciz ettiğini iddia etmiş, ancak olay mahkemeye gitmeden uzlaşma sağlanmıştı. Uzlaşmanın, sürekli suçsuz olduğunu ileri süren Jackson'ın karşı tarafa birkaç milyon dolarlık tazminat vermesi üzerine sağlandığı iddia edilmişti. 
     
</TEXT>
</DOC>
