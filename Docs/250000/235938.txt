<DOC>
<DOCNO> 235938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonspo22.html </URL>
<DATE> 2004/04/29/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
"Süreyya'yı kovanlar cezalandırılacak..." 
</HEADLINE>
<TEXT>

     Gençlik ve Spor Genel Müdürü Mehmet Atalay, Atina Olimpiyat Oyunları'na Antalya'da kamp yaparak hazırlanan milli atlet Süreyya Ayhan'ı, antrenman için gittiği 100. Yıl Spor Kompleksi'ne almayarak skandala yol açan yetkililerin cezalandırılacağını açıkladı. 
     Antalya dışında bulunan Antalya Gençlik ve Spor İl Müdürü Nadir Yapsakaloğlu'nun olayla ilgili herhangi bir ihmalinin bulunmadığını ifade eden Mehmet Atalay, konuyla ilgili yaptığı açıklamada şunları söyledi 
     ''Burada asıl suçlu Atletizm Federasyonu. Çünkü daha önce, milli sporcularımızın antrenman yapmak istedikleri yerlerdeki koşulların hazırlanabilmesi için, yetkililere yazılı bilgi verilmesi konusunda tüm federasyonlara talimat vermiştim. Atletizm Federasyonu ise Antalya Gençlik ve Spor İl Müdürlüğü'ne böyle bir bilgi vermemiş. 
     Bu olayda ayrıca Antalya'daki şube müdürü Erdal Tamrak ile tesis amirinin ve bekçinin de sorumlulukları var. Bu kişileri görevlerinden alarak disiplin cezası vereceğiz.'' 100. Yıl Spor Kompleksi'nde görevli bekçinin Süreyya Ayhan'ı tanımamasının da bu tatsızlığa yol açtığını vurgulayan Mehmet Atalay, ''Süreyya Ayhan'ı tanımayan bir GSGM çalışanı olamaz'' diye konuştu. 
     
</TEXT>
</DOC>
