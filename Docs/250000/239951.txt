<DOC>
<DOCNO> 239951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sondun39.html </URL>
<DATE> 2004/05/14/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Kraliyet düğünü... Prens Frederik ve Mary Donaldson evlendi 
</HEADLINE>
<TEXT>

     Danimarka Veliaht Prensi Frederik 35 , masallara benzer bir düğünle Avustralyalı Mary Donaldson 32 ile evlendi. 
     Kopenhag'daki ''Our Lady's Church'' katedralinde yapılan düğün törenine yüzlerce aile üyesi, Avrupa ve Asya'dan kraliyet üyeleriyle diğer davetliler katıldı. Katedralin dışında on binlerce kişi töreni izlemek amacıyla toplanırken, tüm Danimarka'da binlerce kişi televizyonlardan canlı olarak düğün törenini izledi. 
     Çift, düğün yeminini ederken, Danimarka geleneklerine göre önce ayrı ayrı sonra birlikte ''evet'' cevabını verdi. Veliaht Prens Frederik ile Veliaht Prenses olan Mary'nin gülümseyerek birbirlerine baktıkları dikkati çekti. 
     Soylu ailenin mensubu olmayan Donaldson, Avrupalı bir kraliçe olabilme şansını yakalayan ilk Avustralyalı kadın oldu. 2000 Olimpiyatları sırasında Sydney'de tanışan çift, aralarındaki aşkı bir yıl gizledikten sonra, Şubat 2002'de saray ilişkiyi doğrulamış, ancak geçen ay nişan kararını açıklamıştı. 
     Hukuk mezunu olan ve Avustralya'da reklam, halkla ilişkiler ve emlak şirketlerinde çalışan Donaldson'un iki kız, bir erkek kardeşi var. Donaldson'un babası John Dalgleish ve annesi Henrietta Clark Donaldson, 1963'de İskoçya'dan Avustralya'ya göç ettiler ve 1975 yılında bu ülkenin vatandaşı oldular. 
     Annesi 1997'de ölen Donaldson'un, halen İngiltere'de Oxford Üniversitesi'nde ders veren matematik profesörü babası, 2001 yılında İngiliz romancı Susan Moody ile evlendi. 
     Veliaht Prens Frederik'in genç kardeşi Prens Joachim, 1995'de Hong Kong doğumlu Alexandra ile evlenmişti. 
     
</TEXT>
</DOC>
