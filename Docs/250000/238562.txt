<DOC>
<DOCNO> 238562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sondun24.html </URL>
<DATE> 2004/05/09/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Meer. KKTC'den Güney'e geçişlere yasak konulabilir 
</HEADLINE>
<TEXT>

     Avrupa Birliği'nin AB Güney Kıbrıs'taki temsilcisi Büyükelçi Adrian Van Der Meer, ''Annan Planı'nın Avrupa Birliği açısından fonksiyonel olduğunu'' söyledi. 
     Kıbrıs Rum basınına göre Van Der Meer, 9 Mayıs Avrupa Günü dolayısıyla yayımladığı açıklamada, Rum yönetiminin, ''şayet kamu açısından tehlike arz ediyor ve güvenliği etkiliyorsa'' denetimindeki bölgelere geçişlere yasak koyabileceğini belirtti. 
     AB tarafından Kıbrıslı Türklere yönelik ekonomik yardımın, daha önce olduğu gibi sınırlı şekilde yapılmasının haksızlık olacağını da ifade eden AB temsilcisi, ''hayal kırıklığına rağmen, adanın bölünmüş olarak AB'ye girmesi gerçeğine saygılı olduklarını, AB açısından ise Annan Planı'nın fonksiyonel olduğunu ve AB içerisinde 'Kıbrıs'a etkin şekilde katılma olanağı verdiğini'' kaydetti. 
     Kıbrıs Türklerinden ''toplum'' olarak bahseden Van der Meer, ''AB Komisyonu'nun, Kıbrıs Türk toplumunu AB'ye yakınlaştırmak ve ekonomik gelişmesini ileriye götürmek için yöntemler bulacağını'' belirtti. 
     Rum basını, Van Der Meer'in, önceki akşam Avrupa Günü dolayısıyla konutunda verdiği resepsiyonda yaptığı konuşmada da benzer görüşleri tekrarladığını yazdı. 
     Öte yandan, Rum Alithia gazetesi, Van Der Meer ile yaptığı bir söyleşiyi yayımladı. 
     
     GEÇİŞLER 
     Van Der Meer, ''Yeşil Hat'taki yeni statüyle'' ilgili görüşlerini aktarırken, şöyle konuştu 
     ''Herhangi bir vatandaş Kuzey'den KKTC'den gelirken kontrol edilmesi gereken sadece kimliğiyle ilgili bilgilerdir. Bu kontrol yasadışı mülteciler için yapılan bir kontroldür. Üçüncü ülke vatandaşlarının geçişine hangi şartlarda izin verildiğine de bakmak gerekir. Şunu da eklemek istiyorum. 'Hükümetin' denetimindeki bölgelere geçeceklere yasak konabilir, şayet kamu açısından tehlike arz ediyor ve güvenliği etkiliyorsa. 
     Dolayısıyla ister AB, ister başka ülke vatandaşı olsun herkes en azından kimlik açısından bir denetimden geçmelidir. Neyin AB'nin kurallarına uyup uymadığını görmek için bu parametreler temelinde 'Kıbrıs hükümeti' ile temas halindeyiz. Bu nedenle Kuzey'e gelen ve otellerde konaklayan turistlerle ilgili 'hükümetin' niyetlerinin açığa çıkmasını bekliyoruz.'' 
     
     YEŞİL HAT AB'IN DIŞ SINIRI DEĞİL 
     ''Bu tedbirlerle Yeşil Hat'tın AB için katı bir sınıra dönüştüğü söylenebilir. Durum böyle mi '' sorusuna ise Van Der Meer, şu yanıtı verdi 
     ''Kararın hukuki metni 'bu hattın AB'nin dış sınırı olmadığını' söylüyor. Ayrıca ürün ve kişilerin dolaşımında özel kurallar uygulanacağı da belirtiliyor. Bu düzenlemeyi mevcut durumun bir teyidi olarak görüyorum. Örneğin bazı dış sınırda olduğu gibi gümrük makamları görmeyeceksiniz. 1 Mayıs'tan itibaren Kuzey'de müktesebatın uygulanamayacak olması nedeniyle bu düzenlemeyi yapmak şarttı. İkinci husus, o andan itibaren 'Kıbrıs' AB üyesidir ve ulusal mevzuata göre değil AB mevzuatına göre düzenlemeler yapılmalıdır. Öncelikle 'Kıbrıs Cumhuriyeti' ve daha sonra tüm AB vatandaşları için AB düzeyinde azami hukuki güvenceyi veren yasal bir metne sahip olmak önemlidir.'' 
     
     STRATEJİ TAMAMLANAMADI 
     Van Der Meer, ''Referandumlardan sonra Kıbrıs Rum tarafındaki sonuç için epey tepkiler geldi. AB yetkililerince yoğun tepkiler gösterildi. AB, bu olgularla yeni üye olarak 'Kıbrıs'a nasıl bakıyor '' sorusunu yanıtlarken, Rum tarafının Annan Planı'nı reddetmesi nedeniyle AB'nin Kıbrıs'la ilgili stratejisini tamamlayamadığını söyledi ve şöyle konuştu 
     ''Daha önce de belirttiğim üzere bölünmüş bir ada söz konusuydu. Kıbrıs'ın AB üyelik sürecinin ise Kıbrıs sorununun çözümünde katalizör rol oynayacağı kabul edilmişti. 
     Türkiye'nin AB üyelik arzuları dahil, taraflar bu katalizör rol için masaya oturdu. 1 Mayıs'tan önce Kıbrıs sorununu çözmek için bu hedefimiz vardı. Bu gerçekleşmedi. Kıbrıs Rum toplumunun istemine, yeni referandumun sonucuna tam olarak saygılıyız. Ancak aynı zamanda hayal kırıklığı içerisindeyiz de, çünkü stratejimiz tamamlanamadı. Bizler işbirliğini ve adadaki birlikte yaşamı ileriye götürmeye devam edeceğiz. Çünkü görüşümüze göre birlikte yaşam, Kıbrıs için ileriye gitmenin tek yoludur. Kuzey için ilgili paketi bu çerçevede hazırladık.'' 
     
     SINIRLI EKONOMİK YARDIM HAKSIZLIK OLUR 
     ''AB tarafından Kıbrıslı Türklere yönelik ekonomik yardımın, daha önce olduğu gibi, sınırlı şekilde yapılmasının haksızlık olacağını'' dile getiren Adrian Van Der Meer, şöyle devam etti 
     ''Şimdiye kadar Kıbrıs Türkleri AB'den sınırlı ekonomik yardım alıyordu ve referandumun da sonucunu dikkate aldığımızda aynı durumun, ekonomik yardımı sadece sınırlı biçimde almasının, devam etmesinin haksızlık olduğuna inanıyoruz. AB Komisyonu, iki toplumu yakınlaştırmak için çalışıyor. Şöyle ki, iki tarafın da kazançlı çıkacağı bir durum win-win situation meydana gelsin.'' Van Der Meer, KKTC'den Güney Kıbrıs'a ürün sevkıyatıyla ilgili olarak AB'nin izleyeceği uygulama hakkında ise şunları söyledi 
     ''Mevcut safhada ürün verme belgesini Kıbrıs Türk Ticaret Odası vermelidir. Bu belgeler gıda dışı ürünleri ilgilendiriyor. Gıda dahilindeki ürünler AB müktesebatına uymalı, AB'de geçerli tüm kurallara göre denetlenmelidir. Bu, Kuzey'de Komisyon adına çalışacak uzmanlar tarafından yapılabilir. Denetim sonuçlarıyla ilgili ise 'Kıbrıs Cumhuriyeti' bilgilendirilecektir.'' 
     
</TEXT>
</DOC>
