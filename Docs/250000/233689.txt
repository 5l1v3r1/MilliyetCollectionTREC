<DOC>
<DOCNO> 233689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/siyaset/siy04.html </URL>
<DATE> 2004/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Evet'çilere saldırı 
</HEADLINE>
<TEXT>

   KKTC'de referandum öncesi, 30 ülkücünün sopalı ve bıçaklı saldırısına uğrayan 'evet' yanlısı beş genç yaralandı. Polis 47 kişiyi gözaltına aldı 
   SEFA KARAHASAN Lefkoşa 

   
   Kıbrıs'ta hafta sonu yapılacak tarihi referandum öncesi KKTC'de gerginlik çıktı. Kıbrıs Türk halkının hür iradesiyle kaderini belirleyeceği referandum öncesinde ülkücü gençler Lefkoşa Göçmenköy'de beş "evet"çi gence saldırarak hastanelik edene kadar dövdü. Caddede "evet" sloganı atarak yürüyen Halil Düşmez 17 , Aktan Palabıyık 21 , Hüseyin Özbaysal 18 , Kemal Kolçak 17 ve Ahmet Dede 21 , önceki gece yaklaşık 30 kişilik ülkücü grubun saldırısına uğradı. Elleri sopalı ve bıçaklı grup "evet"çi gençleri hastanelik edinceye kadar dövdü. Olayla ilgili soruşturma başlatan polis şüpheli görülen 47 kişiyi gözaltına aldı. Gözaltına alınanların sorgusunun sürdüğü bildirildi. 
   
   Denktaş kınadı 
   Olayın ardından bir basın toplantısı yapan Cumhurbaşkanı Rauf Denktaş, olayı kınadı ve "Gençlerin yollarda bayraklı gösterileri olaya renk katar. Kimsenin bu durumu bozmak ve ülkeyi savaş alanına çevirmek haddi değil. Aksi düşüncede olanlar, evlerine kapansınlar. Ne olursa olsun yine bir arada yaşayacağız. Hepimiz kardeşiz ve Türküz. Hepimiz iyi niyetliyiz. Bazıları 'evet', bazıları 'hayır' diyecek, demokratik olgunluk içerisinde referanduma gidilecek" diye konuştu. 
   
   
</TEXT>
</DOC>
