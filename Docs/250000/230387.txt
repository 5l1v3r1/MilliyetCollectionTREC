<DOC>
<DOCNO> 230387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sondun23.html </URL>
<DATE> 2004/04/11/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Hoon Irak'ta egemenlik 30 Haziran'da devredilecek 
</HEADLINE>
<TEXT>

     İngiltere Savunma Bakanı Geoff Hoon, Irak'ta egemenliğin 30 Haziran'da halka devredilmesi planının ertelenmesi için neden olmadığını söyledi. 
     Hoon, Sky News televizyonuna yaptığı açıklamada, ''Şu anda bu tarihin ertelenmesi için bir neden görmüyorum. Hepimiz bu tarih için çalışıyoruz'' dedi. 
     Irak'ta 30 Haziran'da egemenliğin Irak Geçici Yönetim Konseyi'ne devredilmesinin makul olduğunu belirten Hoon, ancak koalisyonun güçlerinin güvenlik alanındaki tehditlerle mücadele için bu ülkede kalmasının önemini dile getirdi. 
     Hoon, artan şiddet ve ''rahatsızlık verici bir gelişme'' olarak nitelendirdiği rehin alma eylemlerine rağmen Irak'a takviye İngiliz askeri göndermeye gerek olmadığını da kaydetti. Hoon, ''Şu aşmada bunun gerekli olduğuna inanmıyorum. Sorumluluğumuzdaki bölgede yeterince askerimiz var'' diye konuştu. 
     Irak'ta ''sakin'' olarak tanımladığı Basra ve çevresinde görev yapan İngiliz askerlerinin, görevlerini tamamlayıncaya kadar bölgede kalacağını belirten Hoon, ABD'nin taktiklerinin ''beceriksizce'' olduğu yönündeki eleştirilere katılmadığını sözlerine ekledi. 
     
</TEXT>
</DOC>
