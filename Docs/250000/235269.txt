<DOC>
<DOCNO> 235269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonsiy23.html </URL>
<DATE> 2004/04/27/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Baykal, parti içi muhalefete çattı 
</HEADLINE>
<TEXT>

     CHP Genel Başkanı Deniz Baykal, grup toplantısında ''parti içi muhalefet olarak adlandırılan milletvekillerini, ''CHP milletvekilliği ciddi iştir, dedikodu ile muhalefet yapılmaz'' diyerek uyardı. 
     CHP TBMM grup toplantısı, Genel Başkan Deniz Baykal'ın konuşmasının ardından basına kapalı olarak sürdürüldü. 
     Edinilen bilgiye göre, Baykal'ın toplantının kapalı bölümünde yaptığı konuşmada, parti içi muhalefete yönelik uyarılarda bulunduğu öğrenildi. 
     Baykal'ın konuşmasında, her milletvekili ile konuşmaya hazır olduğunu ifade ederek, ''Eleştirilerinizi yüzüme karşı da yapabilirsiniz. Ben de size görüşlerimi söylerim. Herşeyi tartışarak bugünlere geldik'' diye konuştuğu bildirildi. 
     Akşam nerede yemek yenileceği organizasyonları ile particilik yapılmayacağını ve bu organizasyonları yapanların kişisel olarak parti içinde umutsuzluğa düşen kişiler olduğunu belirten Baykal'ın, ''Bu organizasyonları biliyorum ve bunların peşlerine takılmamaları için arkadaşları uyarıyorum'' dediği ifade edildi. 
     Baykal'ın, Hürriyet Gazetesi yazarı Fatih Altaylı'nın, bir CHP milletvekili ile yaptığı görüşmeye ilişkin yazısını kürsüden milletvekillerine okuduğu ve ''Böyle düşünebilen birinin CHP'liliğinden şüphe ederim. Böyle bir milletvekilinin bizim içimizde olması düşünülemez.''diye tepki gösterdiği kaydedildi. 
     CHP Genel Başkanı Baykal'ın, her CHP milletvekilinin partisinin ağırlığını hissederek bu görevi yapması gerektiğini ifade ederek, özetle şu görüşleri dile getirdiği öğrenildi 
     ''İsteyen bu konuşmayı bir meydan okuma. isteyen sorumluluğu hatırlatma olarak algılayabilir. CHP milletvekilliği ciddi bir iştir. Bu görevi meşru platformlarda dışa dönük olarak yapalım. Dedikodu ile muhalefet yapılmaz. Bu arkadaşlar CHP'li olduklarını dikkate alsınlar. Ben kimse muhalefet yapmasın demiyorum. Herkes muhalefet yapabilir ama onun da kuralları var. Gelin yüzüme söyleyin, seviyeyi koruyarak tartışalım, ama partiye zarar verecek davranışları muhalefet yapma adına sergilemeyin.'' CHP Genel Başkanı Baykal, toplantı salonundan ayrılışı sırasında gazetecilerin, ''Konuşmanızda herhalde Kıbrıs ve ekonomiyi değerlendirdiniz'' sorusuna ''Evet, evet, bir de Fenerbahçe'nin şampiyonluğunu konuştuk. Fenerbahçeli arkadaşların herkese yemek ısmarlamasını istedik'' diye yanıt verdi. 
     
</TEXT>
</DOC>
