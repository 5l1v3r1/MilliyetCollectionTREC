<DOC>
<DOCNO> 249558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/spor/spo06.html </URL>
<DATE> 2004/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Pistte sınıfta kaldık 
</HEADLINE>
<TEXT>


Atletizm Bayan Milli Takımımız, Avrupa Milletler Kupası 1.Ligi'nde son sırada yer aldı. İkinci gün gelen iki birincilik de yeterli olmadı. 

MURAT AĞCA 


2.Lig'e düştük 
AVRUPA Milletler Kupası 1.Lig atletizm yarışmaları sonunda Bayan Milli Takımımız, küme düşmekten kurtulamadı. Olimpiyat Stadı'nda geçen yıl yapılan 2.Lig yarışlarında 1.Lig'e çıkmayı başaran Türkiye, aynı statta bu kez şampiyon atlet Süreyya Ayhan'ın yokluğunda bekleneni veremedi. İlk gün sadece dünya rekortmeni Elvan Abeylegesse'nin 3 bindeki birinciliğiyle avunan Ay - Yıldızlı ekip, dünkü iki birinciliğe rağmen son sırada kaldı. 

Oğuz ve Tezeta birinci 
2003'TE Vestel'in desteğiyle yapılan ve 25 bin kişinin izlediği yarışlar, bu kez ana sponsorsuz kalınca tanıtım yetersizliği sonucu tribünler de dolmadı. İkinci gün yüksek atlamada Candeğer Oğuz 1.90 , 5 binde de Tezeta Dangersa 15.44.61 ile iki birincilik alan Milliler, diğer yarışlarda başarılı olamayınca 62.5 puanda kaldı ve İsviçre ile birlikte geçen yıl çıktığı 1.Lig'e veda etti. Bayanlarda İtalya, erkeklerde ise İspanya ilk sırayı aldılar. 




</TEXT>
</DOC>
