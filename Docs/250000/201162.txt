<DOC>
<DOCNO> 201162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/soneko39.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Onur Air, 5 Airbus daha satın alacak... 
</HEADLINE>
<TEXT>

     İç hat seferlerine başlayan Onur Air, yılbaşından sonra uçak filosunu genişletecek. 
     Onur Air Yönetim Kurulu Üyesi ve Genel Koordinatörü Şahabettin Bolukçu, filolarında 15 Airbus ve 5 Boeing toplam 20 uçak bulunduğunu, bu sayının gelecek yıl içinde artırılmasının planlandığını kaydetti. 
     Ucuz fiyat politikasıyla yolcu sayısının artırmayı hedeflediklerini belirten Bolukçu, ''toplam yolcu kapasitemizi 4 bin 944'ten 5 bin 500'e çıkartacağız. Bu amaçla yeni yıldan itibaren 5 Airbus A 321 uçağı almayı planlıyoruz. Dolar kuru değişmedikçe fiyatlarımızı artırmayı düşünmüyoruz. Bize zararına uçulmaz diyenler, şimdi fiyatlarını ucuzlattılar. Rekabetin olduğu yerde hizmet olur. Bilet fiyatlarının satın alınabilir olması lazım. Yıllık uçak yolcusu sayısının 8 milyondan 10 ila 12 milyona çıkarılması lazım'' dedi. 
     Bolukçu, dün İstanbul-Kayseri uçak seferlerinin başladığını, bu ay içinde Diyarbakır, Erzurum, Antalya, Adana, Samsun, Trabzon ve İzmir'e seferlerin başlayacağını 1 Nisan tarihinden itibaren de Gaziantep, Van, Bodrum ve Malatya'da uçak seferleri düzenleneceğini, talebe göre sefer sayılarının artırılabileceğini kaydetti. 
     
</TEXT>
</DOC>
