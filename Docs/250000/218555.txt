<DOC>
<DOCNO> 218555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sonspo19.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Kulübü Divan Kurulu Başkanlığı seçimi başladı... 
</HEADLINE>
<TEXT>

     Beşiktaş Kulübü Divan Kurulu Başkanlığı Olağan Genel Kurul Toplantısı başladı. 
     The Ritz Carlton Otel'de gerçekleştirilen toplantıya 208 üye katılırken, başkan adaylarının konuşmalarının ardından oylamaya geçildi. 
     Başkan adaylarından Erdoğan Tuncer konuşmasında, başkan seçilmesi halinde yapacaklarını anlattı. Tuncer, Divan Kurulu üyelerine BJK İnönü Stadı'nda maçları izlemek için yer ayıracaklarını vaat etti. 
     Divan Kurulu'nun son başkanı ve yeni dönemde de başkan adayı olan Şeref Nasır ise Divan Kurulu Başkanlığı döneminde camiadaki kişi ve kurumlarla uyum içinde çalıştıklarını ifade ederken, Tuncer'in üyeler için statta bölüm ayırma projesini seçim kozu olarak kullanmasını eleştirdi. 
     Nasır'ın konuşmasının ardından cevap hakkı doğduğu yönünde Geçici Divan Başkanlığı'na itirazda bulunarak söz hakkı isteyen Erdoğan Tuncer, ''Seçtiğiniz Denetleme Kurulu raporunu Yönetim Kurulu'ndan habersiz bir başka kuruma inceletip, daha sonra bunu basına sızdırmanız Beşiktaş camiasına ihanettir. Bunları söylemeyecektim, ancak söylemek zorunda kaldım'' deyince ortam gerginleşti ve bazı üyeler buna tepki gösterdi. 
     
     TOPLANTIDAN NOTLAR 
     Divan Kurulu başkanlığı seçimi toplantısına Beşiktaş Kulübü Başkanı Serdar Bilgili'nin yanı sıra kulüp yönetim kurulu adına İsmail Ünal ve Behçet Ümitlen de katıldı. Bilgili, oyunu kullandıktan sonra toplantıdan ayrıldı. 
     -Seçimde başkan adayları Şeref Nasır ''mavi'', Erdoğan Tuncer ise ''beyaz'' oy pusulası kullandı. 
     -Geçici Divan Kurulu Başkanlığı'na Turgay Atasü seçildi. 
     -Toplantı öncesinde eski futbolculardan ve Divan Kurulu Üyesi Recep Adanır fenalaştı. Adanır, başkan Bilgili'nin de isteğiyle ambulansla hastaneye kaldırıldı. 
     -Önceki dönemde 2 yıllığına göreve getirilen divan başkanı, bu seçimden itibaren görevini 3 yıl sürdürecek. 
     -Başkan adaylarından Erdoğan Tuncer'in listesinde Burhan Tanış, Emin Ulusel, Ethem Özçelik, Serdar Keskin, Alaaddin Numan, Teoman Göral bulunurken, Şeref Nasır ise listesinde Yılmaz Ekergil, İlyas Tunaoğlu, Koray Büyükhasar, Atilla Ozgan, Bülent Önkol ve Coşkun Ergün'e yer verdi. 
     -Üyeler tek sandıkta saat 13.00'e kadar oylarını kullanabilecekler ve ardından oy sayım işlemine başlanacak. 
     
</TEXT>
</DOC>
