<DOC>
<DOCNO> 231312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/soneko50.html </URL>
<DATE> 2004/04/14/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Coşkun'dan reklama ceza yorumu Olur böyle vakalar, adalet yakalar 
</HEADLINE>
<TEXT>

     Sanayi ve Ticaret Bakanı Ali Coşkun, Tüketicinin ve Rekabetin Korunması Genel Müdürlüğü bünyesindeki Reklam Kurulu tarafından 3 firmaya reklamları ile ilgili ceza verilmesini, ''Olur böyle vakalar, adalet yakalar'' şeklinde değerlendirdi. 
     Sanayi ve Ticaret Bakanı Ali Coşkun, Ankara Giyim Sanayicileri Derneği'nin AGSD Ahmet Taner Kışlalı Spor Salonu'nun bahçesinde kurulan ve işsiz vatandaşlara eğitim verilen konteynırı Adalet Bakanı Cemil Çiçek, İçişleri Bakanı Abdülkadir Aksu, Çalışma ve Sosyal Güvenlik Bakanı Murat Başesgioğlu ve Ankara Sanayi Odası ASO Başkanı Zafer Çağlayan ile birlikte ziyaret etti ve incelemelerde bulundu. 
     Bir gazetecinin Reklam Kurulu'nun üç firmaya reklamlarından ötürü ceza kesmesiyle ilgili görüşlerini sorması üzerine Coşkun, şunları kaydetti 
     ''Reklamda iki unsur vardır. Birincisi cazibeyi çekecek, dikkat çekecek olan obje, ikincisi o objenin arkasında verilmek istenen mesaj. Bizim aslında söylemek istediğimiz tüketicinin o mesajla aldatılması. Onu çıplaklık olarak reklam ettiler. Ama bizim haklı olduğumuz üniversitenin raporlarından çıktı. O bakımdan olur böyle vakalar, adalet yakalar.'' Gazetecilerin TBMM Başkanı Bülent Arınç'ın 23 Nisan davetiyesinde eşinin yer almamasına ilişkin soruya verdiği yanıtı duyup duymadığını sormaları üzerine de Coşkun, ''Bilmiyorum, duymadım'' dedi. 
     
     ADALET BAKANI ÇİÇEK 
     Adalet Bakanı Cemil Çiçek ise AGSD'nin küçük bir atölye haline getirdiği eğitim konteynırında yaklaşık 11-12 mahkuma da eğitim verileceğini söyledi. Ceza ve tutukevlerinde şu anda yaklaşık 64 bin kişi bulunduğunu, bunların 35 bininin hükümlü olduğunu ifade eden Çiçek, bunların tahliye olduktan sonra iş bulabilmeleri ve topluma faydalı hale getirilmeleri için cezaevlerinin büyük kısmının atölye haline getirildiğini anlattı. 
     Bu nedenden dolayı cezaevlerinin artık eskisi gibi olmadığını, bir okul haline geldiğini belirten Çiçek, burada meslek edindirme kursları verildiğini söyledi. Bu kapsamda AGSD'nin eğitim konteynırında yaklaşık 11-12 mahkumun da eğitileceğini belirten Çiçek, aynı zamanda AGSD'nin mahkumlara parça iş vereceğini de bildirdi. Böylece mahkumların hem bir meslek öğreneceğini hem de küçük de olsa para kazanacaklarını belirten Çiçek, bu mahkumların çalıştıkları süre boyunca da sigortalı olacaklarını bildirdi. 
     Çiçek AGSD'nin çok faydalı bir iş yaptığını ve bunun diğer sanayici ve işadamlarına örnek oluşturması dileğinde bulundu. 
     
</TEXT>
</DOC>
