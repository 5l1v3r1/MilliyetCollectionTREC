<DOC>
<DOCNO> 222192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sondun16.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Brüksel'deki Suriye Büyükelçiliği'ni basan Kürtler serbest... 
</HEADLINE>
<TEXT>

     Belçika'nın başkenti Brüksel'deki Suriye Büyükelçiliği'ne dün gece baskın düzenleyen Kürtlerin kimlik tespitinden sonra serbest bırakıldığı bildirildi. 
     Güvenlik birimleri, gece geç saatlerde elçilik önüne gelen 60 kadar eylemcinin 20'sinin bahçeye ve bina içine girdiğini, bu kişilerden birinin kendini yakmak istediğini ancak son anda engellendiğini, polisin olaya müdahale ettiğini ve yaralanan olmadığını bildirdi. 
     Suriye Büyükelçisi Tufik Sallum, 15 ila 20 kişinin bina bahçesine girdiğini, taş atarak camları kırdıklarını söyledi. 
     Büyükelçi, ''Suriye'de Kürtlerle bir sorun yaşanmadığını, bir futbol maçında olaylar çıktığını ve taraftarların kavga ettiğini'' anlattı. 
     Büyükelçi Sallum, Belçikalı yetkililerin başlattıkları soruşturmanın sonuçlarını beklediğini, elçilik binası çevresinde güvenlik önlemlerinin artırılmasını istediklerini belirtti. 
     Görgü tanıkları, eylemcilerin bina içine girerek bayrak yaktıklarını, cam ve mobilya kırarak bazı eşyaları dışarı attıklarını bildirdiler. 
     Belçikalı yetkililer olayla ilgili soruşturmanın devam ettiğini, elçilik çevresinde kapsamlı güvenlik önlemleri alındığını duyurdular. 
     
</TEXT>
</DOC>
