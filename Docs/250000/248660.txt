<DOC>
<DOCNO> 248660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sondun26.html </URL>
<DATE> 2004/06/17/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
New York Times Bush halktan özür dilemeli 
</HEADLINE>
<TEXT>

     Amerikan New York Times gazetesi, 11 Eylül saldırılarını soruşturan komisyonun saldırılarda El Kaide ile Irak arasında bağlantı olmadığını açıklamasından sonra Başkan Bush'u halktan özür dilemeye çağırdı. 
     BBC'nin haberine göre, gazete, başyazısında Bush'un halkı Irak savaşına ikna etmek için terörle mücadele ile Irak arasında bağlantı kurduğunu ancak bunun dürüst bir davranış olmadığını yazdı. 
     Bush yönetimi Irak savaşına gerekçe olarak sık sık El Kaide ile Bağdat arasında bağlantı olduğunu öne sürüyordu. 
     11 Eylül Komisyonu dün, Saddam Hüseyin yönetiminin saldırılar için El Kaide'ye yardım ettiği yönünde ciddi bir kanıt olmadığını bildirmişti. 
     Komisyonun ön raporunda, El Kaide lideri Usame Bin Ladin'in, Irak'ın laik rejimine muhalafetine karşın, 1994'te Sudan'da üst düzey bir Iraklı yetkiliyle görüştüğü belirtiliyor. 
     Saldırıları soruşturan komisyon bugün de hava kuvvetlerinin hava korsanlarının kaçırdığı uçaklara müdahalede geç kalıp kalmadığı konusunu ele alacak. 
     Hava korsanları kaçırdıkları yolcu uçaklarıyla New York ve Washington'daki binalara intihar saldırısı düzenlemişlerdi. 
     Komisyona Genelkurmay Başkanı Richard Myers'ın da ifade vermesi bekleniyor. 
     
</TEXT>
</DOC>
