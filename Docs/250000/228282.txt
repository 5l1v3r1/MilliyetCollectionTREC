<DOC>
<DOCNO> 228282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sontur02.html </URL>
<DATE> 2004/04/03/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Öğretmen, öğrenci kavgasını nasıl yatıştırmalı .. 
</HEADLINE>
<TEXT>

     Ankara Milli Eğitim Müdürlüğü'nün yayın organında öğretmenlerin, öğrenci kavgasına nasıl müdahale etmesi gerektiğine ilişkin bir yazı yer aldı. 
     İl Müdürlüğü'nce 2 ayda bir yayınlanan ''Ankara'' dergisinin son sayısında, ''öğrenci ve şiddet'' konusu ele alındı. 
     Çeşitli öğretim üyelerinin görüşlerine yer verilen dergide, okul ortamındaki şiddetin, yalnız öğretmen ve yöneticilerden kaynaklı olmadığı, öğrencilerin de kendi aralarında şiddete başvurdukları belirtildi. Kavganın öğrencinin gelişimindeki olumsuzluklarına değinilen bu yazılarda, alınması gereken tedbirler ve hukuki boyut da değerlendirildi. 
     Ankara Üniversitesi Eğitim Bilimleri Fakültesi Öğretim Üyesi Prof. Dr. Selahattin Öğülmüş ise yazısında öğrencilerin kavgasına tanık olan öğretmenlere bir dizi öneriye yer verdi. 
     Öğretmenlerden, ''olabildiğince'' fiziksel güç kullanmamalarını ve mağdur öğrenciyi korumalarını isteyen Prof. Dr. Öğülmüş, şu tavsiyelerde bulundu 
     -Kavganın yapıldığı yere doğru canlı adımlarla yürüyün, ama koşmayın. 
     -Öğrencilerin birbirlerinden ayrılmalarını ve uzaklaşmalarını sağlayın. 
     -Olaya katılan öğrencilerin sayısını, yaşlarını varsa olayda kullandıkları suç aletlerini, olay yerini inceleyin. İncelemeleri not edin. 
     -Kavga sırasında olup bitenleri, kendiliğinden gelişen genellikle o anda açıklamakta zorlandığınız şeylere dikkat edin. Örneğin olayda bir çete parmağı var mı Öğrenciler ya da gruplar arasında sizin bilmediğiniz bazı ittifaklar kurulmuş olabilir mi 
     -Oradaki kişilere, özellikle kavga eden öğrencilere kim olduğunuzu söyleyin, kendinizi tanıtın. 
     -Öğrencilere adlarıyla hitap edin. 
     -Kavganın tam ortasında değil, biraz uzağında durun. 
     -Varsa, gözlüklerinizi çıkarın. 
     -Sert, otoriter bir ses tonuyla somut emirler verin. 
     -Müdahale sırasında kendi kişisel otoritenizi değil, kuralları uygulayın. 
     -Saldırganla mağduru birbirinden uzak tutun. 
     -Olabildiğince fiziksel güç kullanmaktan kaçının. 
     -Kavgaya karışan herkesi kendi yerine gönderin. 
     -Olaya karışanların kimliklerini alın. 
     -Gerekiyorsa yaralanmalar için tıbbi yardım sağlayın. 
     -Olayla ilgili tutanak hazırlayın. 
     -Olayı, okul yönetimine ve ilgili öğretmenlere bildirin. 
     -Mağdur durumdaki kişiyi koruyun ve destek hizmeti verin. 
     -Olaya karışan kişilere, özellikle de mağdur olan kişiye, olabildiğince uzun süreli olmak üzere psikolojik danışma hizmeti verin. 
     -Gerekiyorsa, olayı güvenlik kuvvetlerine ve öğrencilere hizmet veren burs, kredi gibi kuruluşlara bildirin. 
     
</TEXT>
</DOC>
