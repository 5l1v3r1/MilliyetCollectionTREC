<DOC>
<DOCNO> 209272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sondun15.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da eylemci milletvekilleri açlık grevine başladı 
</HEADLINE>
<TEXT>

     İran'da, muhafazakar Anayasayı Koruyucular Konseyi'nin AKK gelecek ay yapılacak milletvekili seçimine yaptıkları başvuruları reddettiği milletvekilleri açlık grevine başladı. 
     İran'ın en büyük reformcu partisi İslami İran Katılım Cephesi'ne İİKC ait Ruydad internet sitesindeki habere göre, AKK'nın kararını protesto için mecliste oturma eylemi yapan milletvekilleri, bu sabahtan itibaren oturma eylemini açlık grevine çevirdiler. 
     Meclis Birinci Başkan Yardımcısı ve İİKC Genel Sekreteri Muhammed Rıza Hatemi, AKK'dan şimdiye kadar olumlu adım görmediklerini, seçimlerin özgür olacağına dair garanti bulunmadığını ve Cumartesi günü açlık grevine başlayacaklarını açıklamıştı. Rıza Hatemi, ''Serbest seçimleri savunmanın bütün bedelini ödemeye hazırız. Serbest seçim olmadan demokrasinin anlamı yok'' demişti. 
     AKK'nın aralarında halen milletvekili olanların da bulunduğu binlerce reformcu adayı reddetmesinin ülkede gerginliğe yol açması üzerine, İran dini lideri Ayetullah Ali Hamaney, AKK üyelerine, konseyin adaylarla ilgili kararını gözden geçirmesini tavsiye ederek, ''AKK'nın, herhangi birinin haklarının ihlal edilmesini önlemek için verdiği kararı yeniden gözden geçirmek için yeteri kadar zamanı var'' demişti. 
     AKK, ''İslam'a saygı göstermediği, İslam Cumhuriyeti ve anayasaya bağlı olmadığı'' gerekçesiyle 20 Şubat'ta yapılacak 7. meclis seçimi için başvuran 8 bin 157 kişiden 3 bin 605'inin adaylığını reddetmişti. 
     
</TEXT>
</DOC>
