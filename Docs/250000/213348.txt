<DOC>
<DOCNO> 213348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sonspo20.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor, Ankaragücü'nden Abdullah'ı aldı 
</HEADLINE>
<TEXT>

     Transfer çalışmalarını sürdüren Adanaspor, Ankaragücü'nden Abdullah ile sözleşme imzaladı. Abdullah'ın, bugünden itibaren takımla birlikte antrenmanlara çıkacağı bildirildi. 
     Adanaspor Antrenörü Ahmet Ziya Yüce, düzenlediği basın toplantısında, bir süredir temas halinde oldukları Ankaragücü'nden Abdullah ile sözleşme imzaladıklarını ve bu futbolcunun öğleden sonraki antrenmana katılacağını söyledi. 
     Ara transferin yarın sona ereceğini ve arayışlarının sürdüğünü hatırlatan Yüce, bugün kente gelecek Diyarbakırsporlu Ümit Ozan ile görüşme yapacaklarını, anlaşmaları durumunda da sözleşme imzalayacaklarını bildirdi. 
     Yüce, teknik heyet olarak adeta ateşten gömlek giydiklerini, ancak göreve geldiklerinden bu yana ''biz'' diye hareket ederek camiada kenetlenmeyi sağladıklarını ifade ederek, şunları söyledi 
     ''Adanaspor'un başarısı için gemiyi terketmeyen futbolcu arkadaşlarımızla birlikte onurlu bir mücadele yapıyoruz. Bu mücadeleyle sezon sonunda ligde kalacağız. Malatyaspor ve İstanbulspor maçlarında çok iyi mücadele etmemize karşın hedeflediğimiz puanları alamadık. İlerleyen haftalarda hedeflediğimiz puanları alacağımıza inanıyorum. Sezon sonunda hedeflediğimiz 35 puanı toplayarak Adanaspor'un ligde kalmasını sağlayacağız.'' 
     
     TRABZONSPOR MAÇI 
     Yüce, hafta sonunda deplasmanda Trabzonspor ile zorlu bir maç yapacaklarını belirterek, ''Rakibimizi sahasında 3-0 yenildiği Konyaspor ve son yaptığı Fenerbahçe maçında izledik. İçeride ve dışarıda farklı oynayan bir ekip. Kontraatak futbolunda zaafları var. Güçlü rakibimiz karşısında disiplinli oynayacağız. Rakibimizi iyi etüt ettik, puan alacağımıza inanıyorum'' dedi. 
     Yüce, Trabzonspor'un Malatyaspor'dan transfer ettiği Tolga'nın iyi bir oyuncu olduğunu ve duran topları iyi değerlendirdiğini ifade ederek, bu futbolcuya karşı önlem alacaklarını da sözlerine ekledi. 
     
</TEXT>
</DOC>
