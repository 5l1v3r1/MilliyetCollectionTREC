<DOC>
<DOCNO> 243687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/ekonomi/eko02.html </URL>
<DATE> 2004/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar 1.5 milyonun altında 
</HEADLINE>
<TEXT>


Dışarda FED faiz artırım beklentisi, içerde cari açık ve YÖK gerginliğiyle geçtiğimiz hafta 1 milyon 556 bine çıkan dolar, dün 1 milyon 495 bine indi 

EKONOMİ SERVİSİ 

AB Komisyonu'nun Genişlemeden Sorumlu Üyesi Günter Verheugen'in Türkiye'nin ekim ayına kadar bütün kriterleri karşılayamaması halinde bile AB'nin üyelik müzakerelerine başlamaya hazır olabileceği yönündeki açıklamaları piyasalara olumlu yansıdı. Siyasi belirsizliğe neden olan YÖK yasasına Cumhurbaşkanı Sezer'den kısmen veto gelmesi ise piyasaların beklentileri doğrultusunda olduğundan etkisi sınırlı kaldı. 
Yabancıların satışıyıla dolar bankalararası piyasada güne 1 milyon 500 bin liradan başladı, daha sonra 1 milyon 492 bin liraya kadar geriledi ve önceki güne göre 28 bin liralık düşüş gösterdi. Dolar serbest piyasada da 20 bin liralık düşüşle 1 milyon 495 bine indi. Uzmanlar, doların 1 milyon 450 bin liraya kadar gerileyebileceğini belirtiyorlar. Euro da 25 bin liralık düşüşle 1 milyon 826 bine indi. En çok işlem gören 5 Ekim 2005 vadeli tahvilin faizi de 0.50 puanlık düşüşle yüzde 27.22'ye gerilerken, hisse senetleri yüzde 0.95'lik artış gösterdi ve endeks 164 puanlık artışla 17.327'ye çıktı. 1 Nisan'da 1 milyon 304 bin lira düzeyinde bulunan dolar 20 Mayıs'ta gün içinde 1 milyon 572 bine, bono faizleri de yüzde 32'ye kadar tırmanırken, borsa ise 17 Mayıs'ta 15.922 puana kadar gerilemişti. Verheugen'in AB ile ilgili açıklamalarından sonra 34 yıllık Türk eurobondları da 88.313 dolara yükseldi. 

Dışarda dalgalandı 
ABD'de en son açıklanan ekonomik verilerin faiz oranlarının ne kadar yükselmesi gerektiği konusunda endişeleri artırırken, dolar euro karşısında değer kaybetti. Euro dolar paritesi dün 1.2288'e kadar çıktı, daha sonra 1.2212'ye indi. Analistler, ABD'de önceki gün açıklanarak hayal kırıklığı yaratan istihdam ve büyüme verilerinin, FED'in haziranda faiz artıracağı beklentisiyle alınmış uzun dolar pozisyonlarının likide çevrilmesine yol açtığını söylediler. 


</TEXT>
</DOC>
