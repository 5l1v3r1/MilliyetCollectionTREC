<DOC>
<DOCNO> 216544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sonspo10.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş İstanbulspor maçını hangi şehirde oynamak istiyor 
</HEADLINE>
<TEXT>

     Beşiktaş Kulübü Asbaşkanı ve Futbol Şube Sorumlusu Haşmet Bedii Kürüm, yarın deplasmanda karşılaşacakları Malatyaspor ile çok zorlu geçecek bir lig maçı oynayacaklarını söyledi. 
     Kürüm, maçın iki takım açısından da çok zorlu geçeceğini vurgulayarak, ''Malatyaspor'un son maçlarda yüzü gülmüyor. Ama ligin en iyi takımlarından birisi olduğu bir gerçek. Kendi evinde, seyircisi önünde kazanmak isteyecekler. Bizim de puan kaybetmeye tahammülümüz yok. Bana göre haftanın en zorlu geçecek maçını oynayacağız'' dedi. 
     Haşmet Bedii Kürüm, son yaptıkları Denizlispor maçında iyi bir oyun sergilediklerini ve kötü gidişe son verdiklerini de belirterek, aynı mücadeleyi göstermeleri halinde, önlerinde hiçbir takımın tutunamayacağını savundu. 
     
     İSTANBULSPOR MAÇININ YERİ 
     Öte yandan Beşiktaş Kulübü'nün, Samsunspor maçında çıkan olaylar nedeniyle aldığı bir maç sahasının kapatılması cezası yüzünden İstanbulspor ile gelecek hafta oynayacağı maçın yeri konusundaki kararını 23 Şubat Pazartesi günü yapacağı yönetim kurulu toplantısında belirleyeceği bildirildi. 
     Futbol Federasyonu Tahkim Kurulu'nun onaylamasıyla, maçı İstanbul dışında oynaması kesinleşen siyah-beyazlıların, karşılaşmayı Bursa ya da Ankara'da oynamak için Futbol Federasyonu'na istekte bulunacağı öğrenildi. 
     
</TEXT>
</DOC>
