<DOC>
<DOCNO> 227545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sondun49.html </URL>
<DATE> 2004/04/01/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Azerbaycan Savunma Bakanı Ermenistan'la her an savaş çıkabilir 
</HEADLINE>
<TEXT>

     Azerbaycan Savunma Bakanı Sefer Abiyev, ''topraklarındaki Ermeni işgali sona ermediği sürece bu ülkeyle savaşın her an çıkabileceğini'' söyledi. 
     Abiyev, gazetecilere yaptığı açıklamada, Azerbaycan'ın halen savaş koşullarında bulunduğunu, işgalin devam etmesini daha fazla kabul edemeyeceklerini belirterek, ''Ermenistan Silahlı Kuvvetleri topraklarımızda bulunduğu sürece savaşın çıkma olasılığı da yüksektir'' dedi. 
     Sefer Abiyev, Ermeni işgali altındaki Yukarı Karabağ ile ilgili sorunun çözümünde ABD'nin yardım edeceğini, Pentagon'un sorunun Azerbaycan'ın toprak bütünlüğü çerçevesinde çözülmesi için gerekli yardımı yapmaya söz verdiğini bildirdi. 
     NATO üyesi tüm ülkelerle askeri işbirliğini geliştirmek istediklerini anlatan Abiyev, halen hazırlıkları süren Almanya ile güvenlik işbirliği anlaşmasının da bu ülkenin Dışişleri Bakanı Joscha Fischer'in bu ay Bakü'ye yapacağı ziyaret sırasında imzalanmasının planlandığını söyledi. 
     
</TEXT>
</DOC>
