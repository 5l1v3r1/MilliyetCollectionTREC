<DOC>
<DOCNO> 217538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sontur34.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
TCK'nın 312. maddesi yeniden düzenleniyor... 
</HEADLINE>
<TEXT>

     TCK'da, ''halkı din ve düşmanlığa tahrik ve tahkir'' suçu yeniden düzenleniyor. 
     TBMM Adalet Alt Komisyonu, TCK Tasarısı üzerindeki çalışmalarını bugün de sürdürdü. Komisyon, ''kamu barışına karşı suçlar'' başlıklı bölümü yeniden düzenledi. 
     TCK'da, suç işlemek için alenen tahrikte bulunan kişiye öngörülen ve 3 yıl olan suçun alt sınırı, 6 ay hapis cezasına indirildi. Tahrik konusu suçların işlenmesi halinde tahrik eden kişi, bu suçlara azmettiren sıfatıyla cezalandırılacak. 
     İşlenmiş olan bir suçu veya işlemiş olduğu suçtan dolayı bir kişiyi alenen öven kimse için 6 aydan 2 yıla kadar hapis cezası istenecek. 
     
     TCK 312... 
     TCK'nın 312. maddesi yeniden düzenleniyor. Bu maddede suç, daha somut hale getiriliyor. Halkı sosyal sınıf, ırk, din, mezhep veya bölge bakımından farklı özelliklere sahip bir kesimini, diğer kesimi aleyhine kamunun güvenliği için tehlikeli tarzda kin ve düşmanlığa alenen tahrik eden kimse hakkında, 1 yıldan 3 yıla kadar hapis cezası istenecek. 
     Halkın bir kesimini sosyal sınıf, ırk, din, mezhep, cinsiyet ve bölge farklılığına dayanarak alenen tahkir eden kişi, 6 aydan 1 yıla kadar hapis cezasına çarptırılacak. 
     Toplumun benimsediği dini değerleri alenen tahkir eden kişiye, 6 aydan 1 yıla kadar hapis cezası öngörülüyor. 
     312 olan madde numarası da 212 olarak değiştirilirken, halkı kin ve düşmanlığa tahrik veya tahkir suçunda somut tehlike aranacak. 
     Halkı kanunlara uymamaya alenen tahrik eden kişi, tahrikin kamu barışını bozmaya elverişli olması halinde, 6 aydan 2 yıla kadar hapis veya adli para cezasına çarptırılacak. 
     Bu suçların basın veya yayın yoluyla işlenmesi halinde, verilecek ceza yarı oranında artırılacak. 
     Suç oluşturan bir fiili, haber verme hakkını kötüye kullanarak yayın konusu yapan kişi hakkında, 6 aydan 3 yıla kadar hapis cezası istenecek. 
     
</TEXT>
</DOC>
