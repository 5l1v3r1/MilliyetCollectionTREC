<DOC>
<DOCNO> 202274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sonspo09.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Semercioğlu 2-3 yıla ihtiyacımız var... 
</HEADLINE>
<TEXT>

     Trabzonspor Teknik Direktörü Turgay Semercioğlu, futbolcularının, Galatasaray maçında iyi mücadele ettiğini ve bunun karşılığını aldıklarını söyledi. 
     Semercioğlu, oyuncularının, kendilerine verilen görevleri harfiyen uyguladıklarını belirterek, ''Yenilgiyi düşünmüyorduk. Oyuncularımız da iyi mücadele ettiler ve mücadelemizin karşılığını aldık'' dedi. 
     Galatasaray maçında, Gaziantepspor maçına oranla daha iyi bir futbol ortaya koyduklarını ifade eden Semercioğlu, şöyle konuştu 
     ''Takım olarak her geçen gün daha iyiye gidiyoruz. Bunda oyuncularımın özverisi önemli bir rol oynadı. Benim için de önemli bu. Şu an kapasitelerinin üzerinde oynuyorlar. Bu takım şampiyonluk yolunda iyi işler yapacaktır.'' Bordo-mavili takımın, eskisi gibi birlikte defans ve hücum yapan bir ekip olması için zamana ihtiyacı olduğunu da belirten Semercioğlu, şunları söyledi 
     ''Galatasaray maçında, eskiden olduğu gibi birlikte oynama ve ekip ruhu konusunda umut vaat eden bir Trabzonspor vardı. Bunu tam olarak gerçekleştirmek için de süreye ihtiyacımız var. En az 2-3 yıl içinde bu gerçekleşebilir. Çünkü o kondisyonu yakalamak lazım. Bunun gerçekleşmesi halinde de eski Trabzonspor ortaya çıkacaktır. Biz zor bir dönemde göreve geldik. Gaziantepspor ve Galatasaray maçlarını 6 puanla kapadık. Bu isteğimiz sonuçtu. Ancak futbolda dün yoktur. Şimdi önümüzde Kayserispor ile yapacağımız Türkiye Kupası ve Gençlerbirliği ile yapacağımız lig maçı var. Bu maçlardan da galibiyetle ayrılıp, ligin devre arasına girmek istiyoruz.'' 
     
</TEXT>
</DOC>
