<DOC>
<DOCNO> 246289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sontur05.html </URL>
<DATE> 2004/06/08/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Venüs'ün Güneş'in önünden geçişi Eskişehir'den de izlendi 
</HEADLINE>
<TEXT>

     Eskişehir'de, Venüs Gezegeni'nin Güneş'in önünden geçişi, Anadolu Üniversitesi AÜ Uydu ve Uzay Bilimleri Araştırma Enstitüsü'nde izlendi. 
     Enstitü Müdürü Prof. Dr. Can Ayday, AÜ İki Eylül Yerleşkesi'ndeki binada bulunan teleskoptan ekrana yansıtılan görüntü sayesinde 122 yıl sonra gerçekleşen Venüs geçişini izleme fırsatı bulan vatandaşlara gezegen hakkında bilgi verdi. 
     Güneş'ten yaklaşık 108 milyon kilometre uzaklıktaki Venüs'ün, Dünya'ya 42 milyon kilometre kadar yaklaşabilen en yakın gezegen olduğunu belirten Ayday, en parlak gezegen Venüs'ün yörüngesinin Dünya'dan daha küçük ve Güneş'e yakın olması nedeniyle sürekli ufka yakın bir konumda yer aldığını kaydetti. 
     Ayday, Ay gibi birçok safhası gözlenebilen Venüs'ün diğer gezegenlere göre zıt yönde olan kendi ekseni etrafındaki dönüşünü yaklaşık 243 günde tamamladığını bildirerek, şöyle konuştu 
     ''Bu zıt dönme hareketi nedeniyle Venüs yüzeyinde Güneş Batı'dan doğar, Doğu'dan batar. Gezegen geçişleri sadece Merkür ve Venüs için geçerlidir. Bunun nedeni de iki gezegenin yörüngelerinin Güneş'e Dünya'dan daha yakın olmasıdır. Venüs'ün Güneş önünden geçişi son olarak 6 Aralık 1882 tarihinde gözlenmiştir. 122 yıl önce gerçekleşen Venüs geçişi, 8 Haziran 2004 tarihinde tekrar gözlenebilecek.'' Güneş diskine ilk temasına Türkiye saatiyle 08.33'te başlayan Venüs Gezegeni'nin geçişinin 5 saat 59 dakika süreceğini anlatan Ayday, Venüs'ün geçişini izlemeyi kaçıranlar için üniversitenin ''www.anadolu.edu.tr'' web sitesinden yayın yapacaklarını sözlerine ekledi. 
     
</TEXT>
</DOC>
