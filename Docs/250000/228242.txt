<DOC>
<DOCNO> 228242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sonsiy07.html </URL>
<DATE> 2004/04/03/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Seçim kargaşası, vatandaşı mağdur etti 
</HEADLINE>
<TEXT>

     İzmir'in Karşıyaka İlçesi Gümüşpala semtindeki Nafiz Gürman Mahallesi eski muhtarı, seçimi kaybettikten sonra muhtarlıktaki mühür ve bilgisayarla kayıplara karışınca, mahalle sakinlerini zor durumda bıraktı. 
     Alınan bilgiye göre, Nafiz Gürman Mahallesi Muhtarlığı'na işlemlerini yaptırmak için giden vatandaşlar, muhtarlığın, geçen Pazartesi gününden beri açılmadığını öğrendi. Vatandaşlar, muhtarlıktaki bilgilerin yüklü olduğu bilgisayarın da sökülmüş olduğunu gördü. 
     İşlemlerini yaptırmak için çabalayan vatandaşlarla birlikte, 28 Mart'taki seçimlerde mahallenin yeni muhtarı olan Şevket Doğan da eski muhtar Rahmi Erol'u aramaya başladı. Erol'a evinde de ulaşılamazken, vatandaşlar, yaşananları, eski muhtarın aday olmasına rağmen kazanamamasına bağladı. Muhtarlıktan belge almak için gelen vatandaşlar da işlemlerini yaptıramayınca tepki gösterdi. 
     Sonunda ortaya çıkan Rahmi Erol, hafta boyunca açmadığı muhtarlığın anahtarını ve mührünü, yeni muhtar Şevket Doğan'a teslim etti. 
     Erol, seçimi kaybetmesi nedeniyle ortadan kaybolduğu iddialarını yalanlarken, yaklaşık 20 yıldır mahalleye hizmet ettiğini, bir yakınının ölümü nedeniyle muhtarlığı açamadığını ve devir teslimi gerçekleştiremediğini söyledi. 
     
</TEXT>
</DOC>
