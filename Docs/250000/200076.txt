<DOC>
<DOCNO> 200076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sontur20.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan, AB Büyükelçilerine yemek verdi... 
</HEADLINE>
<TEXT>

     Başbakan Recep Tayyip Erdoğan, AB üyesi ve aday ülkelerin Ankara'daki büyükelçilerine çalışma yemeği verdi. 
     Başbakanlık Konutu'nda düzenlenen yemeğin başında konuşan AB Dönem Başkanı İtalya'nın Ankara Büyükelçisi Vittorio Claudio Surdo, Erdoğan'ın kendilerini bir ilk niteliği taşıyan böyle yemekte ağırlamasından memnun olduklarını belirterek, bunun Türkiye ile AB arasındaki ilişkilerin ne kadar önemli olduğunun bir göstergesi olduğunu kaydetti. 
     Surdo, İstanbul'daki saldırılardan dolayı üzüntülerini dile getirerek, Türkiye'nin güvenlik alanında aldığı tedbirler ve gösterdiği işbirliği için teşekkür etti. 
     AK Parti'nin iktidara gelmesinden bu yana AB alanında attığı adımların önemine değinen ve gelişmeleri takdirle izlediklerini belirten büyükelçi, bununla birlikte önümüzdeki dönemde atılması gereken adımlar olduğunu bildirdi. 
     Özellikle demokratikleşme ve Kıbrıs sorunu alanlarında gelişmeler olmasını umduklarını söyleyen Surdo, Kıbrıs sorununun her ne kadar Kopenhag Kriterleri'nin bir parçası olmasa da, Türkiye-AB ilişkilerinin gerçekçi bir parçasını oluşturduğunu kaydetti. 
     Büyükelçi, Başbakan Erdoğan'ın ''Çözümsüzlük çözüm değildir'' mesajını sık sık dile getirmesini not ettiklerini belirterek, müzakerelerin Annan Planı çerçevesinde seçimlerden sonra başlayabileceğine yönelik Erdoğan'ın kararlılığını da not ettiklerini ifade etti. 
     Erdoğan'ın gerçekçi ve uzak görüşlü liderliğinin kendileri için önemine işaret eden Surdo, Başbakan Erdoğan'ın yemek boyunca kendilerine vereceği mesajı dikkatli bir şekilde dinleyerek, gelecek hafta Brüksel'de yapılacak AB Zirvesi öncesinde başkentlerine ulaştıracaklarını kaydetti. 
     Yemekte Başbakan Erdoğan da, büyükelçilere hitaben bir konuşma yaptı. 
     Yemeğe, AB'ye üye ve aday ülkelerin Ankara'daki büyükelçilerinin yanı sıra AK Parti milletvekili Yaşar Yakış, AB Genel Sekreteri Büyükelçi Murat Sungar, Dışişleri Bakanlığı AB Dairesi yetkilileri ve Başbakan Erdoğan'ın danışmanları katıldı. 
     
     TOPLANTIDA NE DEDİ 

     Başbakan Recep Tayyip Erdoğan, AB Komisyonu İlerleme Raporunda, Türkiye'nin AB üyeliği ile Kıbrıs'ta çözüm arasında yazılı ve siyasi bir bağ kurulmasının yararlı olmadığını ifade ederek, bunun katı bir yaklaşım olarak algılandığını bildirdi. 
     Erdoğan, Başbakanlık Resmi Konutu'nda AB üyesi ve aday ülkelerin büyükelçileriyle çalışma yemeğinde biraraya geldi. Erdoğan burada yaptığı konuşmada, Türk Hükümeti olarak Türkiye-AB ilişkilerinin tek bir konuya, Kıbrıs'a tabii kılınamayacağına, kılınmaması gerektiğine inandıklarını belirterek, ''Tabiatıyla, 'Kıbrıs konusunu üyeliğimizden bütünüyle soyutlamak mümkündür' demiyorum. Ancak, AB Komisyonunun Türkiye'nin AB üyeliği ile Kıbrıs'ta çözüm arasında ilk kez yazılı ve siyasi bir bağ kurması yararlı olmamıştır, yazılı bir bağ kurulması katı bir yaklaşım olarak algılanmıştır'' dedi. 
     Kıbrıs'ta çözüm için Türk ve Rum taraflarının ortak iradesinin elzem olduğunu bildiren Erdoğan, ''Her iki taraf da çözümün kendi çıkarına olduğunu görmelidir. AB, ancak, Türk tarafına söylediklerinin aynısını Rum tarafına da söylediği ölçüde bu süreci desteklemiş, teşvik etmiş olur. Mayıs 2004'e kadar adada kalıcı ve adil bir çözüme ulaşılması imkanının hala açık olduğunu düşünüyoruz'' diye konuştu. 
     
</TEXT>
</DOC>
