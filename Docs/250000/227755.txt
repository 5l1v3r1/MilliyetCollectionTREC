<DOC>
<DOCNO> 227755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/ekonomi/eko01.html </URL>
<DATE> 2004/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinç Bilgin'e yurtdışı yasağı 
</HEADLINE>
<TEXT>

   Bankalar Kanunu'ndaki değişikliğin ardından dava dosyalarını ele alan ihtisas mahkemesi, Dinç Bilgin ve Cavit Çağlar da dahil 56 sanığa yurtdışı yasağı getirdi 
      NEZİH GÜROL İstanbul 
   
   "Bankalar Kanunu'na muhalefet" ve "dolandırıcılık" suçlarından haklarında dava açılan eski bankacılardan 56'sı hakkında yeniden yurtdışı yasağı kondu. Etibank, Bank Kapital ve Sümerbank davasında yargılanan, aralarında Dinç Bilgin, Yahya Murat Demirel ve Cavit Çağlar'ın da bulunduğu sanıklarla ilgili kararı, bankacılık suçlarıyla ilgili "ihtisas" mahkemesi olarak kurulan İstanbul 8. Ağır Ceza Mahkemesi aldı. 
   "Bankalar Kanunu'na muhalefet" ve "dolandırıcılık" suçlarından banka yöneticilerinin farklı mahkemelerde yargılandığı dava dosyaları 4389 Sayılı Bankalar Kanunu'nda yapılan değişikliğin ardından "görevsizlik" kararıyla İstanbul 8. Ağır Ceza Mahkemesi'ne gönderilmişti. 
   Dava dosyalarını inceleyen mahkeme heyeti, 23 sanıklı Etibank davasında 11 sanık, 31 sanıklı Bank Kapital davasında 19 sanık ve 52 sanıklı Sümerbank davasında 27 sanığa yeniden yurtdışı yasağı getirdi. 
   
   Yasak getirilenler 
   Etibank davasında, 6 Şubat 2002 tarihinde yurtdışı yasakları kaldırılan sanıklardan Dinç Bilgin, Cavit Çağlar, Önay Bilgin, İsmail Hakkı Karakaya, Ferhat Yengioğlu, Mustafa Dinçer, Murat Yüksel, Ayşe Hande Güven, Ziya Koşay, Şükrü Karahasanoğlu, Zeki Ünal hakkında yeniden yurtdışına çıkış yasağı kondu. 
   Bank Kapital'in eski sahibi Mahmut Ceylan ile Yahya Murat Demirel ve 18 sanık hakkında, Sümerbank davasında ise Mehmet Nida, Nizam ve Kasım Garipoğlu'nun da aralarında bulunduğu 26 sanık hakkında yurtdışına çıkış yasağı getirildi. 
   
   
</TEXT>
</DOC>
