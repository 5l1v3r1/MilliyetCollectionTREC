<DOC>
<DOCNO> 228581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sondun06.html </URL>
<DATE> 2004/04/05/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Trafik kazalarına her yıl 1.2 milyon kurban 
</HEADLINE>
<TEXT>

     Dünyada trafik kazalarından her yıl 1.2 milyon kişinin öldüğü ve sayının 15 yıl içinde iki katına çıkacağı bildirildi. 
     Dünya Sağlık Örgütü'nden DSÖ yapılan açıklamada, ''trafik kazaları AIDS ya da sıtma kadar çok insanın ölümüne yol açtığı halde bunların engellenmesi yolunda uluslararası alanda herhangi bir çaba harcanmadığı'' ifade edildi. 
     Bu tutumu eleştiren DSÖ yetkililerinden Etienne Krug, ''Bu konuda adeta bir kadercilik hakim. İnsanlar, 'toplumlar modernleşiyor, dolayısıyla daha çok araç ve yol yapılacak, bunun sonucu da trafik kazaları artabilir' diye düşünüyor'' dedi. 
     
     KAMPANYA 
     Bu düşünceyi değiştirmek amacıyla yıl boyu devam edecek kampanya başlatan DSÖ'nün tahminlerine göre, trafik kazalarından ölenlerin sayısı 2020 yılında 2.3 milyona yükselecek. 
     Öte yandan, kazalarda kimlerin hayatını kaybettiği de bölgelere göre değişiyor. 
     DSÖ verilerine göre, ABD dahil sanayileşmiş ülkelerde kazalarda ölenlerin çoğunluğunu, kazaya uğrayan araçta bulunanlar oluşturuyor. Güneydoğu Asya ülkelerinde trafik kazaları kurbanlarının çoğunluğunu bisiklet ya da motosiklet kullananlar oluştururken, az gelişmiş ülkelerde daha çok yayalar kazaya kurban gidiyor. 
     
     EN YÜKSEK CAN KAYBI 
     Gelişmemiş ülkelerde otoyolların aynı zamanda bisikletliler, yayalar, at arabaları ve hatta hayvanlar tarafından da kullanıldığı belirtildi. 
     Yetkililer, trafik kazalarından en fazla ölümün Güneydoğu Asya ülkelerinde görüldüğünü, ancak 100 bin kişiye düşen ölü sayısı açısından Ortadoğu ve Afrika ülkelerinin başı çektiğini kaydettiler. 
     Trafik kazalarının yüzde 30'una aşırı sürat yol açıyor. Alkollü araç kullanılması da önemli faktörler arasında yer alıyor. Emniyet kemeri kullanımının ölüm ve yaralanmaları 3'te 2 oranında azalttığını belirten uzmanlar, ''Gündüz farlar yanık olarak seyretmenin kazaları yüzde 10-15 oranında azalttığına''da dikkat çekiyorlar. 
     
</TEXT>
</DOC>
