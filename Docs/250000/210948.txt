<DOC>
<DOCNO> 210948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/magazin/mag02.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye 'For Real'ı seçti 
</HEADLINE>
<TEXT>

   Athena Grubu'nun 15 Mayıs'taki Eurovision Şarkı Yarışması için hazırladığı İngilizce sözlü üç şarkıdan 'For Real' yüzde 79 oy aldı 
      İLKNUR GÜLMEZ 
   
   Türkiye'yi bu yıl 49'uncusu düzenlenecek olan Eurovision Şarkı Yarışması'nda Athena Grubu temsil edecek. 15 Mayıs'ta İstanbul'da yapılacak yarışma için üç ayrı şarkı hazırlayan Athena'nın hangi şarkıyı seslendireceği Türk halkının oylarıyla belirlendi. TRT 1'de yayımlanan Sayısal Gece'de "86 bin 362 kişinin oy attığı For Real" isimli şarkı yüzde 79 oy alarak temsil hakkı kazandı. Yüzde 11'lik oyla "Easy Man" ikinci ve yüzde 10'la "I Love Mud On My Face" üçüncü oldu. 
   TRT Genel Müdürü Şenol Demiröz'den plaket alan Athena'nın solisti Gökhan Özoğuz, "Böyle bir yarışmada olmak mükemmel bir duygu. Türk halkı istediği şarkıyı oylarıyla seçti. Bizim için hangisinin seçildiği fark etmezdi. Çünkü hepsini gönülden hissederek yaptık" dedi. 
   Geçtiğimiz yılın Eurovision birincisi Sertab Erener ise telefonla katıldığı yayında, "Umarım Türkiye en güzel şarkıyı seçecek. Orada olmadığım için çok üzgünüm. Başarılar dilerim" diye konuştu. 
   
   
</TEXT>
</DOC>
