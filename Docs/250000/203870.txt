<DOC>
<DOCNO> 203870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/yazar/cemal.html </URL>
<DATE> 2003/12/23/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Erdoğan'la püf noktası... 
</HEADLINE>
<TEXT>

   
   Evet, Denktaş bayrağı açtı. Kıbrıs konusunda Ankara'ya, Erdoğan - Gül ikilisine açıkça meydan okuyor. Dün sabah televizyonda yaptığı açıklamalar başka türlü yorumlanamaz. 
   Erdoğan ne diyor 
   Annan planının masada olduğunu söylüyor. Kıbrıs'ta çözüm için bu planın baz olacağı kanısında. 
   Gül ne diyor 
   Kıbrıs'ta çözüm için Annan planının çerçeve olarak kabul edilebileceğine işaret ediyor. 
   Biri Başbakan. 
   Biri, Dışişleri Bakanı. 
   Ama Denktaş onlar gibi düşünmüyor. Annan planını her seferinde çukura sokup çıkartıyor, yerin dibine batırıyor. Dünkü açıklamaları da öyleydi Denktaş'ın. 
   Plan ahlaksızca bir baskıydı. 
   Görüşülecek bir yanı yoktu. 
   Çerçeve de olamazdı. 
   Adayı Yunan'a verme oyunuydu. 
   Şantaja boyun eğmeyecekti. 
   Annan planı çirkindi. 
   Kıbrıs Türküne haksızlıktı. 
   Yanlıştı. 
   O yüzden, bütün bunları kabul etmek için de bu planla masaya oturulamazdı. Denktaş'ın dün öğle vakti televizyonda söylediklerinin özeti böyleydi. 
   Şimdi ne olacak 
   Yine belirtmek istiyorum 
   1 Denktaş AB'yi umursamıyor Kıbrıs'ta çözümden yana değil. 
   2 Annan planına bu kadar karşı olan bir insan, elinde bu planla artık masaya oturamaz. Çünkü o masada ne dese inandırıcı olamaz, ciddiye alınamaz. Ayrıca Denktaş'ın kendisi açısından etik bir davranış da olmaz böylesi... 
   3 Sorun, Denktaş'ın danışmanları değildir. Sorun, Denktaş'ın danışmanlarının değiştirilmesi değil, Lefkoşa ve Ankara'daki "Denktaşçı zihniyet"in değişmesidir. 
   Hükümet bunu yapabilecek mi 
   Bu saatten sonra konu budur. 
   4 Bu saatten sonra bir soru daha var. Bu soruyu yanıtlayacak olan da Erdoğan - Gül ikilisidir. 
   Ne mi bu soru Hükümetin iktidar olmaya niyeti var mı, yok mu Bu bakımdan, Avrupa Birliği'ne uyum yasaları sırasında Erdoğan hükümeti ciddi bir sınavdan geçmişti. Milli Güvenlik Kurulu, MGK Genel Sekreterliği, Terörle Mücadele Yasası ve Kürtçe konularında kararlılığını göstererek demokrasiye yakışan reformcu adımlar atmıştı. 
   Şimdi sıra Kıbrıs'ta 
   Kıbrıs statükonun son kalesi çünkü... Kıbrıs'ta Türkiye'yi tökezletmek istiyorlar. Çünkü niyetleri, Türkiye'ye Avrupa yolunu kapatmaktır. 
   Tuzak budur. 
   Bu tuzak, eğer içine düşülürse, Türkiye'yi ekonomiden siyasete birçok olumsuzluğun içine çekecektir. 
   1970'lerde 'Avrupa treni'ni iki kez kaçıran Türkiye bunun bedelini ağır ödedi. Yunanistan, İspanya, Portekiz Kopenhag kriterleri ile kalkınma yolunda alıp başlarını giderken, biz Ankara kriterleri ile nal topladık. Onlar kişi başına milli gelirlerini 15 - 20 bin dolar arasına oturturken, yaşam kalitesi merdivenlerini üçer beşer tırmanırken, biz hala 3 bin dolarda emekliyor, merdivenlerde tökezleyip duruyoruz. 
   Yazık değil mi .. 
   Başbakan Erdoğan eğer gerçekten Kıbrıs'ta çözüm istiyorsa, tıpkı AB'ye Yedinci Uyum Paketi'nde yaptığı gibi Ankara'da ayağını yere basabilmelidir. "Ben hükümetim Kıbrıs'ta Annan planıyla masaya oturulması gerektiğini düşünüyorum AB projesi Türkiye'nin geleceğidir ben hükümet olarak böyle düşünüyorum" diyebilecek mi Milli Güvenlik Kurulu'nda .. 
   Yapabilecek mi hükümet bunu 
   5 İşin püf noktası, sanıyorum burası Sayın Erdoğan... 
   Deniz bitiyor 
   
      
   
   
</TEXT>
</DOC>
