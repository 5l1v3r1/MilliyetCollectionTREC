<DOC>
<DOCNO> 220070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sonspo13.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'de kongre heyecanı yarın başlıyor... 
</HEADLINE>
<TEXT>

     Fenerbahçe Kulübü'nün 28-29 Şubat tarihlerinde çoğunluk sağlanamadığı için gerçekleştirilemeyen olağan seçimli genel kurul toplantısı yarın ve 7 Mart Pazar günü yapılacak. 
     Fenerbahçe Burnu'ndaki Fenerbahçe Faruk Ilgaz Tesisleri'nde gerçekleştirilecek olağan genel kurul toplantısı 2 gün sürecek. Yarın saat 10.30'da başlayacak genel kurulda üyeler, 7 Mart Pazar günü kulüp başkanı ve yönetim kurulu seçimi için sandık başına gidecek. 
     Toplam 10 bin 500 üyesi bulunan sarı-lacivertli kulüpte, 2004 yılı aidatlarını yatıran 8 bin 827 kongre üyesi oy kullanabilecek. 
     2-3 Mart 2002'de yapılan son kongreye tek aday olarak girerek, bir önceki dönem yönetim kurulu kadrosunda bazı değişikliklerle yeniden seçilen başkan Aziz Yıldırım dışında henüz başkan adaylığını açıklayan üye bulunmuyor. 
     
     GENEL KURUL GÜNDEMİ 
     Toplantı yarın genel kurul başkanlık divanının seçimiyle başlayacak. 
     Yönetim kurulu faaliyet ve denetleme kurulu faaliyet raporlarının okunmasından sonra, raporlar hakkında üyeler görüşlerini bildirecek. 
     Yönetim kurulu ve tüzüğün 72. maddesi gereğince profesyonel futbol şubesi ve genel faaliyetlerin ibrasının oylamasının ardından 2004 yılı için öngörülen tahmini bütçe üyelerin onayına sunulacak. 
     Haysiyet divanının 15 Mart 2003 tarihinde verdiği karar sonucu kulüp üyeliğinden ihraç edilen Birleşik Fenerbahçeliler Grubu Derneği Başkanı Onur Alp Kayador'un ihracının kaldırılmasına ilişkin talebi görüşülerek karara bağlanmasının ardından, Futbol Federasyonu delegelerinin seçimi ve bu gibi konularda yönetim kuruluna yetki verilmesi görüşülecek. 
     
     OY KULLANMA İŞLEMİ PAZAR GÜNÜ 
     Genel kurul toplantısının ilk gününde son olarak 7 Mart Pazar günü yapılacak başkan ve yönetim kurulu seçimi için sandık kurulları üyelerinin seçimi gerçekleştirilecek. 
     Kongrede 2. gün ise üyeler, kulüp başkanı ve yönetim kurulu üyeliklerinin seçimi için oy kullanacak. 
     
</TEXT>
</DOC>
