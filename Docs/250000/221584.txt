<DOC>
<DOCNO> 221584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sontur02.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'ye göre 16 Büyükşehir'den 11'i banko... 
</HEADLINE>
<TEXT>

     Yerel seçimlerin tartışmasız favori partisi AKP'de, oy hedefi yüzde 50 olarak belirlenirken, 16 büyükşehirden 11'inin kazanılacağına kesin gözüyle bakılıyor. 
     AKP'de seçim kampanyası sürerken, ortaya çıkan anketler ve il il partililerce yürütülen çalışmalar sonucu, 28 Mart'ta alınabilecek sonuçlara ilişkin ilk değerlendirmeler de yapılmaya başlandı. Başbakan Tayyip Erdoğan'ın, "Başarı ölçütümüz 3 Kasım'ın 1 puan üzeridir" diyerek mütevazı bir hedef koymasına karşın partide "gayrıresmi" oy hedefi, yüzde 50'ler olarak belirlendi. Parti yöneticilerince bu durum, 
     "Başbakan kamuoyuna 3 Kasım'ın 1 üstünü gösteriyor ama yüzde 50'nin altında kalırsak hepimizden hesap sorar" şeklinde 
     dile getirildi. 
     Parti yönetimi, 16 büyükşehirden 11'ini "şimdiden" kazanılmış ilan etti. Buna göre büyükşehirlerden İstanbul, Ankara, Adana, Bursa, Kayseri, Konya, Kocaeli, Adapazarı, Antalya, Erzurum'da belediye başkanlıkları AKP'li adaylarca kazanılacak. AKP'de büyükşehirlerden Diyarbakır ve Eskişehir'in kazanılamayacağı, İzmir'de az da olsa bir şans olduğu, Gaziantep ve Mersin'de ise kampanyanın son döneminde güçlü bir rüzgar yakalanması halinde seçimin kazanılabileceği hesapları yapılıyor. 
     Partideki değerlendirmelere göre büyükşehirler dışında kalan 65 ilden partili adayların kazanacağı il sayısı 45'in altında kalmayacak. Bu sayının kampanya sürecine bağlı olarak 50'lerin üzerine de çıkabileceği belirtiliyor. 
     
</TEXT>
</DOC>
