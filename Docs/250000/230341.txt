<DOC>
<DOCNO> 230341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/spor/yozer.html </URL>
<DATE> 2004/04/11/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Ordu'dan yansımalar 
</HEADLINE>
<TEXT>

   
   Bu hakemler, Galatasaray için ortasını bulamadılar bir türlü. Geçen hafta Galatasaray kalesine, Türkiye Cumhuriyeti'nin en komik penaltısı verilirken, dün de en net penaltı verilmedi Ankaragücü için. Bizim de penaltı dengemizi bozdular iyice. Ama kolay değil. Ali Aydın bir penaltı verdi. Düdüğü astı. Hamza Mısır daha çok genç. Görecek çok günü var hakemlikte. Düdüğü çal, penaltıyı ver, sonra beyaz peynir gibi meze ol. Bence de hiç gerek yok. Paşa paşa yap hakemliğini, etliye sütlüye karışmadan. Ey Ali Aydın nelere kadirsin. Gittin Ordu'ya, ama unutamaz seni kimse yıllarca. 
   Diyeceksiniz ki, koca maçta tutuldun bir tek penaltıya. Evet doğru. Tutulacak başka şey yokki. Ne futbol, ne heyecan, ne mücadele. İşte öylesine bir maç. Hadi gazozuna değil de, kolasına olsun. O kadar da abartmayalım. 
   Ankaragücü daha derli topluydu. Daha etkili oldular. Kale önünde daha çok gözüktüler. Orta alanı daha iyi idare ettiler. 
   Hagi'nin istediği sadece bir moral. Ama kimse o morali bol keseden dağıtmıyor. Koşacaksın, çalışacaksın, alacaksın. Ancak onları yapmak için önce kendine güven ve motivasyon lazım. İşte o yok. Bu takıma da kolay kolay gelmez. Hele birkaç maçta hiç gelmez. Biraz Petre biraz da Bülent. Azıcık da Ayhan, diğerlerine göre daha iyiydi. 
   Galatasaray'da tek farklılık serbest vuruşlar. 15 dakikada ancak kullanıyorlar. Farklı bir vuruş. Ama bir de yapabilseler daha iyi olacak. 
   Bu son satırları yazarken sahada yumruk yumruğa kavga vardı. Sağ kroşe, sol aparkat. Hakemden de sadece sarı. Sonra da bitti. Ankara hakkıyla aldı, Galatasaray hakkıyla verdi. 
   
   
</TEXT>
</DOC>
