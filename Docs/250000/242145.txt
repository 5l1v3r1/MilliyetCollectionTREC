<DOC>
<DOCNO> 242145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sonsiy01.html </URL>
<DATE> 2004/05/23/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
140 dokunulmazlık dosyası komisyona geliyor... 
</HEADLINE>
<TEXT>

     TBMM Anayasa-Adalet Karma Komisyonu, 140 dokunulmazlık dosyasını görüşmek üzere 26 Mayıs Çarşamba günü toplanacak. 
     Karma Komisyon, TBMM Anayasa Komisyonu Başkanı Burhan Kuzu başkanlığında yapacağı toplantıda, aralarında Başbakan Recep Tayyip Erdoğan ile Maliye Bakanı Kemal Unakıtan'ın da bulunduğu milletvekillerinin dosyalarını karara bağlayacak. Komisyon, ''Dönem sonuna erteleme'' yönünde görüş bildiren 7 Hazırlık Komisyonu'nun raporlarını görüşerek oylayacak. 
     Karma Komisyon'un kararının, dokunulmazlıkların kaldırılmasının ertelenmesi yönünde olması durumunda, rapor sadece Genel Kurul'un bilgisine sunulacak. Dokunulmazlıkların kaldırılması görüşüne varılması veya ertelemeye ilişkin rapora itirazda bulunulması durumunda Genel Kurul'da görüşme açılacak. 
     
</TEXT>
</DOC>
