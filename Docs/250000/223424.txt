<DOC>
<DOCNO> 223424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sondun53.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
BM kaynağı,Kosova'daki olaylarda ölü sayısı 31 
</HEADLINE>
<TEXT>

     BM Kosova Misyonu UNMIK , Kosova'daki şiddet olaylarında ölenlerin sayısının 31'e çıktığını bildirdi. 
     UNMIK sözcüsü Izabella Karlowicz, olaylarda 31 kişinin öldüğünü 500'den fazla kişinin yaralandığını söyledi. 
     Karlowicz, yaralılardan 35'inin NATO askeri, 61'inin polis olduğunu belirtti. 
     Bu arada Sırbistan-Karadağ Savunma Bakanı Boris Tadiç, Kosova'da şiddet olaylarının artacağını sandığını söyleyerek, NATO'dan, ortamı sakinleştirmesi için daha çok çaba göstermesini istedi. 
     Tadiç, Avrupa forumuna katıldığı Slovakya'nın başkenti Bratislava'da düzenlediği basın toplantısında, ''Kosova'daki durum korkunç. Sanırım gece boyunca saldırılar artacak. Bu olağanüstü bir durum ve uluslararası toplumun yardımına ihtiyacımız var'' dedi. 
     Öte yandan, Kosova Başbakanı Bayram Recepi, durumun halen kontrol dışı olduğu uyarısında bulunurken, Sırbistan-Karadağ ordusunun, bazı birliklerin askeri harekat hazırlığını üst düzeye getirdiği kaydedildi. 
     Belgrad'daki Amerikan büyükelçiliği ise önlem olarak geçici bir süre için kapatıldı. 
     Kosova'da 18 bin 500 barış gücü bulunan BM ve NATO, bölgeye İngiltere, İtalya ve ABD'den toplam 1100 asker daha gönderiyor. 
     
</TEXT>
</DOC>
