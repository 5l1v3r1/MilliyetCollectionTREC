<DOC>
<DOCNO> 239822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonyas10.html </URL>
<DATE> 2004/05/13/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Whithey Houston'ın uyuşturucu tedavisi tamamlandı... 
</HEADLINE>
<TEXT>

     Ünlü şarkıcı Whitney Houston, uyuşturucu bağımlılığı nedeniyle gördüğü tedavinin bir kısmını tamamlayarak taburcu oldu. 
     Ünlü şarkıcının basın sözcüsü Nancy Seltzer'in ''people'' dergisinin internet sitesine yaptığı açıklamaya göre, şarkıcı, hastanede gözetim altında tutulduğu 30 günlük süreyi bitirdi. 
     Taburcu edilen Houston'ın, tedavinin ikinci aşamasına evinde devam edeceği kaydedildi. Tedaviye mart ayında başlayan Houston'ın tedavinin hastanedeki aşamasını başarıyla tamamladığını duyuran Seltzer, ''Whitney Houston, programın bundan sonraki bölümüne evinde devam edecek. Doktorunun öngördüğü tedavi programına da harfi harfine uyacak'' dedi. 
     Uzun süredir uyuşturucu sorunu yaşayan Houston'ın eşi şarkıcı Bobby Brown da benzer problemlere sahip. Houston, katıldığı bir programda her ikisinin de kokain, marihuana, alkol ve uyuşturucu hap kullandıklarını itiraf etmiş ve bu sorunla başa çıkmak için tedaviye hazır olduklarını söylemişti. 
     Daha önce de uyuşturucu tedavisi gören Houston'ın eşi Bobby Brown, salıverilme koşullarını ihlal ettiği için şu anda cezaevinde bulunuyor. 
     1992'den bu yana evli olan Brown ile Houston'ın, 10 yaşında bir kızları var. 
     
</TEXT>
</DOC>
