<DOC>
<DOCNO> 241335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sondun16.html </URL>
<DATE> 2004/05/20/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Alman kızı banliyö treninin önüne iten Türk'ün suç dosyası kabarık çıktı 
</HEADLINE>
<TEXT>

     Almanya'nın Hamburg kentinde 21 yaşındaki bir Alman kızını banliyö treninin önüne iten Uğur İyigören'in 19 suç dosyası çok kabarık çıktı. 
     Bild gazetesi, 2 kardeşi olan İyigören'in 1996 yılında ailesi ile birlikte Adana'dan Hamburg'a geldiğini ve babası Halil'in kuaförlük yaptığını yazdı. 
     İyigören'in, ilk kez 1999 yılında adam dövmekten yakalandığı, ancak reşit olmadığı için serbest bırakıldığı, 2002 yılında babasının sınırdışı edildiği belirtildi. 
     İyigören'in Şubat 2002'de iltica talebinde bulunduğu, bunun üzerine Oldenburg kentine gönderildiği ve kent sınırlarını terk etme yasağı getirilmesine rağmen, yasadışı olarak Hamburg'ta yaşadığı kaydedildi. 
     Hırsızlık suçundan Ağustos 2002'de yakalanan İyigören'in sınırdışı edilmediği, aynı yılın ekim ayında da soygundan dolayı 2 kez yakalandığı ve parmak izleri alınarak adının sabıka kayıtlarına geçirildiği ifade edildi. 
     Sınırdışı edilmesini önlemek amacıyla Uğur İyigören'in 2003 yılı yazında, 4 ve 7 yaşlarında 2 çocuğu olan Alman Ramona W. ile evlendiği, buna rağmen Eylül 2003'de iltica talebi reddedilen İyigören'in sınırdışı edilmek üzere arandığı ve ilk kez Yabancılar Yasası'nı ihlal etmek suçundan hakkında soruşturma başlatıldığı belirtildi. 
     İyigören'in, 2 Mayıs 2004'de de Hamburg'ta Alman kızı banliyö treninin önüne itmeden yaklaşık yarım saat önce 17 yaşındaki bir kızı dövdüğü kaydedildi. 
     Polise teslim olan İyigören'in, adam öldürmeye teşebbüs suçundan yargılanacağı ve suçlu bulunması durumunda 15 yıla kadar hapis cezasına çarptırılabileceği, hapis cezasının yarısını Almanya'da çekeceği, daha sonra da sınırdışı edileceği ifade edildi. 
     İyigören, St.Pauli semtindeki Reeperbahn tren istasyonunda 2 Mayıs'ta bir Alman kızı banliyö treninin önüne itmiş, yere düşen kızı, yanında bulunan kız arkadaşı son anda trenin önünden çekerek hayatını kurtarmıştı. 
     
</TEXT>
</DOC>
