<DOC>
<DOCNO> 248903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/spor/spo05.html </URL>
<DATE> 2004/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Transfer turu 
</HEADLINE>
<TEXT>



DİYARBAKIRSPOR, takımın başına getirilen Ümit Kayıhan'a dün imza attırdı. Denizlispor'dan ayrılan Göksel Akıncı renklere bağlanırken, Mısır'dan kaleci Nader el Sayed ile libero Gabbani mercek altına alındı. 
SAKARYASPOR yönetimi, Almanya 2. Ligi takımlarından Karlsruhe'de oynayan Aydın Çetin'i renklerine bağladı. Gurbetçi oyuncu ile dün üç yıllık sözleşme yapıldı. 
GAZİANTEPSPOR, Fransa'nın RC Lens kulübünün sürekli fiyat artırması üzerine Coridon'un transferinden vazgeçme noktasına geldi. Libya Milli Takımı'ndan Tarek Ettayeb'in, önümüzdeki ayın başında imzaya geleceği açıklandı. 
ANKARAGÜCÜ, kaptan Hakan Kutlu ile süresiz sözleşme yeniledi. Geçen sezon Türk Telekomspor'a kiralanan Emre Güngör ve Şanlıurfaspor'dan alınan Önder Yılmaz da üçer yıllık sözleşme imzaladı. 
MALATYASPOR yönetimi, İzmirspor'un 21 yaşındaki forvet oyuncusu Bilal ile beş yıllık mukavele yaptı. İnanç alacaklarına karşılık serbest bırakıldı. 
BASKETBOLDA Tuborg Pilsener, Hakan Köseoğlu ile sözleşme yaparken, ABD'li Teo Cizmic'e de faks yoluyla imza attırdı. Altyapı antrenörlüğüne de Menderes Gümüşdal getirildi. 



</TEXT>
</DOC>
