<DOC>
<DOCNO> 231329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonsiy09.html </URL>
<DATE> 2004/04/14/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
7 çocuklu ilk kadın muhtar... 
</HEADLINE>
<TEXT>

     Diyarbakır'ın Çüngüş İlçesi'ne bağlı Oyuklu Köyü'nde ilk kez bir kadın muhtarlık koltuğuna oturdu. 
     Yerel seçimlerde Oyuklu Köyü'nde muhtarlığa seçilen ilkokul mezunu ve 7 çocuk annesi 56 yaşındaki Naime Baları, 7 çocuğundan ikisinin üniversite mezunu olduğunu, ikisinin üniversitede okuduğunu ve birinin de üniversiteye hazırlandığını söyledi. 
     Köyde su şebekesi olmadığını ve kadınların köy çeşmesinden su taşıyarak ihtiyaçlarını giderdiklerini belirten Baları, ''İlk iş olarak içme suyu sorununu çözeceğim'' dedi. 
     Seçimi bir oy farkla kazanan Baları, köyün su, elektrik, kanalizasyon sorununun yanı sıra okul ve öğretmen lojmanının onarılması için de çalışacağını, Türk Kadınları ve Dayanışma Derneği'nden yardım talebinde bulanacağını ve kız çocuklarının okutulması için çaba harcayacağını kaydetti. 
     
</TEXT>
</DOC>
