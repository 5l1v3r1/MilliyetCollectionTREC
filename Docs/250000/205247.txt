<DOC>
<DOCNO> 205247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/ekonomi/eko09.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon muhasebesine onay 
</HEADLINE>
<TEXT>

   ANKARA Milliyet 
   
   Cumhurbaşkanı Ahmet Necdet Sezer, "enflasyon muhasebesi" olarak da bilinen ve vergide enflasyon düzeltmesini getiren "Vergi Usul Kanunu, Gelir Vergisi Kanunu ve Kurumlar Vergisi Kanunu'nda Değişiklik Yapılması Hakkında Kanun"u onayladı. 1 Ocak'ta yürürlüğe girecek yasa uyarınca, son üç yılda TEFE artışının yüzde 100'ü aşması, düzeltme yapılacak yıldaki artışın ise yüzde 10'dan fazla olması halinde mali tablolar enflasyon düzeltmesine tabi tutulacak. Geçici vergi dönemlerinde de son 36 ve son 12 aydaki artış oranları dikkate alınacak. Bakanlar Kurulu, enflasyon düzeltmesi için aranan yüzde 100 oranını yüzde 35'e kadar indirmeye, yüzde 10 oranını da yüzde 25'e kadar çıkarmaya yetkili olacak. Maliye Bakanlığı, 1 Ocak 2004'ün öncesi için, TEFE'yi göz önünde tutarak düzeltme katsayılarını ilan edecek. 
   
   
</TEXT>
</DOC>
