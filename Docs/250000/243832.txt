<DOC>
<DOCNO> 243832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/sontur08.html </URL>
<DATE> 2004/05/29/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Dicle Nehri artık temiz akıyor... 
</HEADLINE>
<TEXT>

     Diyarbakır Büyükşehir Belediyesi'nce yaptırılan Atık Su Arıtma Tesisi, Ana Kolektörler, Pompa İstasyonu ve Hevsel Bahçeleri Sulama Projesi tamamlandı. 
     Büyükşehir Belediyesi Su ve Kanalizasyon İdaresi Başkanlığı DİSKİ Müdür Vekili Veysi Ayus, AA muhabirine yaptığı açıklamada, daha önce kanalizasyon sularının Dicle Nehri'ne döküldüğünü, bir dönem uygarlıklara kucak açan nehrin mikrop saçar hale geldiğini söyledi. 
     Nehirden alınan mikroplu suyun sulamada kullanılmasıyla, bulaşıcı hastalıkların çok yaygın görüldüğünü anlatan Ayus, nehre dökülen kanalizasyon suları nedeniyle birçok sorun yaşandığını bildirdi. 
     Atık Su Arıtma Tesisi, Ana Kolektörler, Pompa İstasyonu ve Hevsel Bahçeleri Sulama Projesi'nin tamamlanarak faaliyete girmesiyle nehrin kötü görünümden kurtarıldığını, binlerce hektarlık tarım arazisinin temiz suyla sulanmasına başlandığını ve bulaşıcı hastalıkların önüne geçildiğini belirten Ayus, projelerin 4 yılda tamamlandığını bildirdi. 
     Atık Su Arıtma Tesisi'nin Alman Kalkınma Bankası'ndan sağlanan 20 milyon Euro'luk hibe ile yapıldığını ifade eden Arus, şöyle dedi 
     ''Ana Kolektör ve Pompa İstasyon da Avrupa Yatırım Bankası'ndan alınan 14.9 milyon Euro kredi ile tamamlandı. Bitirilen bu tesislerde 1 aydır test yapılıyor. Önümüzdeki günlerde açılışı yapılacak. Bu projelerin tamamlanmasıyla artık kanalizasyon suları Dicle Nehri'ne dökülmüyor. Dicle Nehri artık temiz akıyor. Ayrıca arıtma tesisinde toplanan atık su, temiz suya dönüştürüyor. Kanalizasyon suları arıtıldıktan sonra, nehre dökülüyor. 
     250 hektarlık hevsel bahçelerinde de su kaynaklarından alınan temiz suyla sulama yapılıyor. Nehirden sulama amaçlı su kullanılmıyor.'' 
     
</TEXT>
</DOC>
