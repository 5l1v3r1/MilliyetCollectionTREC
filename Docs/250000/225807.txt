<DOC>
<DOCNO> 225807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/soneko14.html </URL>
<DATE> 2004/03/26/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Alfa Menkul Değerler faaliyetlerine yeniden başladı... 
</HEADLINE>
<TEXT>

     Sermaye Piyasası Kurulu SPK tarafından, mevzuata aykırı işlemleri nedeniyle 11 Mart'ta faaliyetleri 15 gün süreyle geçici olarak durdurulan Alfa Menkul Değerler A.Ş.'ye, yeniden faaliyet izni verildi. 
     SPK Başkan Yardımcısı Hülya Kemahlı imzasıyla yapılan yazılı açıklamaya göre, Ankara 6. İdare Mahkemesi'nin yürütmeyi durdurma kararı ve bu karara karşı SPK'nın itirazının reddine ilişkin Ankara Bölge İdare Mahkemesi'nin kararı dikkate alınarak, yürütmesinin durdurulması kararının uygulanması kararlaştırıldı. 
     Açıklamada, aracı kurumun bugünden başlayarak sermaye piyasası faaliyetlerine yeniden başlamasına karar verildiği bildirildi. 
     Alfa Menkul Değerler Yönetim Kurulu Başkanı ve Genel Müdürü Aziz Asım Karadeniz de yaptığı açıklamada, şirketin açtığı idari dava sonucunda geçici kapatma cezasıyla ilgili yürütmeyi durdurma kararı verildiğini ve SPK'nın bugünkü toplantısında 15 günlük süreyi beklemeksizin şirketin sermaye piyasası faaliyetlerine tekrar başlamasına karar verdiği vurgulandı. 
     
</TEXT>
</DOC>
