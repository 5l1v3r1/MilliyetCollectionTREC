<DOC>
<DOCNO> 236886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/soneko23.html </URL>
<DATE> 2004/05/03/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Erdemir Çin'in politikası satışlarımızı olumsuz etkilemez 
</HEADLINE>
<TEXT>

     Ereğli Demir Çelik Fabrikaları T.A.Ş. ERDEMİR , Çin'in ithalatını azaltma yoluna gitmesinin satışlarını olumsuz yönde etkileyebilecek bir gelişme olmadığını bildirdi. 
     ERDEMİR, Çin'de alınan yatırımları yavaşlatma kararı etkisiyle çelik fiyatlarında düşüş yaşanacağı ve Çin'in şirketten çelik alımını azaltacağı yönündeki habere ilişkin Borsa'ya açıklama yaptı. 
     Açıklamada, ERDEMİR'in öncelikle yurtiçi talebi karşılamayı amaç edindiği ve ekonomik kriz ya da yurtiçi piyasalarda daralma dönemlerinde, ihracata yönelebilmek için kazanılmış yurtdışı pazarlarda kalıcı olabilmek amacıyla ihracat taleplerini yurtiçi pazardan kısma yoluyla karşıladığı belirtildi. 
     Çin'in, ekonomisinde son dönemde yaşanan büyümeye paralel olarak ihracat yapılan ülkeler arasına katıldığı kaydedilen açıklamada, ''2004 yılı içinde Çin'e yapılan ihracat toplam satışlarımızın yüzde 2'sini oluşturmakta olup, önümüzdeki dönem için alınmış Çin'e ihracat siparişimiz bulunmamaktadır. Çin'in ithalatını azaltma yoluna gitmesi, satışlarımızı olumsuz yönde etkileyebilecek bir gelişme değildir'' denildi. 
     
</TEXT>
</DOC>
