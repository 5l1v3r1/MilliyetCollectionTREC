<DOC>
<DOCNO> 239205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/ekonomi/aeko.html </URL>
<DATE> 2004/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Üzüm'dü, Uzan oldu 
</HEADLINE>
<TEXT>


Uzanlar'ın eski soyadlarının Üzüm olduğu ortaya çıktı. Kemal Uzan'ın kardeşi Bahattin Uzan, 40 yıl önce soyadlarını değiştirdiklerini açıkladı 

NEZİH GÜROL İstanbul 

İmar Bankası davasında tutuklu sanık Bahattin Uzan, mahkemede "Üzüm" olan soyadlarını 40 yıl önce Uzan olarak değiştirdiklerini söyledi. İstanbul 8. Ağır Ceza Mahkemesi'ndeki duruşmaya tutuklu sanıklar Sadık Karagöz, Bahattin Uzan, Birol Çilingir, Gürol Demirkol, Yaşar Avni Güral, Hilmi Başaran, Erol Hürbaş, Tacettin Pak, Yeşim Öztürk, Mustafa Akar ve Nurettin Sivlim ile tutuksuz sanıklar Nedim Çokçok, Mustafa Say, Sami Bulut, Gül Handan Ertargın ve Dilek Atıcı katıldı. 
Bahattin Uzan hakkında nüfus kayıt örneğinin geldiğini belirten Mahkeme Başkanı, kayıtlara göre sanığın adının "Bahaettin", önceki soyadlarının da "Üzüm" olduğunu hatırlattı. Bunun üzerine söz alan Uzan, "40 yıl önce soyadımız Üzüm'dü. Ancak daha sonra Uzan olarak değiştirildi" dedi. 

Keşif 26 Mayıs'ta 
Uzan, geçen celse tutanaklara, "Zimmet suçunu işlemediğim gibi zimmet suçunu işleyenlerle de hareket etmiş değilim" şeklindeki ifadesinin "Zimmet suçunu işlemediğim gibi hiç kimseyle birlikte hareket etmiş değilim" diye düzeltilmesini istedi. Uzan, "Önceki ifademde zimmet suçu işlenmiş gibi anlaşılıyor. Suçun işlenip işlenmediğini bilmiyorum" dedi. 
Mahkeme heyeti, Dilek Atıcı, Mustafa Say ve Mehmet Bulat'ın duruşmalardan vareste tutulmalarına, sanıkların nema ve vergi iadelerindeki tedbirin kaldırılmasına karar verdi. Heyet ayrıca, 6 Mayıs günü heyet eksikliğinden Merkez Yatırım ve İmar Bankası Genel Müdürlük binası ile Beyazıt Şubesi'nde yapılamayan keşfin, 26 Mayıs'ta yapılmasına karar vererek, duruşmayı erteledi. 


</TEXT>
</DOC>
