<DOC>
<DOCNO> 207921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/sonspo07.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Bozkurt Bizim için lig yeni başlıyor 
</HEADLINE>
<TEXT>

     Gençlerbirliği takımı kaptanı Ümit Bozkurt, ligin ikinci yarısı için iddialı konuştu. 
     Kırmızı-siyahlı ekibin başarılı oyuncusu Ümit Bozkurt, ligin ilk yarısında yaşadıkları sorunları aştıklarını belirterek, ''Fırtına ikinci yarıda geri dönecek'' dedi. 
     Geçen sezon alınan başarılar sonrasında üzerilerinde baskı oluşması ve kadrodaki değişimin takımın dengesini olumsuz etkilediğini söyleyen Ümit Bozkurt, ''UEFA Kupası'ndaki başarılarımız ve ligin son haftalarında aldığımız başarılar bizi kendimize getirdi. Geçen sezon ki havayı yakaladık. İyi bir ekip olduk. İkinci yarıya umutla bakıyoruz. Ligde veya Türkiye Kupası'nda Avrupa Kupası'na katılacak sonuçları mutlaka alacağız'' diye konuştu. 
     UEFA Kupası'nda iyi bir hava yakaladıklarını da ifade eden Bozkurt, şunları söyledi 
     ''Türk futbolunu temsil etmenin ağırlığını üzerimizde hissediyoruz ve bunu da en iyi şekilde yapmak için gayret gösteriyoruz. UEFA Kupası'nda ilk iki turda bunu en iyi şekilde yaptığımızı sanıyorum. İngiltere'nin ve Portekiz'in güçlü ekiplerini eledik. Parma'yı da eleyip yolumuza devam edeceğiz ve gideceğimiz yere kadar gideceğiz.'' 
     
     DEN HAAG MAÇI ERTELENDİ 
     Bu arada, Gençlerbirliği'nin Hollanda Birinci Ligi ekiplerinden Den Haag ile bugün oynayacağı maç kötü hava koşulları nedeniyle yarına ertelendi. Maç yarın 14.30'da Papillon Belvil Otel'de yapılacak. 
     
</TEXT>
</DOC>
