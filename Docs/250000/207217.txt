<DOC>
<DOCNO> 207217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/yazar/bila.html </URL>
<DATE> 2004/01/08/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Sezer'in yaklaşımı 
</HEADLINE>
<TEXT>

   
   Çankaya Köşkü'nde bugün Kıbrıs Zirvesi toplanacak. Cumhurbaşkanı Ahmet Necdet Sezer'in çağrısıyla toplanacak zirvede Kıbrıs konusunda ortak bir çizgi belirlenmeye çalışılacak. 
   Cumhurbaşkanı Sezer, Kıbrıs politikasının mümkün olduğunca geniş katılımlı bir uzlaşmaya dayanmasını istiyor. Ulusal bir sorun olarak gördüğü Kıbrıs konusunda, hükümetin ve diğer anayasal kurumların ortak bir politikka oluşturmaları ve bunun arkasında durmaları gerektiğini düşünüyor. 
   Cumhurbaşkanı Sezer'in geniş katılımlı uzlaşma arayışının işaretlerinden biri dün, ana muhalefet lideri Deniz Baykal'ı Köşk'e davet etmesiydi. Sezer bugün yapılacak zirve öncesinde CHP'nin de görüşlerini aldı. 
   CHP lideri Baykal'ın Cumhurbaşkanı Sezer'e aktardığı yaklaşım, Kıbrıs konusunun bir oldu bittiye getirilmemesi, kapalı kapılar ardında belirlenmemesi olduğunu söyleyebiliriz. Baykal, Türkiye'nin en önemli ulusal davalarından biri olarak gördüğü Kıbrıs sorununun sadece Dışişleri ve Genelkurmay tarafından yürütülecek çalışmalarla politikaya dönüştürülmesinin eksik olacağı düşüncesinde. Baykal, Kıbrıs konusunun Milli Güvenlik Kurulu'nda ele alınması gereken ulusal bir dava olduğunu, Milli Güvenlik Kurulu'ndan sonra Bakanlar Kurulu'nun konuyu ele alması ve hatta Meclis'in kararı ve kamuoyunun eğiliminin de belirlenmesi gerektiğini düşünüyor. CHP Lideri bu yaklaşımını Cumhurbaşkanı Sezer'e de aktarmış durumda. 
   Cumhurbaşkanı Sezer'in yaklaşımının ise çok farklı olmadığını söyleyebiliriz. Sezer de Kıbrıs konusunun zirvede ele alınmasından sonra MGK'da da görüşülmesinin yararlı olacağı kanısında. Ayrıca zirve ve MGK'da oluşturulacak politikanın belirlenmesinde KKTC Cumhurbaşkanı Rauf Denktaş'ın da katkıda bulunması düşüncesini taşıyor. Sezer, konunun aceleye getirilmemesi her yönüyle değerlendirilmesi gerektiği düşüncesinde. 
   Cumhurbaşkanı Sezer, Kıbrıs konusunda hükümet ve diğer anayasal kurumların yaklaşım farklılıklarını en aza indirerek uyumlu bir ulusal politikanın üretilmesi için çaba gösterecek. Ancak bu çabasının bugünkü zirveyle sınırlı kalmayacağı ve MGK zeminine de taşınacağı anlaşılıyor. 
   Sezer'in bugün başlatacağı süreç içinde Dışişleri'yle Genelkurmay arasında varolduğu anlaşılan görüş ayrılıklarının uyumlaştırılmasına özel bir önem vereceği açık. Cumhurbaşkanı Sezer, bu uyumun sağlanması aşamasından sonra Denktaş ve kurulması beklenen KKTC hükümetinin de devreye girmesini ve Ankara ile KKTC arasında da ortak bir çizgi oluşturulmasını gözetecek. 
   Bugünkü zirvede uzlaşma zemininin oluşması KKTC'de hükümetin kurulmasını da belirleyecek gibi görünüyor. KKTC'de DP lideri Serdar Denktaş da kararını vermek için bugünkü zirveyi bekliyor. Zirvede konsensüs eğilimi belirgin hale gelirse CTP lideri Mehmet Ali Talat ve DP lideri Serdar Denktaş'ın da davet edilmeleri söz konusu. Bugün yapılacak zirve MGK'ya ve KKTC'de yeni hükümete uzanacak süreç için düğmeye basılması anlamını taşıyor. 
   
   
      
   
   
</TEXT>
</DOC>
