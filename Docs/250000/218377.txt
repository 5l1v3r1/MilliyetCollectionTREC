<DOC>
<DOCNO> 218377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sontur23.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Şahin, CHP'den özür diledi... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Genel Kurul'da kullandığı sözlerden kastının hakaret olmadığını bildirerek, ''Eğer arkadaşlarım o cümleden hakaret edildiği gibi bir izlenim edinmişlerse hem CHP tüzel kişiliğinden hem de milletvekili arkadaşlarımdan, CHP camiasından özür dilerim'' dedi. 
     TBMM Başkanvekili Sadık Yakut, Genel Kurul'a yaşanan tartışmalar nedeniyle verilen aradan sonra oturumu açarken, hem CHP hem de AK Parti Grubu'na gerginliğe yol açacak davranışlardan kaçınmaları uyarısında bulundu. CHP milletvekilleri buna ''Bakana söyle, bakana'' sözleriyle tepki gösterirken CHP Grup Başkanvekili Ali Topuz söz istedi. Başkanvekili Yakut, sataşmaya yol açacak bir konuşma yapmamasını isteyerek Topuz'a söz verdi. 
     Konuşmasında, Genel Kurul'da yaşanan gerginliklerin tasarının yeterince tartışılmamasından kaynaklandığını ifade eden Topuz, yoğun çalışma ortamının da sinirlerin gerilmesine neden olduğunu söyledi. Devlet Bakanı ve Başbakan Yardımcısı Mehmet Ali Şahin'in ''Sinirlerine hakim olamayarak CHP'yi ağır şekilde tahrik eden bir konuşma yaptığını'' kaydeden Topuz, sözlerini şöyle sürdürdü 
     ''Milletvekilleri gerginliğe sebep olabilir ama Sayın Bakan'ın gerginlik yaratmasını ve bir grubu tahrik edecek üslup kullanmasını doğru bulmadığımı, bunu bir bakana yakıştıramadığımı ifade etmek isterim. Bu üslup sadece CHP'ye değil Meclis'e karşı da bir tahriktir. Sayın Bakan sinirlerin gerilmesine neden olacak çok önemli bir yanlış yapmıştır. Sadece bizden değil, tüm Meclis'ten özür dilemelidir. Bu üslup bir bakana yakışmaz. CHP'nin tarihi şereflerle doldur, bundan sonra da olacaktır. Birbirimizi suçlayarak demokrasiyi geliştiremeyiz. Sayın Bakan özür dilemelidir.'' Topuz'un konuşmasının ardından Başkanvekili Yakut'un önergelerin görüşülmesini başlatmasına CHP'liler sıra kapaklarına vurarak tepki gösterdi. CHP'liler, Bakan Şahin'in kendilerine hakaret ettiğini ifade ederek özür dilemesini istediler. Başkanvekili Yakut, önergelerin görüşmesi bittikten sonra Şahin'e söz vereceğini ifade ederken, AK Parti Grup Başkanvekili Salih Kapusuz da CHP'lilerin yanına gelerek tepkilerin sona ermesini sağladı. 
     
     ''KULLANMASAM DAHİ İYİ OLURDU...'' 
     Önergelerin görüşülmesinden sonra söz alan Bakan Şahin, TBMM'nin en deneyimli milletvekillerinden biri olduğunu ifade ettiği Topuz'a, konuşmasından dolayı teşekkür etti. Bu konuşmadan yararlandığını belirten Şahin, şunları söyledi 
     ''Tepki tepkiyi çekiyor. Bir milletvekili arkadaşımız hükümetimizi ağızlara kilit vurmakla itham edince bunun tepkisi de bazen aynı dozda olabiliyor. Sayın Topuz haklıdır, buradaki milletvekili arkadaşlarımız konuşmalarına dikkat edecekler, ama en fazla dikkat edecek olanın, hükümet sorumluluğunu üstlenen arkadaşlarımız olduğu değerlendirmesine ben de katılıyorum. Tepkide ifade ettiğim cümleyi kullanmasaydım daha iyi olurdu ama kesinlikle CHP tüzel kişiliğini ve değerli milletvekili arkadaşlarıma hakaret etmek amacıyla o ifadeyi kullanmadım. Eğer arkadaşlarım o cümleden hakaret edildiği gibi bir izlenim edinmişlerse hem CHP tüzel kişiliğinden hem de milletvekili arkadaşlarımdan, CHP camiasından özür dilerim. Benim böyle bir kastım yoktu.'' Şahin'in bu sözleri CHP ve AK Parti'li milletvekilleri tarafından coşkulu bir şekilde alkışlandı. 
     
</TEXT>
</DOC>
