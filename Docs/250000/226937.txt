<DOC>
<DOCNO> 226937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonspo09.html </URL>
<DATE> 2004/03/30/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Trabzonspor Şota'nın durumunu inceliyoruz... 
</HEADLINE>
<TEXT>

     Trabzonspor Kulübü Basın Sözcüsü İbrahim Şahin, daha önce bordo-mavili takımda forma giyen Şota'nın durumunu incelediklerini söyledi. 
     Şahin, Mehmet Ali Yılmaz Tesisleri'nde düzenlediği basın toplantısında yaptığı açıklamada, Gürcü oyuncu Şota'nın Trabzonspor'da taht kurmuş bir oyuncu olduğunu dile getirerek, ''Şota'nın Trabzon'da dostları var. Bize onlardan Şota'nın burada oynamak istediği yönünde mesajlar geliyor. Biz de Şota'nın durumunu inceliyoruz'' dedi. 
     Şota'nın daha önce sakatlık geçirdiğini bildiklerini söyleyen Şahin, ''Teknik heyet ve transfer komitesi bunu araştıracak ve bu konuda sağlıklı bir karar vereceğiz. Bu konuda fazla bir şey söylemek istemiyoruz, çünkü Şota Trabzon'da çok sevilen bir oyuncu ve bu konu speküle edilebilir'' diye konuştu. 
     Şahin, ligde kalan tüm maçları kazanmak istediklerini ve rakiplerinin hatalarını kolladıklarını belirterek, şöyle devam etti 
     ''Önümüzde İstanbulspor maçı var ve bu maça konsantre oluyoruz. Bu maç kolay bir maç değil, taraftarlarımız bunu böyle bilsin. Tüm taraftarlarımız formalarını giysin, yoksa herkes imkanı doğrultusunda bir forma alsın. Televizyondan verilecek bu maç tüm Türkiye'ye mesaj olacaktır. Taraftarlar forma ve bayraklarını alıp takımlarına destek versinler. Türkiye'ye takımlarını ne kadar sevdiklerini göstersinler.'' Şahin, 100 bin üye kampanyasını yarın başlatacaklarını kaydederek, ''Trabzonspor büyük camiadır. 9 milyon taraftarımız olduğunu tahmin ediyoruz. Bu taraftar dinamik taraftardır. Bu kampanyayla kulüp yayın hakları, forma reklamı gibi konularda daha rahat masaya oturacağız. Bu proje bize güç verecektir. Barcelona'nın 115 bin üyesi var. Biz 100 bin üye hedefliyoruz ve Türkiye'de bu konuda bir ilki gerçekleştirmiş olacağız'' şeklinde konuştu. 
     Şahin, yıldız oyuncuları Gökdeniz ve Fatih ile teknik heyetten gelen istek doğrultusunda sezon sonunda sözleşmelerinin uzaması konusunda masaya oturacaklarını sözlerine ekledi. 

     
</TEXT>
</DOC>
