<DOC>
<DOCNO> 238224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sontur22.html </URL>
<DATE> 2004/05/07/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Ankara'da bıçaklı kavga 4 ölü, 2 yaralı 
</HEADLINE>
<TEXT>

     Sakarya Caddesi'nde gece geç saatlerde meydana gelen bıçaklı saldırı olayında ölenlerin sayısı 4'e yükseldi. 
     Saldırgan Murat Yiğit'in bar işletmecisi olduğu ve olay sırasında aşırı alkollü olduğu belirlendi. 
     Sakarya Caddesi'nde bulunan Limon Bar'ın işletmecisi Murat Yiğit'in bıçaklı saldırısı sonucu ölenlerin sayısı 4'e yükseldi. Olayda yaralanan 2 kişinin tedavilerinin ise Numune Hastanesi'nde sürdüğü belirtildi. 
     Görgü tanığı İbrahim E., polise verdiği ifadesinde, Murat Yiğit, Adil Soydan ve Kurtuluş A. ile dün akşam saatlerinden itibaren alkol almaya başladıklarını, saat 02.00 sıralarına kadar barda oturduklarını söyledi. 
     İbrahim E., saat 02.00 sıralarında bardan çıktıklarını, yürürken Engin Yalçın Yalın 40 ve Ferdi Doğanoğlu 26 adlı iki tinercinin, yanlarına yaklaşarak kendilerine omuz vurduğunu ifade etti. İbrahim E., bunun üzerine Murat Yiğit'in üzerindeki bıçağı çıkararak, bu kişilere saldırdığını, olayı gören bazı kişilerin de etraflarında toplandığını söyledi. 
     
     ARKADAŞI DA ÖLDÜ 
     Bu sırada Murat Yiğit'in elindeki bıçağı etrafa sallaması nedeniyle arkadaşı Adil Soydan 25 ile Sakarya Caddesi'nde ''şarapçı'' olarak bilinen Semavi Sel'in 59 de bıçak darbelerine hedef olduğunu anlatan İbrahim E., Murat Yiğit'in kalabalık arasındaki Hüseyin Kapucu 41 ve Erdoğan Yurdabakan'ı 48 da yaraladığını ifade etti. 
     Olaydan sonra olay yerine gelen Çankaya İlçe Emniyet Müdürlüğü ekiplerinin, Murat Yiğit'i, karşı koymasına rağmen suç aleti bıçakla birlikte yakaladıkları bildirildi. 
     Saldırı sonucu Engin Yalçın Yalın, Ferdi Doğanoğlu, Adil Soydan ve Semavi Sel'in aldıkları bıçak darbeleriyle öldükleri belirtildi. Hüseyin Kapucu ve Erdoğan Yurdabakan ise Numune Hastanesi'nde tedavi altına alındılar. 
     Saldırgan Murat Yiğit, Asayiş Şube Müdürlüğü Cinayet Büro Amirliği'ne teslim edildi. Alkolün etkisiyle sızdığı bildirilen Murat Yiğit'in öğle saatlerine kadar kendine gelemediği öğrenildi. 
     Murat Yiğit'in ''ızrar'' suçundan daha önce sabıka kaydının bulunduğu saptandı. 
     
</TEXT>
</DOC>
