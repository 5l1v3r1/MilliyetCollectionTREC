<DOC>
<DOCNO> 223794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonsiy19.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Coşkun Otomobil yağı reklamlarına da kadın resmi koyuyorlar 
</HEADLINE>
<TEXT>

     Sanayi ve Ticaret Bakanı Ali Coşkun, inceltici krem reklamı görüntüsü hakkında yaptığı eleştirinin basında geniş yer bulmasına ilişkin, ''23 Şubat'ta zaten Reklam Kurulu kararını vermiş. Konuyu takibe almış, savunma istemiş'' dedi. 
     Basın mensuplarının sorularını da yanıtlayan Sanayi ve Ticaret Bakanı Ali Coşkun, inceltici krem reklamlarına ilişkin eleştirilerinin basında geniş yer bulmasına ilişkin sorular üzerine, tüketici haklarından, TSE'den kendi bakanlığının sorumlu olduğunu hatırlattı. 
     Eleştirdiği reklamı yapan firmanın ''Bakan Coşkun'un tepkisiyle kendi reklamlarının yapıldığı'' yönünde açıklamaları bulunduğunu söyleyen bir gazeteciye, ''Herkes istediği gibi değerlendirebilir'' diyen Coşkun, şunları kaydetti 
     ''23 Şubat'ta zaten Reklam Kurulu kararını vermiş. Bu bağımsız bir kurul. Yasayı değiştirip, kurulu bağımsız hale getiren de benim. Bağımsız kurul karar vermiş, takibe almış ve savunma istemiş. 
     Medyada bir arkadaş diyor ki 'Cilt bakımı için kadın resmi koymayıp ne koyacaktı '. Eee peki otomobil yağı reklamlarında da kadın resmi koyuyorlar. 
     Ben zaten orada müdahale etmedim. Dünya Tüketici Haklarını Koruma Günü'nde 'Her şeyi devletten beklemeyin. Sivil toplum kuruluşları da, demokrasilerde siyasi partiler kadar önemlidir. Kadın haklarını koruyan cemiyetler, vakıflar bu hakları koruyun. Diğer taraftan tüccarlar ve grafikerlerin de toplumun beklentisine uygun çalışma yapması lazım ve haksız rekabetin doğmaması lazım' dedim. Yani bir uyarıdır. Onu çarpıttılar.'' ''Bu çarpıtmanın arkasında gazetelerin tencere, tava verdiği promosyonları kaldırmasının kini olduğunu, bir yandan da gazetelerin en fazla gelir getiren bu tür reklamların kaldırılması endişesini taşıdıklarını'' ifade eden Coşkun, eleştirileri saygıyla karşıladığını ve kimseye kızgınlığı olmadığını söyledi. 
     Coşkun, konunun İngiliz gazetelerinde de yer bulduğunu söyleyen bir gazeteciye de, ''Benim için hiç önemli değil. Benim için milletim ve devletim önemli. Oraya haberi veren de, okuma özürlü olan yazarlar. Okusunlar biraz. Sadece yazmayla olmaz. Doğru haber yazsınlar'' dedi. 
     Bakan Coşkun ile Aziz Yeniay, yemeğin ardından Küçükçekmece'de esnaf ziyaretinde bulundular. 
     
</TEXT>
</DOC>
