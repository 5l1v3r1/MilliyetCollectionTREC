<DOC>
<DOCNO> 218223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sondun25.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman basını "Verheugen'in Türkiye yorumları dikkate alınmadı" 
</HEADLINE>
<TEXT>

     Frankfurter Allgemeine gazetesi, AB Komisyonu'nun genişlemeden sorumlu üyesi Günter Verheugen'in Türkiye konusunda söylediklerinin çoğu zaman dikkate alınmadığını yazdı. 
     Gazetede yayınlanan haber-yorumda, Almanya Dışişleri Bakanlığı'nda devlet bakanı olarak görev yaptığı dönemde Türkiye'ye üyelik konusunda fazla ümit verilmemesi gerektiği görüşünü savunan Verheugen'in, şimdilerde Türkiye'nin AB üyeliğini destekleyen bir tavır içinde olduğu belirtildi. 
     Haberde Verheugen'in, Türkiye'nin Avrupa'ya ve AB'ye ait olup olmadığı şeklindeki soruya ''çoktan cevap bulduğu'' ifade edilerek, bu konuda AB ülkeleri hükümet ve devlet başkanlarının 1999 yılındaki Helsinki zirvesinde karar verdiklerini, bu konunun sürekli şekilde tartışılmasının anlamsız olduğunu söylediği kaydedildi. 
     AB'nin Türkiye'deki reform sürecini desteklemesi gerektiğini, Avrupa ile Asya arasında köprü oluşturan Türkiye'nin güçlü ve istikrarlı bir ortak olduğunu belirten Verheugen'in, arada bir Türkiye konusunda değişik çözümler üzerinde durulmasının da gözardı edilmemesine işaret ettiği ifade edildi. 
     Verheugen'in, AB Komisyonu'nun Türkiye politikasına sınırlı ölçüde etki yapabileceğinin bilincinde olduğu görüşüne yer verilen haber-yorumda, ''Asıl önemli kararların Londra, Paris, Berlin ve belki de Washington'da alındığı'' kaydedildi. 
     Brüksel'de 2001'de yapılan AB zirvesinde, Türkiye'den Kıbrıs sorununu çözmesi ve AB ile NATO arasında yakınlaşma sağlanması beklentisine girilerek, Türkiye ile üyelik müzakerelerine başlanmasının ''yakınlaştığı'' sinyalinin verildiği, Verheugen'in ise bu gelişmeye karşı sürekli uyarıda bulunmaya çalıştığı ifade edildi. 
     Haber-yorumda ayrıca, Verheugen'in Türkiye'deki reformları takdir etmesinin de yıl sonunda hazırlanacak raporda ''beklentileri boşa çıkarmayacak'' gibi göründüğü görüşüne yer verildi. 
     
</TEXT>
</DOC>
