<DOC>
<DOCNO> 215573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sontur53.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasemin Yaprakçı'nın kesilen bacağının yerine protez takılacak 
</HEADLINE>
<TEXT>

     Konya'da çöken binanın enkazından 157 saat sonra yaralı kurtarılan ve Gülhane Askeri Tıp Akademisi'nde GATA tedavi altına alınan Yasemin Yaprakçı'nın sağlık durumunun iyiye gittiği bildirildi. 
     GATA Dekanı Tabip Tümgeneral Prof. Dr. Derviş Şen ve ameliyata katılan doktorlardan oluşan heyet, Yaprakçı'nın sağlık durumu hakkında kamuoyunu bilgilendirmek amacıyla basın toplantısı düzenledi. GATA toplantı salonunda gerçekleştirilen toplantıda konuşan Şen, Yaprakçı'nın sağlık durumunun iyiye gittiğini kaydetti. 
     Yaprakçı'nın böbrek fonksiyonları ve vital bulgularının normale döndüğünü, hiperbarik oksijen ve psikolojik destek tedavisinin devam ettiğini belirten Şen, hastanın ağızdan beslenmeye başlandığını söyledi. 
     
     PROTEZ BACAK 
     Şen, Ortopedi Plastik Cerrahi Kliniği'nce, Yaprakçı'nın sol bileğine yara kapatıcı bir ameliyat planlandığını, sağ ayak için de diz üstü protezi yapılacağını bildirdi. 
     GATA Kanunu'nun ilgili maddesi gereğince, yüzde beşi geçmemek koşuluyla sivil kişilerin tedavilerinin ayakta ya da yatırarak yapıldığını bildiren Şen, Yasemin Yaprakçı'nın tüm masraflarının hastane tarafından karşılanacağını belirtti. 
     Tabib Albay Prof. Dr. Mehmet Altınmakas da, Yaprakçı'nın GATA'ya sevk edilmesinin ardından yapılan tetkikler hakkında bilgi verdi. 
     Altınmakas, Yaprakçı'nın sağ bacağında kangren tespit edilmesi üzerine bacağın kesilmesine karar verildiğini, hastanın tıbbi ve psikolojik yönden hazırlanması için 48 saat beklediklerini anlattı. Altınmakas da, kesilen bacak için GATA tarafından diz üstü protezi yapacaklarını belirtti. 
     Daha sonra gazetecilerin sorularını yanıtlayan GATA Dekanı Şen, ''Sayın Yaprakçı çocuğunu gördü mü '' sorusu üzerine, ''Hayır. Kendisi uzun süre yoğun bakımdaydı. Psikolojik durumu şu an uygun değil. Psikologu izin verdiği zaman görebilecek'' dedi. 
     Şen, ''Anne ve babasını kaybettiğini biliyor mu '' sorusunu da, ''Hekimler bazı durumlarda rol yaparlar. Gerçekleri söylemezler, ancak insanlar bazı şeyleri hissediyor. Söylenmemesine rağmen bir şeyleri biliyordur. Fakat söylemek için erken'' diye yanıtladı. 
     ''İlk ne istedi '' sorusuna da, Yaprakçı'nın tedavisi boyunca yanında olan Prof. Dr. Ali Şehirlioğlu, ''Dondurma istedi. Bana dondurma verir misiniz sorusunu yöneltti'' yanıtını verdi. 
     Doktorları, Yaprakçı'nın taburcu edildikten sonra da psikolojik tedavisinin sürdürüleceğini bildirdi. 
     
     ÇOK KORKMUŞTUM, ŞİMDİ MUTLUYUM 
     Basın mensuplarının odasında görüntü almasına izin verilen Yaprakçı da, enkaz altında bulunduğu süre içerisinde oldukça korktuğunu dile getirerek, eşine ve çocuğuna kavuştuğu için mutlu olduğunu söyledi. 
     Tedavisi boyunca hastane yetkililerin kendisiyle çok ilgilendiğini bildiren Yaprakçı, ''Annem, babam ancak bu kadar ilgilenirdi. Bir kişi bile bana 'of' demedi. O kadar iyi davranıyorlar, moral veriyorlar ki... Allah razı olsun'' diye konuştu. 
     
</TEXT>
</DOC>
