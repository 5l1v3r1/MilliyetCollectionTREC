<DOC>
<DOCNO> 248780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonspo28.html </URL>
<DATE> 2004/06/17/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Demirören Dünya takımı Beşiktaş geliyor, hazır olun 
</HEADLINE>
<TEXT>

     Beşiktaş'ta geçen ay sonunda yapılan olağanüstü genel kurul ile başkanlığa seçilen Yıldırım Demirören, Beşiktaş Kulübü başkanlığının çocukluk hayali olduğunu bildirdi. 
     Beşiktaş Kulübü'nün resmi dergisine röportaj veren Demirören, ''Sizin için Beşiktaşlı olmak nedir'' sorusuna, ''Ayrıcalıktır'' yanıtını verirken, ''Babamdan aldığım terbiye, beni büyütme tarzı, tamamen Beşiktaşlılık ruhuyla ilgilidir. Beşiktaş'ın etik değerlerine bağlı olarak yetiştirildim. Ben de çocuklarımı böyle yetiştiriyorum. Bu, bütün Beşiktaşlılar için geçerlidir. Beşiktaşlılık bir miras gibi babadan oğula geçer ve aileler evlatlarını Beşiktaş geleneklerine uygun olarak yetiştirirler'' dedi. 
     ''Ben Beşiktaş'ın içinde doğdum. Camiamızın içinde büyüdüm'' diyen Demirören, ''İnönü'ye girebilmek için kapalı tribünde gazete sattığım günleri unutamam. Çocukken Beşiktaş başkanlığı hayalimdi. Allah bugünleri de gösterdi'' açıklamasını yaptı. 
     
     ''BİRLİK VE BERABERLİĞE ÇOK İHTİYACIMIZ VAR'' 
     Yıldırım Demirören, Beşiktaş Kulübü başkanlığının çok şerefli bir görev olduğunu belirterek, camia ve genel kurula kendisini bu göreve getirmesi nedeniyle sonsuz şükranlarını sunduğunu ifade etti. 
     Başkan olduktan sonra camianın büyüklüğünü daha iyi anladığını da kaydeden Demirören, ''Camiamıza layık olmaya çalışacağız. Beşiktaş başarıyı yakalamak istiyorsa tek vücut haline gelmek zorunda. Evet, en çok birlik ve beraberlik içinde olmaya ihtiyacımız var. Bunu başardığımız takdirde Türkiye ve Avrupa'da rakibimiz olmayacaktır'' dedi. 
     Göreve geldikten sonra camiadan gelen destekten memnun olduğunu da anlatan Demirören, bu desteğin her gün artarak sürdüğünü kaydetti. 
     
     ''GALATASARAY'IN 100. YILINDA ŞAMPİYONLUK İSTİYORUZ'' 
     Yıldırım Demirören, bu sezon ezeli rakipleri olan Galatasaray'ın 100. yılında şampiyon olmayı hedeflediklerini dile getirerek, ''100. yılımızda olduğu gibi şampiyonluğu kutlamak, Beşiktaşımızın yine Türkiye'nin trendi olmasını sağlamayı amaçlıyoruz'' dedi. 
     Beşiktaş'ın Avrupa için hedeflerinin takımın başına getirdikleri hocadan belli olduğunu belirten Demirören, ''Beşiktaşımızın dünyanın sayılı kulüpleri arasında yer alması için yola çıktık'' dedi. 
     Demirören, ''Yıldız oyuncu gelecek mi'' sorusuna, ''Gelecek'' yanıtını verirken, Türkiye'de kurumsallaşmış yegane kulübü devraldıklarını, dünya kulübü olmak için bunu yeterli görmeyip, dünya çapında kurumsallaşmalarının gerektiğini belirtti. 
     Bunun yanı sıra takımın başarılı olması da gerektiğini anlatan başkan Demirören, dünya çapında bir hoca getirerek ilk adımı attıklarını vurguladı. 
     Yıldırım Demirören, taraftarlara da seslenerek, ''Dünya takımı Beşiktaş geliyor, hazır olsunlar'' dedi. 
     
</TEXT>
</DOC>
