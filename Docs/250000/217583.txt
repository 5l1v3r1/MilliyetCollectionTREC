<DOC>
<DOCNO> 217583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/siyaset/siy00.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul için 24 aday 
</HEADLINE>
<TEXT>

   15 siyasi parti, İstanbul için adaylarını belirledi. 9 da bağımsızın yer alacağı seçim yarışında AKP adayı Topbaş'ın en büyük rakipleri CHP'li Sirmen ile DYP'li Alp olacak 
      SERHAT OĞUZ İstanbul 

   
   Yerel seçimlerin en büyük mücadelesine sahne olacak İstanbul etabında, 9'u bağımsız 24 aday kıyasıya yarışacak. YSK'ya adaylık başvuru süresinin dolmasıyla, bu kez yarışta son düzlüğe girildi. 
   İstanbul'da 15 parti, tartışmalı ve zorlu bir süreçten sonra, adaylarını belirledi ve hızlandırılmış propaganda çalışması için kolları sıvadı. İktidar partisi AKP'nin rüzgarını arkasına alan Kadir Topbaş, yarışın belki de en rahat ismi. 
   Topbaş'ın en büyük rakipleri olarak CHP adayı Sefa Sirmen ve DYP'nin aynı yarışa üçüncü kez katılan adayı Ahmet Vefik Alp gösteriliyor. 
   
   Akşener de aday 
   Yarışa MHP, Meral Akşener'le, SP Mukadder Başeğmez'le, DSP Masum Türker'le, ANAP Pınar Türenç'le, YTP Zekai Yılmaz'la, katılacak. SHP Hüseyin Ergün'ü, İP Ünal Erdoğan'ı, Genç Parti Ufuk İlkiz'i, BBP Hikmet Aytek'i, Aydınlık Türkiye Partisi Metin Biçersin'i, Bağımsız Türkiye Partisi Selim Mecit Beşer'i, Türkiye Komünist Partisi ise Haluk Yurtsever'i aday gösterdi. İstanbul'da bağımsız adaylar, Cihan Akdaş, Orhan Pak, Kanber Saygılı, Mehmet Akif Hatunoğlu, Ali Kaya Esen, Fatma Ragibe Kanıkuru, Ömer Sinan Yağcı, Burhan Erol ve Emir Günaydın da partilere karşı şanslarını deneyecekler. 
   
   Topbaş Projeler devri bitti    TAHSİN AKSU İstanbul 

   AKP İstanbul Büyükşehir Belediye Başkan adayı Kadir Topbaş, yerel yönetimlerde proje devrinin sona erdiğini belirterek, "Artık çok çok projelerden bahsetmek yerine bunun ötesinde, şehirde yaşayan herkesin yönetime katılacağı saydam bir anlayışla çalışacağız. Bu kenti birlikte yöneteceğiz" dedi. 
   AKP'den Büyükşehir Belediye Başkan aday adayı olan Pendik Belediye Başkanı ve yeni dönem adayı Erol Kaya, Topbaş'ı Beyoğlu Belediyesi'ndeki makamında dün ziyaret etti. 
   Ziyaretin ardından konuşan Topbaş, şunları söyledi "Bugüne kadar kentle ilgili yapılan tüm çalışmaları kurmayı planladığımız İstanbul Araştırma Merkezi'nde toplayacağız. Şehre bugüne kadar ağır sanayi yatırımlarının yapılması da yanlıştır. Bu yanlışı düzeltip, turizm çalışmalarına ağırlık vereceğim. İstanbul turizmini geliştirme platformu kurulacak ve halka açılacak." İstanbul'la büyüklerinin 1860'larda tanıştığını belirten Topbaş, "Babam kesin gelişini 1928'de yapmış ve ve ilk işyerini Kasımpaşa'da 1935'de açmış. Doğum yerim İstanbul" diye konuştu. 
   
   
</TEXT>
</DOC>
