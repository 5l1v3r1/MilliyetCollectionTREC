<DOC>
<DOCNO> 234190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sonspo18.html </URL>
<DATE> 2004/04/23/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
G.Antep, şaibe söylentilerine sahada cevap verecek... 
</HEADLINE>
<TEXT>

     Gaziantepspor, yarın deplasmanda yapacağı İstanbulspor maçının hazırlıklarını tamamladı. 
     Son çalışmayı Teknik Direktör Nurullah Sağlam nezaretinde bugün tesislerinde yapan kırmızı-siyahlı ekip, bu akşam uçakla İstanbul'a giderek maç saatini bekleyecek. 
     Gaziantepspor'da, daha öne yeni sezonda kadroda düşünülmeyen ve kendilerinden kulüp bulmaları istenen Yusuf Şimşek, Nuri ve Hakan Bayraktar'ın yanı sıra isteksiz olduğu gözlenen İbrahim Toraman ile sakat olan Jaziri'nin de İstanbulspor maçında forma giyemeyeceği bildirildi. 
     Gaziantepspor Profesyonel Futbol Şube Sorumlusu Asım Atmaz, AA muhabirine yaptığı açıklamada, sıkıntıları bulunmasına karşın zorlu deplasman maçında İstanbulspor'u yenip 3 puanla dönmek istediklerini söyledi. 
     Atmaz, İstanbulspor maçında daha çok genç futbolculara görev verileceğini belirterek, ''Ligde herhangi bir iddiamız kalmamasına karşın yarın İstanbulspor, gelecek hafta da kendi evimizde şampiyonluğun en güçlü adaylarından Trabzonspor ile karşılaşacağız. Herhangi bir şaibe veya dedikoduya neden olmadan sahaya çıkıp, puan için mücadele vereceğiz. Şanlı tarihimize leke sürdüremeyiz'' diye konuştu. 
     
</TEXT>
</DOC>
