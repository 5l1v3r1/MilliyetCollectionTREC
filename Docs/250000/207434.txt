<DOC>
<DOCNO> 207434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/spor/spo04.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Polat şoku 
</HEADLINE>
<TEXT>

   Trabzon yönetimi, imza attırmak için şehire getirdiği tecrübeli oyuncuya bel fıtığı teşhisi konulunca, transferi rafa kaldırdı 
      
   Onay çıkmadı 
   BORDO - Mavililer, her konuda anlaşmaya varılan ve önceki gece Trabzon'a getirilen Gaziantepspor'un savunma oyuncusu Mehmet Polat'tan sakatlığı nedeniyle vazgeçmek durumunda kaldı. Sabah MR'ı çekilen Mehmet Polat'a bel fıtığı teşhisi konulması yönetimi şoke etti. Basın Sözcüsü İbrahim Şahin, "Mehmet Polat'ın eskiden kalma bir rahatsızlığı var. Sağlık heyetimize danışıp, transferi askıya aldık" dedi. 
   
   'Kısmet değilmiş' 
   BÜYÜK bir üzüntü yaşayan Mehmet Polat, "Trabzon gibi büyük bir kulüpte oynamak istiyordum. Ama kısmet değilmiş. Belimden rahatsızlığım olduğunu gizlemedim. Ancak bunun oynamama engel olmadığını söyledim. Ancak Trabzon yöneticilerinin tavrına saygı duyuyorum" diye konuştu. Yönetim, Altay'ın sağ kanat oyuncusu İbrahim ve orta saha oyuncusu Fatih'in transferini bitirmek için yoğun çaba harcıyor. 
   
   İlk karşılaşma Lockeren'le    BELEK'TE hazırlıklarını sürdüren Trabzonspor, bugün 18.00'de Belçika'nın Lockeren takımı ile ilk hazırlık maçına çıkacak. Ayağında ezilme olan D'Haene'nin riske edilmeyeceği, bileğinde iltihaplanma olan Fatih Tekke'nin ise iyileştiği öğrenildi. Öte yandan futbolcuların, jest yaparak, geçen ay aldıkları primin yarısı olan 20 milyarı 62 kulüp çalışanına dağıttığı öğrenildi. 
   
   Hami Mandıralı jübile istiyor    ÖZKAN Sümer yönetimi döneminde Samet Aybaba tarafından istenmediği için Bordo - Mavili camiadan kopan Hami kendisine jübile yapılmasını bekliyor. 1.5 yıldır boşta olan Hami, "En büyük hayalim Trabzon forması altında jübile yapmak. Bunu yardım amaçlı yapacağım. Yeni yönetimin, Lemi gibi benim için de jübile kararı alacağını düşünüyorum" dedi. 
   
   
</TEXT>
</DOC>
