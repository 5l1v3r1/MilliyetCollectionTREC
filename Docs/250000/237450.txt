<DOC>
<DOCNO> 237450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sondun45.html </URL>
<DATE> 2004/05/05/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Bush Iraklılara yapılan işkence iğrenç 
</HEADLINE>
<TEXT>

     ABD Başkanı George Bush, Irak'ta Amerikan askerlerinin Iraklı tutuklulara yaptığı muamelenin iğrenç olduğunu söyledi. 
     Arap televizyonu El Hurra'ya mülakat veren Bush, Iraklı tutuklulara yapılan muamelenin Amerikan değerlerini yansıtmadığını belirterek, herhangi bir Amerikan askerinin tutuklulara kötü davrandığı tespit edilirse yargılanacağını ve cezaya çarptırılacağını kaydetti. 
     Bush, Iraklı mahkumlara yapılan işkenceleri ocak ayından bu yana bildiği ortaya çıkan Savunma Bakanı Donald Rumsfeld'e her şeye rağmen desteğinin sürdüğünü de yineledi. Rumsfeld'le bu sabah konuştuğunu belirten Bush, ''Ona gerçekleri bulmasını ve Irak halkına ve dünyaya söylemesini istedim. Biz hiçbir şeyi saklamıyoruz'' dedi. 
     Bush, Ebu Garib cezaevindeki kötü muamelenin Irak'taki diğer cezaevlerinde olup olmadığına dair inceleme yapılacağını belirterek, ''Biz gerçekleri öğrenmek istiyoruz'' diye konuştu. 
     Irak halkının her şeyin mükemmel olmadığını bilmesinin önemli olduğunu söyleyen Bush, ''Hatalar yapılıyor. Fakat demokrasilerde aynı zamanda bu hatalar araştırılacak ve insanlar adalet önüne çıkarılacak'' dedi. Bush, ABD'nin Irakta Uluslararası Kızılhaç Teşkilatı'yla işbirliği yapacağını da söyledi. 
     Bush, Irak'ta tutuklulara işkence eden Amerikan askerlerinin ülkesi ABD'nin diğer ülkelerdeki insan hakları ihlallerine dikkati çektiğinin hatırlatılması üzerine de, ''Biz aynı zamanda bu hükümetlere 'yaptığınızı temizleyin' diyoruz. Tıpkı Amerika'nın yaptığı gibi'' açıklamasında bulundu. 
     Iraklı tutuklulara yapılanların Amerikan halkının kalbini yansıtmadığını söyleyen Bush, tüm dünyada yayımlanan Iraklı çıplak tutuklular ve cezaevindeki kötü niyetli Amerikan askerlerinin görüntülerinin Amerikan halkını da dehşete düşürdüğünü kaydetti. 
     
</TEXT>
</DOC>
