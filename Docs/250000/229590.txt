<DOC>
<DOCNO> 229590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sondun57.html </URL>
<DATE> 2004/04/08/ </DATE>
<TIME> 21.09 </TIME>
<AUTHOR>  </AUTHOR>
<HEADLINE>
Roma'da Paskalya boyunca teröre karşı özel önlemler alınıyor 
</HEADLINE>
<TEXT>

     İtalya'nın başkent Roma'daki Katolikler, Paskalya yortusuna olası terör eylemlerine karşı olağanüstü güvenlik önlemleri eşliğinde girmeye hazırlanıyor. 
     Roma Valisi Achille Laura başkanlığında bugün bir araya gelen Kamu Düzeni ve Güvenliği Koordinasyon Kurulu toplantısında, güvenlik önlemlerinin arttırılması kararlaştırıldı. 
     Güvenlik önlemleri, istihbarat birimlerinin olası terör eylemleri açısından ''ilk hedefler'' arasında tanımladığı Vatikan ve çevresinde yoğunlaşıyor. 
     Paskalya yortusu sırasında, Vatikan semaları hava trafiğine kapalı tutulacak. Özellikle 11 ve 12 Nisan günlerinde Roma semalarında küçük uçakların uçmasına da izin verilmeyecek. 
     Olası bir hava saldırısına karşı, Roma semaları radarlar aracılığıyla 24 saat boyunca denetim altında tutulacak ve savaş uçakları da müdahaleye hazır vaziyette bekletilecek. 
     Vatikan'da ayinlerin gerçekleştirildiği Aziz Petrus Bazilikası'nın tam karşısındaki Conciliazione Caddesi, gece boyunca araç trafiğine de kapalı tutulacak. Paskalya yortusu boyunca, hassas hedefler çevresindeki güvenlik güçlerinin sayıları da arttırılacak. 
     
</TEXT>
</DOC>
