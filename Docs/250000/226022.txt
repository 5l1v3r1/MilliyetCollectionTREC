<DOC>
<DOCNO> 226022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/spor/aspo.html </URL>
<DATE> 2004/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
HAGİ ÜSTÜNE ACI 1-0 
</HEADLINE>
<TEXT>

   Aslan yeni hocasının yönetiminde de fazla bir varlık gösteremedi. Savunmada gedikler verdi, pzisyon üretemedi. Ev sahibi takım Evren'in golüyle Cim-Bom'u eli boş gönderdi 
      
   90 dakika    ERHAN TELLİ 

   Hagi bile herhalde bu kadar kötüsünü beklemiyordu. Onun futbolcuyken bıraktığı Galatasaray ile şimdilerde teknik direktör olarak geri döndüğü takım arasında dağlar kadar fark vardı. Sahada gördüğü takımı tanıyamadı. Ama aradaki farkı da kısa sürede anladı. İlk 45 dakikada kulübede olup biteni çaresiz gözlerle, zaman zaman sinirlenerek, bazen de "Ben ne yapacağım şimdi " dercesine endişeli bir yüz ifadesiyle izledi. Genç teknik adamın sıkıntısı her halinden belli oluyordu. 
   Anlaşılan bu iş sandığı kadar kolay olmayacaktı. Koskoca Galatasaray'ın ilk devrede sonuçsuz bir ölü top organizasyonundan başka tek bir atağı yoktu. Samsunspor ise 29'da Caner'in şutu, 37'de de Serkan'ın aşırtma vuruşuyla aradığı gole çok yaklaşmıştı. Kaptan Bülent'in geri dönmesine rağmen savunmadaki hatalar devam ediyor, sağ kanatta Prates'in adam kaçırmaları tehlikeler yaratıyordu. Ama Hagi'yi ilk maçında en büyük hayal kırıklığına uğratan oyuncu vatandaşı Bratu oldu. Sık sık kenara gelerek Bratu'yu geri dönmesi, adam kovalaması ve alan daratması için uyaran Hagi, istediklerinin yapılmadığını görünce ikinci yarıya başlarken bu oyuncusunu çıkarıp Berkant'ı oyuna aldı. 
   50'de Caner'in direkten dönen sert şutu Mondragon'a çarpıp kornere gitti. 
   İkinci yarının hemen başında Batista'yı çıkarıp Ayhan'ı oyuna alan Hagi, yine de Samsunspor'un orta alandaki üstünlüğünü engelleyemedi. 
   65'te Mehmet Nas'ın sağ kanattan yaptığı ortaya Galatasaraylı hiç bir savunma oyuncusu dokunamayınca topla buluşan Evren sert vurdu ve meşin yuvarlağı filelerle buluşturarak takımını 1 - 0 öne geçirdi. Hagi bu golden sonra Petre'yi de oyundan alarak son kozu Baliç'i sahaya sürdü. 
   75'te Sabri'nin direkten dönen şutu, Galatasaray için gole en çok yaklaştığı andı. 
   77'de Baliç'in yerden ortasında Berkant araya giremedi. 
   83'te genç gurbetçi bir kez daha girdiği gol pozisyonundan yararlanamadı. 
   85'te Hakan Şükür'ün, Şenol'un müdahalesiyle ceza sahasında yerde kaldığı pozisyona hakem Bülent Uzun penaltı yerine "devam" deyince maçta tansiyon bir anda yükseldi. Hakemin yanına giderek ayağını gösterip, tekmeliğini yere fırlatan Hakan Şükür önce sarı, sonra da kırmızı kart gördü. Bu kart golcü oyuncunun kariyerindeki itirazdan yediği tek kırmızı karttı. Sinirlerine hakim olamayan Rumen teknik adam Hagi de bu pozisyon sonrasında müthiş soluyla kulübenin camına vurunca ayağı camı kırarak dışarı çıktı. 
   Uzatmalarla birlikte son 10 dakikadan da sonuç alamayan Galatasaray, Hagi'nin ilk maçında sahadan yine mutsuz ve üzgün ayrılan taraf oldu. 
   
   Sıfırdan başlamalıyız    "Dört gün oldu" 
   GALATASARAY'IN başında çıktığı ilk maçta galibiyet hesapları suya düşen Gheorghe Hagi, yeni sezonun planlaması üstünde çalışacağını ifade etti. Sarı - Kırmızılılar'ın çiçeği burnunda teknik adamı, "Söyleneeck fazla bir şey yok. Takımım için değerlendirme yapamıyorum, çünkü daha geleli dört gün oldu. Gördüğüm kadarıyla her şeye sıfırdan başlak gerekiyor. Oyuncuların tekrar özgüvenlerini kazanmaları şart" açıklamasını yaptı. 
   
   'Şaşırmadım' 
   RUMEN alıştırıcı, "Takımı bu şekilde bulduğunuz için şaşırdınız mı" sorusuna, "Hayır şaşırmadım, şaşılacak bir şey yok. Bu durumu olduğu gibi yaşamamız lazım" cevabını verdi. Hesaplarını gelecek üzerine yaptığını vurgulayan Hagi, "Şu andaki durum o kadar önemli değil. İyi bir değerlendirme yapıp, geleceğimizi planlamalıyız. Benim için iki ay sonrası önemli. Açıkçası bu sene fazla bir şey yapacağımızı düşünmüyorum" dedi. 
   
   Bülent Korkmaz Topla buluşma 18 Olumlu pas 13 Olumsuz pas 5 Topa müdahele 11 Yaptığı faul 1 Yapılan faul 3 
   
   Buruk sevinç    FATİH Terim'in isteğiyle kadro dışı bırakılan Kaptan Bülent Korkmaz, 102 gün sonra formasına kavuştuğuna sevindi, ancak yenilgiye kahroldu. Sözleşmesini uzatmadığı için yine kadroya giremeyen Berkant da dün ikinci yarıda Bratu'nun yerine takıma dahil oldu. Savunmanın ortasında oynayan Orhan Ak ise dün defansın solunda görev yaptı. Terim'in dört gözdesi Ömer, Volkan, Murat Erdoğan ve Cihan ise dün tribünde oturmak zorunda kaldı. 
   
   Maçın hakemi 
   Vasat yönetim 
   HAKEM Bülent Uzun oyunun genelinde faulleri iyi süzemedi, aut ve kornerlerde sürekli ters kararlar verdi. 85. dakikada Hakan Şükür ile Şenol arasında ceza sahası içinde yaşanan pozisyon tartışmaya açıktı. Uzun, kart uygulamalarında da standartı yakalayamadı. 
   
   
</TEXT>
</DOC>
