<DOC>
<DOCNO> 231669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/soneko32.html </URL>
<DATE> 2004/04/15/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Bakan Coşkun En büyük sorun işsizlik 
</HEADLINE>
<TEXT>

     Sanayi ve Ticaret Bakanı Ali Coşkun, ''2004 sürdürülebilir büyümenin istikrar sağladığı bir yıl olarak inşaat sektöründe, temel hareket başlayacak'' dedi. 
     Sanayi ve Ticaret Bakanı Ali Coşkun, Türkiye İnşaat Sanayicileri İşveren Sendikası'nın İNTES Sheraton Otel'inde düzenlediği ''Ekonomik Program ve İnşaat sektörü'' konulu geleneksel yemekli toplantısının konuğu oldu. 
     Coşkun toplantıda yaptığı konuşmada, gümrük duvarlarının yıkıldığı, ekonomik sınırların kalktığı ve dünyanın tek bir pazar haline geldiği bir dönemde ayakta kalmanın yolunun rekabet edebilmek olduğunu söyledi. 
     Hükümet olarak güçlü devlet, zengin millet hedefine ulaşma arzusunda olduklarını anlatan Coşkun, ekonomide sürdürülebilir bir büyümeye ulaşmada itici gücün sanayi olduğunu söyledi. 
     Sanayinin lokomotifinin ise inşaat sektörü olduğunu anlatan Coşkun, İnşaat sektörünün aynı zamanda ekonominin kaldıracı olduğunu kaydetti. 
     2003 yılında sarsılmış makro ekonomik dengeleri sağladıklarını belirten Coşkun, borçlanma vadelerini uzattıklarını, uluslararası finans çevreleri ile reyting kuruluşları nezdinde Türkiye'nin kredibilitesinin yükseltildiğini anlattı. 
     Türkiye'de sermayenin ürkütüldüğünü belirten Coşkun, ''2004 sürdürülebilir büyümenin istikrar sağladığı bir yıl olarak inşaat sektöründe temel hareket başlayacaktır'' dedi. Coşkun 2004'de de ekonomideki olumlu gelişmelerin devam edeceğinin görüldüğünü söyledi. 
     Bürokrasideki engelleri de kaldırmaya kararlı olduklarını belirten Coşkun, Türkiye'de yüzde 10'lar seviyesinde seyreden işsizliğin en büyük sorun olduğunu bildirdi. İşsizliğin ardından hayat pahalılığı ile bölgeler arası gelir dağılımındaki eşitsizliğin önemli sorunlar arasında yer aldığını belirten Coşkun, ''işsizliği halledemezsek sorunları çözemeyiz'' dedi. 
     Coşkun, ekonomideki düzelmenin inşaat sektörüne gecikerek sirayet ettiğini de konuşmasında vurguladı. 
     
     İNTES BAŞKANI KOÇOĞLU 

     İntes Yönetim Kurulu Başkanı Şükrü Koçoğlu da inşaat sektörünün 200 yan sektörü direkt ilgilendirdiğini bildirdi. İnşaat sektörünün giderek toprağın altına doğru kaydığını belirten Koçoğlu, bununda geçmiş yıllardan yansıyan yanlış politikalardan kaynaklandığını söyledi. 
     Bütçeden yatırımlara ayrılan payın arttırılmasını istediklerini de belirten Koçoğlu, 2000 yılında sosyal güvenlik kuruluşlarına 3 trilyon lira, yatırımlara 2.4 katrilyon lira ayrıldığını, 2004 yılında da sosyal güvenlik kuruluşlarına 5.8 katrilyon lira, yatırımlara yalnızca 6.5 katrilyon lira ayrıldığını kaydederek, bu durumu eleştirdi. 
     Toplantıda Coşkun, işadamlarından gelen soruları da yanıtladı. Konuşmaların tamamlanmasının ardından Bakan Coşkun'a plaket verildi. 
     
</TEXT>
</DOC>
