<DOC>
<DOCNO> 236927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonsiy22.html </URL>
<DATE> 2004/05/03/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
TBMM Hakları Komisyonu Başkanı'ndan Iraklı esirlere işkenceye tepki 
</HEADLINE>
<TEXT>

     TBMM İnsan Hakları Komisyonu Başkanı Mehmet Elkatmış, Iraklı esirlere yapılan kötü muamele ile ilgili olarak, tüm dünyanın bu vahşete karşı tepkisini ortaya koyması gerektiğini söyledi. 
     Elkatmış, Batman Belediye Başkanı Hüseyin Kalkan'ı ziyaretinde, gazetecilerin, Iraklı esirlere yapılan kötü muamele ile ilgili sorularını yanıtladı. 
     ABD'li askerlerin Iraklı esirlere yönelik vahşet görüntülerini tasvip etmenin mümkün olmadığını belirten Elkatmış, ''ABD, Irak işgali öncesi özgürlük ve demokrasi hamisi kesildi. ABD, gerçekleştirdiği operasyona Şok ve Dehşet Operasyonu ismini vermişti. Görüyoruz ki Irak'ta şok ve dehşet var. Tüm dünya bu vahşete karşı tepkisini ortaya koymalıdır'' dedi. 
     Bölgedeki incelemelerine de değinen Elkatmış, eskiye nazaran insan hakları konusunda büyük gelişme olduğunu ifade ederek, hala bazı olumsuzluklar olduğunu bildirdi. 
     Elkatmış, bölgedeki en büyük sorunun yoksulluk ve işsizlik olduğunu sözlerine ekledi. 
     
</TEXT>
</DOC>
