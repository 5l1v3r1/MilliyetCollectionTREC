<DOC>
<DOCNO> 208922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sontur47.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktorun azmi hayata döndürdü... 
</HEADLINE>
<TEXT>

     Muğla'nın Bodrum İlçesi'nde geçirdiği rahatsızlık sonucu kalbi duran Orhan Bayatkaya, tıp literatürüne göre en fazla 50 dakika uygulanması gereken kalp masajına 2.5 saat devam eden doktoru sayesinde yeniden yaşama döndü. 
     Bodrum Gündoğan'da geçimini balıkçılık yaparak sağlayan 42 yaşındaki Orhan Bayatkaya, geçen hafta kalp rahatsızlığı şikayetiyle Bodrum Devlet Hastanesi'ne müracaat etti. 
     Kalp krizi geçiren ve kalbi tamamen duran Orhan Bayatkaya'ya, kardiyolog Dr. Şadan Odacıoğlu tarafından müdahale edildi. 
     Kalbi ve solunumu tamamen durduğu için elle kalp masajı ve dışarıdan solunum desteği sağlanan Orhan Bayatkaya, ''artık kaybedildi'' gözüyle bakılması gerekirken, doktorunun azimle masaja devam etmesi sayesinde yeniden yaşama döndü. 
     
     2.5 SAAT SONRA YAŞAMA YENİDEN ''MERHABA'' 

     Dr. Odacıoğlu, tıp literatürüne göre ''bu süre sonunda kalp masajı ve solunum desteğine rağmen artık beyin ölümü gerçekleşeceğinden en fazla 50 dakika uygulanması gereken'' kalp masajına tam 2.5 saat devam etti. 
     Kalbi 2.5 saat atmayan ve tıbbi olarak ölü kabul edilmesi gereken Orhan Bayatkaya, doktorunun 2.5 saatlik azmi sonucunda yeniden yaşama ''merhaba'' dedi. 
     Kalp ve solunum fonksiyonları, müdahalenin ardından tamamen normale dönen Bayatkaya'nın, Dokuz Eylül Üniversitesi Tıp Fakültesi'nde yapılan kontrollerinde, uzun süreli kalp durmasına karşın hiçbir yaşamsal fonksiyonunda kayıp meydana gelmediği tespit edildi. Kardiyolog Dr. Şadan Odacıoğlu AA muhabirine yaptığı açıklamada, normalde 50 dakika süreyle kalp masajı uygulanması gerekirken, genç yaşta olması nedeniyle bu sürenin sonunda da hastayı kurtarma ümidiyle masaja ve solunum desteğine devam ettiğini söyledi. Uzun süren çabanın sonunda hastasının kalbinin yeniden atmaya ve soluk alıp vermeye başladığını anlatan Dr. Odacıoğlu, şöyle konuştu ''Bu olayın önemi, bu kadar uzun süreye karşın hastanın hiçbir fonksiyonunda kayıp meydana gelmeden yaşamına devam ediyor olmasında. Demek ki genç hastalarda bir saat oldu deyip, kalp masaj bırakılmamalı.'' Dr. Odacıoğlu, bu vakanın tıp literatürüne geçip geçmeyeceğine ilişkin yaptığı değerlendirmede de olayın yaşandığı Bodrum Devlet Hastanesi'nin ''referans hastane'' olmaması nedeniyle, sadece üniversite ve eğitim hastaneleri kayıtlarına geçtiğini bildirdi. Geçirdiği kalp krizi sonucu 2.5 saat süreyle kalbi duran Orhan Bayatkaya, kontrollerinin ardından eskisi gibi normal yaşantısına döndü. 
     
</TEXT>
</DOC>
