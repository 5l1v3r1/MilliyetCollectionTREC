<DOC>
<DOCNO> 248648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sondun14.html </URL>
<DATE> 2004/06/17/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Denktaş, İKÖ'nün KKTC'ye devlet statüsü vermesini yeterli görmedi... 
</HEADLINE>
<TEXT>

     Züleyha Karaman 

KKTC Cumhurbaşkanı Rauf Denktaş, İslam Konferansı Örgütü İKÖ toplantısında, KKTC'nin, Annan Planı'nda öngörüldüğü gibi ''Kıbrıs Türk Devleti'' olarak anılması yönüne alınan kararın, ''muhakkak bir ilerleme olduğunu'' belirterek, bunun KKTC'nin yerini almadığını ve kendilerini istediği yere getirmediğini söyledi. 
     Cumhurbaşkanı Denktaş, konuyla ilgili olarak A.A muhabirine yaptığı açıklamada, ''Yıllardır devam eden 'İslam topluluğu' adının, 'Kıbrıs Türk Devleti'ne dönüştürülmüş olması muhakkak bir ilerlemedir'' dedi. ABD Dışişleri Bakanlığı Kıbrıs Özel Temsilcisi Thomas Weston'un, ''bunu kabul edebileceğini' söylediğine işaret eden Denktaş, şöyle konuştu 
     ''Sayın Weston, Kuzey Kıbrıs Türk Cumhuriyeti adının İslam Konferansı'nda kabul edilmesine razı değil de buna niçin razıdır sorusunu sorarsak ve cevabını verirsek, o zaman bunun bir ilerleme olduğunu, ama bizim istediğimiz yere bizi getirmediğini teslim etmiş oluruz. Dolayısıyla Kıbrıs Türklerinin İKÖ'deki adı 'İslam topluluğu' iken KKTC vardı ve KKTC'nin adının oraya alınmasında ısrar ediyorduk. Şimdi bir ilerleme olmuştur ve bize 'Kıbrıs Türk Devleti' adı verilmiştir, ama biz KKTC adı verilinceye kadar ısrarda devam etmeliyiz. 
     Bu ilerleme için, İslam ülkelerine ve bunu temin etmiş olan tüm ilgililere tabiatıyla teşekkür ediyoruz. Tabiatıyla yeni bir adım atılmış oldu, bundan istifade etmeliyiz, bunu iyi kullanmalıyız. Ama bu 'KKTC'nin yerini aldı' diyerek burada fikir yürütenlerin doğru söylemediklerini de bilmek lazım.'' Cumhurbaşkanı Denktaş, bundan sonra İslam ülkeleri ile daha sıkı temas beklediklerini belirterek, ''Onlardan bunu bekleyip de burada oturmakla olmaz. Girişimler yapmak lazım, ziyaretlerde bulunmak lazım. Devamlı surette varlığımızı gündemde tutmak lazım. İslam ülkelerinin bizi kabul etmesi, tanıması muhakkak büyük bir olaydır'' dedi. 
     
</TEXT>
</DOC>
