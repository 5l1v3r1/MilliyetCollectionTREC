<DOC>
<DOCNO> 203846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/spor/spo01.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Mansız'a tarihi fatura 
</HEADLINE>
<TEXT>

   Beşiktaş yönetimi, disiplinsiz davranışları nedeniyle yıldız golcüye yaklaşık 165 milyar lira ceza verdi 
      ORHAN YILDIRIM 

   
   Toptan tahsil edildi 
   SİYAH - Beyazlı yönetim, sürpriz bir şekilde İlhan Mansız'a 115 bin dolar ceza verdi. Şampiyonlar Ligi'nde İngiltere'de oynanan Chelsea karşısında gördüğü kırmızı kart nedeniyle takımını zor durumda bırakan, eski formunun çok uzağında kalan, son olarak da Akçaabat Sebatspor maçına gitmek istemeyen İlhan'ın disiplinsiz davranışlarına fatura toptan kesildi. Geçen hafta 1.5 trilyon dağıtan yönetim, 200 bin dolar alacağı olan İlhan'a 85 bin dolar ödedi. 
   
   Rekor Pascal Nouma'da 
   RAKAMI görünce çılgına dönen İlhan Mansız, soluğu Menajer Sinan Engin'in yanında aldı. Teknik Direktör Mircea Lucescu'ya durumu ileten golcü oyuncu güçlükle sakinleştirildi. İlhan'ın sert tepki gösterdiği ve "Ne yapılmak isteniyor. Bunu açıkça bilmek istiyorum" diyerek, rest çektiği öğrenildi. Bu Beşiktaş'ın tarihinde kestiği en yüksek ikinci ceza oldu. Kulüpte ceza rekoru 280 bin dolar ile Fransız yıldız Pascal Nouma'da bulunuyor. 
   
   
   Kaptan Tayfur'dan ikinci yarı mesajı    BİLAL MEŞE 

   'Fenerbahçe zorlar' 
   BEŞİKTAŞ'IN istikrarlı oyuncusu, şampiyonluk yarışında büyük bir avantaj yakaladıklarını, ancak futbolun sürprizlerle dolu olduğunu unutmamak gerektiğini söyledi. Kaptan Tayfur, "İkinci yarı işimiz daha zor, ayaklarımızı yere sağlam basmak zorundayız. Fenerbahçe bizi zorlayabilir, ama yakalayamaz. Galatasaray ikinci yarıda toparlanacaktır. Biz işimizi sağlama alacağız, şampiyonluğu şansa bırakmayacağız" diye konuştu. 
   
   'İskeletimiz sağlam' 
   MÜKEMMEL bir aile olduklarının altını çizen Tayfur, "Geniş bir kadromuz var ve her futbolcu birer yıldız" ifadesini kullandı. Başarılarında Lucescu'nun payının büyük olduğunu vurgulayan tecrübeli oyuncu, "Hepimize güven veriyor. Oynama arzusu zaman zaman tatsızlıklar yaratabilir, bu çok doğal. Şu aşamada iskeletimiz çok sağlam. İyi konsantre olduğumuzda, dünyada bizi kolay kolay kimse yenemez" dedi. 
   
   Rangers ısrarcı 
   İSKOÇ ekibi, uzun süredir peşinde olduğu Ahmed Hassan'ı ara transferde renklerine katmak için bastırıyor. Sözleşmesi devam eden Mısırlı yıldızın yeterli forma şansını bulamaması nedeniyle baskısını artıran Glasgow Rangers, Beşiktaş'tan resmi yanıt bekliyor. Ahmed Hassan'ın, Rangers'ı, hayallerini kurduğu İngiltere liginde oynamak için bir basamak olarak değerlendirebileceği vurgulandı. 
   
   Tümer, Sergen tarifesini istedi 
   BEŞİKTAŞ yönetiminin sözleşmesini yenilemek için teklif götürdüğü Tümer'in, Sergen'in aldığı parayı istemesi sıkıntı yarattı. Menajer Sinan Engin ile bir araya gelen ve yüzde 70'i peşin, yıllık 2 trilyon isteyen Tümer'e olumsuz yanıt verildi. Tecrübeli oyuncunun "Ben de Sergen kadar oynuyorum. Onun aldığı rakamın altına imza atmam" dediği, bu duruma Engin'in oldukça sinirlendiği bildirildi. 
   TÜMER, dün Memorial Hastanesi'nde burnundan bir operasyon geçirdi. Siyah - Beyazlı oyuncu, aynı gün taburcu edildi. Öte yandan Sergen Yalçın'a yapılacak ameliyatın üç kez ertelenmesinin altında narkoz korkusunun yattığı ortaya çıktı. Fenerbahçe maçında dişleri kırılan ve bugün çenesinden operasyon geçirmesi gereken Sergen'in bu nedenle sürekli ameliyat masasından kaçtığı iddia edildi. 
   
   
   
</TEXT>
</DOC>
