<DOC>
<DOCNO> 219546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sonspo28.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
A. Nazif Zorlu ve Mustafa Denizli Vestel Manisa'yı değerlendirdi 
</HEADLINE>
<TEXT>

     Vestel Şirketler Grubu Yönetim Kurulu Başkanı Ahmet Nazif Zorlu, Vestel Manisaspor'un şampiyonluğa emin adımlarla ilerlediğini söyledi. 
     İkinci Futbol Ligi A Kategorisi'nde cumartesi günü İzmir takımlarından Göztepe ile yapılacak maç öncesi Vestel Manisaspor oyuncularına balık ziyafeti çeken Zorlu, işlerinin yoğun olması nedeniyle takımı sık sık ziyaret edemediğini belirtti. 
     Zorlu, takımlarının şampiyon olacağına inandıklarını ifade ederek, ''İnanmak, her şeyin yüzde 50'sini halletmek demektir. Geriye birlik ve beraberlik kalıyor. İnşallah bu sezon şampiyon olacağız. Çünkü süper lige hedeflendik ve kilitlendik'' dedi. 
     Stat çalışmalarıyla ilgili bilgi de veren Zorlu, ''Eğer biz maçlarda sahamızı dolduramayacak isek yeni bir saha yapmamız bence lüks olur. Onun için altyapı yapalım, altyapıdan gençler yetiştirelim'' diye konuştu. 
     Teknik Direktör Mustafa Denizli ise süper lige çıkmaktan başka çarelerinin olmadığını belirterek, ''Biz Vestel Manisaspor olarak Vestel kalitesini daha yakalayamadık. Oyunda Vestel kalitesini yakaladığımız gün her şey düşünüldüğü gibi olacak. Amacımız, Vestel kalitesini yakalayarak Avrupa sahalarına taşımaktır'' dedi. 
     
</TEXT>
</DOC>
