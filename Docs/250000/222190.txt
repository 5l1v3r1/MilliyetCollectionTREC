<DOC>
<DOCNO> 222190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sondun14.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Guantanamo tutsakları Yüzlerce esir öldürüldü... 
</HEADLINE>
<TEXT>

     ABD'nin Küba'daki Guantanamo üssünde yaklaşık 2 yıl tutsak kaldıktan sonra serbest bırakılan İngiliz esirler, Afganistan'dan üsse getirildikleri andan itibaren İngiliz gizli servisi MI5 tarafından sorgulandıklarını bildirdiler. 
     İngiliz The Observer gazetesine açıklama yapan eski tutsaklar Şefik Resul, Ruhal Ahmet ve Asıf İkbal, Amerikan Merkezi Haberalma Teşkilatı CIA , Amerikan Federal Soruşturma Bürosu FBI , İngiltere Savunma Bakanlığı İstihbarat birimi ve İngiliz istihbarat servisleri MI5 ile MI6 yetkilileri tarafından ortalama 200'er kez sorgulandıklarını anlattılar. 
     İngiliz yetkilileri Guantanamo'daki sürecin bir parçası olmakla suçlayan İngilizler, Afganistan'daki Kuzey İttifakı güçleri tarafından tutuklanmakla başlayan sürecin acılarla dolu olduğunu söylediler. 
     Kuzey İttifakı güçlerinin topladıkları esirleri TIR'lara doldurduklarını, TIR'ların kapalı olan konteynırlarında havasız kalan çok sayıdaki tutsağın boğularak öldüğünü kaydeden eski esirler, diğerlerinin ise dışarıdan otomatik silahlarla taranan konteynırlarda açılan deliklerden giren hava sayesinde hayatta kaldıklarını belirttiler. 
     Her konteynıra 300 esir koyulduğunu, bunlardan sadece 20'sinin hayatta kalabildiğini anlatan İngilizler, tutsakların bir bölümünün açılan ateş sonucu, bir bölümünün de havasızlıktan öldüğünü kaydetti. 
     Sorgulamalar süresince Amerikan askerlerinin başlarına otomatik silah dayadığını savunan eski esirler, fiziksel işkence gördüklerini, dayak yediklerini ifade etti. 
     Afganistan'da Kuzey İttifak'ı tarafından sorgulandıklarında ölümden kıy payı kurtulduklarını söyleyen İngilizler, Guantanamo'daki tutsaklardan çok azının gerçekten terörle bağlantısı olduğuna inandıklarını anlattı. 
     ABD'nin Afganistan operasyonu sırasında terör örgütü El Kaide ve Taliban ile ilişkileri olduğu gerekçesiyle Guantanamo'ya götürüp yaklaşık 2 yıldır esir tuttuğu 9 İngiliz'den 5'i, Salı günü ülkelerine gönderilmiş, bu kişiler sorgulandıktan sonra serbest bırakılmıştı. 
     
</TEXT>
</DOC>
