<DOC>
<DOCNO> 203705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/soneko10.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Elma, üreticide 300 bin lira ama... 
</HEADLINE>
<TEXT>

     Çiftçiden yaklaşık 300 bin liraya satın alınan bir kilo elmanın fiyatı, tüketiciye gelene kadar 1 milyon 590 bin lira oluyor. 
     Kalp ve dolaşım sorunlarına karşı önerilen elma, kolesterolü düşürüyor, sindirimi kolaylaştırıyor. 
     Kan basıncını ayarlayan ve romatizmaya iyi gelen elma, uzmanlarca hemen herkes tarafından tüketilmesi önerilen meyvelerin başında geliyor. Ancak, çiftçiden birkaç aracı değiştirerek tüketiciye sunulan elma, yüksek fiyatı nedeniyle beklenen düzeyde tüketilemiyor. 
     Marketlerde kilo fiyatı 1 milyon 590 bin liraya kadar çıkan elmanın tanesi ise yaklaşık 500 bin liraya geliyor. 
     Karaman Ziraat Odası Başkanı Ercüment Yılmaz, elma diyarı olarak bilinen Karaman'da bir kilo elmanın çiftçiden 300 bin liraya alındığını kaydetti. 
     Soğuk hava depolarına giden elmanın, çıkış yaparken fiyatının 500 bin lira olduğunu belirten Yılmaz, ''Bundan sonra aracılar nedeniyle fiyat daha da yükseliyor. Bu nedenle de tüketim oldukça düşüyor. Geçen yıl fiyatın düşmemesi ve alıcı bulmaması nedeniyle tonlarca elma çöpe gitti'' dedi. 
     Yılmaz, tüketici birliklerinin olmamasının bu sonucu doğurduğunu vurgulayarak, ''Elmanın fiyatının tüketiciye ulaşana kadar bu oranda zamlanması en çok üreticiyi mağdur ediyor. Çok sayıda vatandaş kış boyunca elma yiyemezken üretici de büyük sıkıntı yaşıyor'' diye konuştu. 
     
</TEXT>
</DOC>
