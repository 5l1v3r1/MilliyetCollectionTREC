<DOC>
<DOCNO> 207306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/soneko36.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye sınırındaki mayınlı araziler temizlenecek... 
</HEADLINE>
<TEXT>

     Devlet Bakanı Kürşad Tüzmen, Türkiye ile Suriye arasındaki mayınlı arazilerin temizlenerek organik tarıma açılması konusanda Suriye ile görüş birliğine varıldığını bildirdi. 
     Tüzmen, Suriye Devlet Başkanı Beşşar Esad'ın işadamlarıyla yaptığı toplantının ardından yaptığı açıklamada, iki ülke arasında önemli aşamalar kaydedilen Serbest Ticaret Anlaşması görüşmelerini Şubat ayında başlatacaklarını bildirdi. 
     Bu anlaşmanın yanı sıra Esad'ın Türkiye ziyaretinde kaydedilen bir diğer somut gelişmenin sınır ticaret merkezleri açılması olduğunu anımsatan Tüzmen, ''Bu konuda Suriye tarafı mutabakatını sağladı. Bu önemli bir gelişme'' dedi. 
     Tüzmen, üçüncü önemli somut gelişmenin de Suriye ile Türkiye arasındaki mayınlı araziler konusunda olduğunu dile getirerek, şöyle konuştu 
     ''Sınırdaki mayınlı arazilerin temizlenip organik tarıma açılması konusunda görüş birliğine varıldı. Burada organik tarım üretiminin yapılması, ilgili sanayi kollarının yer alması ve yurtdışına ihracatın yine ortak şirketlerce yapılması düşünülüyor. 
     Türkiye ile Suriye sınırında yaklaşık Kıbrıs'ın alanı kadar mayınlı saha var. Bu projeyi inşallah serbest ticaret bölgesi kapsamında da düşünebiliriz.'' Tüzmen, dün, karşılıklı yatırımların teşviki ve korunması, çifte vergilendirmenin önlenmesi ve turizm işbirliği anlaşmaları yapıldığını anımsatarak, ''Bunlar Türkiye ile Suriye arasında ekonomik ve hukuki platformun altyapısını hızlandıracaktır. Bunun üstüne işadamlarımız çok daha rahat hareket edecektir'' diye konuştu. 
     
</TEXT>
</DOC>
