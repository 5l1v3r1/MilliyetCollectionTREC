<DOC>
<DOCNO> 206000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/soneko08.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobil tamircilerini teknoloji yeniyor... 
</HEADLINE>
<TEXT>

     Türkiye'deki oto tamircilerinin büyük çoğunluğu, kendilerine getirilen ''beyinli'' olarak adlandırılan yeni nesil otomobillere, ''tamir etmeye çalışırken bozarım'' endişesiyle el süremiyor. 
     Dünya otomotiv sektöründe büyük bir devrim yaşanıyor. Teknoloji tam anlamıyla otomobilin her aksamına girerken, yeni nesil otomobillerde en büyük değişim motor bölümünde gerçekleşti. 
     Artık buji, platin, karbüratör gibi klasik motor parçaları, daha ucuz ve daha işlevsellik adına yapılan çalışmalar doğrultusunda büyük bir değişim gösterdi. Artık motorlarda ateşleme sisteminden yakıt tankına kadar her parça daha da küçüldü ya da yeni teknolojilere uyum sağlayarak, elektronik hale geldi. 
     Konya Oto Tamirciler Odası Başkanı Ali Demirkol, yeni nesil otomobillerin 1982 yılından itibaren ülkemize girmeye başladığını kaydetti. 
     Aynı akıma Türkiye'deki otomobil üreten firmaların da katıldığını belirten Demirkol, yeni otomobillerin büyük bölümünün ''beyinli'' olarak nitelendirilen parçalardan oluştuğunu söyledi. 
     Aracın motor bölümündeki değişimin çok büyük boyutlara ulaştığını anlatan Demirkol, ''Bırakın sıradan vatandaşı artık otomobil tamircilerimiz bile kaputu açıp baktığında hangi parçanın ne işlev gördüğünü anlayamıyor. Bu nedenle arkadaşlarımız, arızalandıkları için kendilerine getirilen beyinli otomobillere tamir etmeye çalışırken bozarım endişesiyle el süremiyor'' dedi. 
     20 yaşını dolduran otomobillerin ÖTV indirimi nedeniyle hurdaya ayrıldığını ve yerlerini yeni otomobillere bıraktığını ifade eden Demirkol, şunları kaydetti 
     ''Bu araçların çoğunda, örneğin, eskiden beri kullanılan ve bujilere elektrik veren platin sistemi kullanımından vazgeçilmiş. Aynı görevi, bilgisayar yazıcılarındaki lazer kafalarda olduğu gibi elektronik bir sistem yerine getiriyor. Bunu da, benzer diğer parçaları denetleyen merkezi beyin sistemi tarafından kontrol ediliyor. Bir parçayı tamir etseniz bile kontrol panelinde yanan ikaz ışığı, sadece bayilerde bulunan ve değeri 15-20 milyar lira olan motor test cihazına girmeden sönmüyor. Bu durum ise küçük sermayeli ve daha çok el emeğiyle çalışan tamircilerimizin işsiz kalmasına neden oluyor.'' 
     
     ''TAMİRCİ, EVİNE GÜNDE 5 MİLYON GÖTÜREMİYOR'' 
     Yetkili servislerle aynı kalitede hizmeti en az yüzde 50 daha ucuza veren esnafın büyük bölümünün, beyinli araçların tamirini bilmediği için kepenk kapatacak duruma geldiğini vurgulayan Demirkol, bu durumun haksız rekabete neden olduğunu, araç sahibine servise gitmekten başka alternatif bırakmadığını anlattı. 
     Bu sorunun çözümü için sektörün teknik bilgiye ve birleşmeye ihtiyaç duyduğunu anlatan Demirkol, söyle konuştu 
     ''Günde 20 milyon lira alan bir tamircimiz, akşam evine 5 milyon lira götüremez duruma geldi. Bu durumun sebebi, otomobil sektöründeki teknolojik gelişmelerin gerisinde kalmamız. Bu sadece bizim suçumuz değil, biz tamircilerden beyinli otomobillerin tamiriyle ilgili bilgiler sır gibi saklanıyor. Sorunu gidermek için öncelikle Türkiye'deki otomobil devlerinden tamirciler odalarımıza kayıtları üyelerimize, bilgilendirici seminerler vermelerini istiyoruz. Buna hakkımız olduğunu düşünüyoruz.'' Demirkol, oto tamircisi esnafından da güç birliği yapıp birleşerek beyinli otomobilleri tamir edecek düzenekleri satın almaları, araç sahiplerine ucuz ve kaliteli hizmet verecek servislerin alternatifi olmayı sürdürmeleri çağrısında bulundu. 
     
</TEXT>
</DOC>
