<DOC>
<DOCNO> 227829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/yazar/cemal.html </URL>
<DATE> 2004/04/02/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Doğru yol 
</HEADLINE>
<TEXT>

   
   KKTC Başbakanı Mehmet Ali Talat'la Dışişleri Bakanı Serdar Denktaş... Dün sabah Zürih'ten İstanbul'a uçuyoruz. Geçen hafta salı günü İsviçre'ye, Bürgenstock'a giderken bana söylediklerini yapıyorlar. 24 Nisan'da referanduma sunulacak Annan planı ellerinin altında. Çizerek, not alarak okuyorlar. Bazen de aralarında konuşup tartışıyorlar. 
   Mehmet Ali Talat neşeli. 
   Serdar Denktaş biraz düşünceli. 
   Talat, Denktaş'ın siyasal geleceğinin 'evet kampanyası'ndan geçeceğini üstü örtülü biçimde belirtiyor. AKP hükümetinin kararlılığını övüyor. Kıbrıs'la ilgili olarak tarihe adını yazdıran Bürgenstock'ta 'tarihsel bir dönemeç'in alındığını belirtiyor. "Başbakan Erdoğan'ın sergilemiş olduğu tutum, Türk dış politikasında bir devrimdir. Bunu Erdoğan'a da söyledim" diye ekliyor sözlerine... 
   Erdoğan'ın çarşamba gece yarısından sonra Bürgenstock'tan ayrılmadan önce yapmış olduğu açıklamalarla Kuzey Kıbrıs'ta evet kampanyası için düğmeye bastığına işaret edince, Başbakan Talat şu tepkiyi veriyor 
   "Evet, kampanyayı başlattı. Kendisine de söyledim. Bu çok önemli, Kıbrıs'ta evetlerin çoğalması için... Ama bu 'evet'i tekrarlaması lazım, bir kereyle olmaz." 
   Çarşambayı perşembeye bağlayan gece yarısı geçilmiş. Frügen Oteli'nin basın toplantısı için ayrılan koca salonu gazeteci milletiyle dolu. Türkler, Rumlar, Yunanlılar çoğunluğu oluşturuyor. 
   İlk soru bir Rum gazeteciden 
   "Referandumda tercihiniz evetten yana mı olacak " 
   Erdoğan'ın yanıtı duraksamıyor 
   "Biz bu yolculuğa iyi niyetle çıktık. Elbette sonucunu almak isteriz." 
   Erdoğan'ın evet kampanyasını başlatan cümlesi bu kadar yalındı. Bir cümle daha vardı Erdoğan'ın konuşmasında. Annan planının armudun sapı üzümün çöpü demeden Erdoğan - Gül ikilisi tarafından benimsendiğini gösteren bu cümle de şöyleydi 
   "Bu anlaşmanın yükümlülüklerini yerine getirmeye hazırız." 
   Erdoğan, bu anlaşmanın getireceği çözüm ve barış ortamından Türklerle Rumların birlikte kazançlı çıkacaklarını özellikle belirtirken bir de çağrı yaptı Rumlara 
   "Gelin, Bürgenstock'ta başlattığımız barış yolunda hep birlikte yürüyelim. Adımlarımızı birlikte atalım." 
   Dikkat ediyorum, Erdoğan'ın açıklamalarında Annan planına ilişkin tek bir olumsuzluk yok. Rum ve Yunan tarafına dostluk ve barış çağrılarından başka herhangi bir eleştiri iması bile yer almıyor. 
   Bunun altını çizin. 
   Türkiye, yeni Kıbrıs politikasıyla Türk dış politikasında Talat'ın deyişiyle bir devrim yaparken, bunu yalnız içerik değil, aynı zamanda üslup açısından da gerçekleştiriyor. Türk dış politikasında bugüne kadar genellikle negatif giden, hep bardağın boş tarafı ile ilgilenen, çözüm üretmekten çok, istemezükçü olan, soğukkanlı, ne istediğini bilen kararlılık yerine daha çok gürültücü olan üslup ya da söylemin Bürgenstock'ta artık tarihe karıştığı söylenebilir. 
   Dileriz bir daha hortlamaz. 
   Kıbrıs bağlamında böyle bir tarihsel dönemecin alınmasında Erdoğan - Gül ikilisinin siyasal kararlılığı belirleyici rol oynadı. 
   Kuzey Kıbrıs'ta çözüm ve barış adına doğan ve son genel seçimlerde yüzde 52'yi yakalayan büyük kitlesel hareket de AKP hükümetinin siyasal kararlılığını güçlendiren bir etken oldu. 
   Öte yandan, hem Kıbrıs hem AB'ye uyum ile ilgili olarak hükümetin kararlılık ve desteğini arkasında gören Türk diplomasisi kendi mesleğinin yaratıcılığını sahneye çıkardı. Bu bakımdan Dışişleri Bakanlığı Müsteşarı Büyükelçi Uğur Ziyal'in oynamış olduğu çok önemli rolü hiç kuşkusuz kaydetmek gerekiyor. 
   Yine, Türkiye'nin Lozan'dan, Cumhuriyet'in kuruluşundan, 'çok partili demokrasiye geçişi'nden ve 1980 sonrasının 'ekonomik liberalleşme reformları'ndan bu yana geçmekte olduğu en kritik dönemde, bazı kilit noktalarda ve önemli merkezlerde görev yapan ve Türkiye'nin Avrupa yolunu Atatürk'ün yolu olarak gören bazı değerli büyükelçilerimiz katkıları da hiç akıldan çıkarılmasın. 
   Kıbrıs sorununun tarihe karışması, Türk - Yunan dostluğuyla Ege'nin barış gölüne dönüşmesi ve Türkiye'nin bu yıl sonunda AB yoluna artık geri dönüşü olmayan biçimde oturmasının yakın gelecekte ülkemizi nasıl bir aydınlığa taşıyacağını, ancak güneşe bakamayan baykuşlar göremez. 
   
      
   
   
</TEXT>
</DOC>
