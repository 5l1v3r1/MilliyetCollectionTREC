<DOC>
<DOCNO> 236564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/ekonomi/aeko.html </URL>
<DATE> 2004/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracat 5. viteste 
</HEADLINE>
<TEXT>


Türkiye'nin aylık ihracatı 5 milyar dolar bandına oturdu. Nisan ayında ihracat geçen yılın aynı ayına göre yüzde 42.8 oranında artarak 5.3 milyar dolar oldu 

EKONOMİ SERVİSİ 

Nisan ayı ihracatı, geçen yılın aynı ayına göre yüzde 42.8 artarak 5 milyar 315 milyon dolar düzeyinde gerçekleşti. Nisanda mart ayının rekoru kırılamadı ancak yüzde 42.8 gibi mart ayındaki yüzde 39.7'lik ihracat artışının üzerinde bir hız yakalandı. Martta ihracat 5 milyar 332 milyon dolarla rekor kırmıştı. 
Nisan ayı ihracatının yüzde 87.9'la en büyük bölümünü sanayi ürünleri oluşturdu. Yüzde 45.2 oranında büyüyen sanayi ürünleri ihracatı 4 milyar 671 milyon dolara yükselerek, önceki ayların bir çoğundaki toplam ihracatı bile geride bıraktı. 

Demir- çelikte yüzde 97.6 artış 
Nisanda en yüksek artış yüzde 97.6 oranıyla demir-çelikte yaşandı. Bir aylık demir-çelik ihracatı 872.5 milyon dolar oldu. Elektronik ve elektrikli cihazlar sektörü yüzde 81.8'lik büyümeyle 521.6 milyon dolarlık ihracat gerçekleştirdi. Taşıt araçlarında da yüzde 39.5'lik artışla bir aylık ihracat 893 milyon dolar oldu. Türkiye'nin bu yılın ilk dört aylık döneminde yaptığı toplam ihracat ise yüzde 36.9 artışla 19 milyar 88 milyon dolara yükseldi. 
Nisan ayı ihracat rakamlarını Bilecik'te düzenlediği basın toplantısıyla açıklayan Türkiye İhracatçılar Meclisi Başkanı Oğuz Satıcı, döviz kurundaki yükselişi şöyle yorumladı "Bazılarının 'İşte ihracatçıların beklediği oldu' şeklinde yaptıkları yorumlara rağmen bizler dövizdeki ani hareketlerin ülke ekonomisi ve doğal olarak ihracat için sağlıklı gelişmeler olmadığının altını çizmek istiyoruz." 

Türk ekonomisi ihracatla Avrupalı oldu Dün, 10 ülkenin Avrupa Birliği'ne AB katılımı dünya gündemi oluştururken ABD'li Wall Street Journal gazetesi Türk ekonomisinin birliğe dahil olmadan Avrupa'lı standartlarda olduğunu yazdı. 'Avrupa Birliği, 70 milyon nüfuslu Türkiye'nin üyeliğini tartışırken çok az kişi Türkiye ekonomisinin zaten Avrupa'nın bir parçası olduğnun farkında' görüşüne yer verilen gazetede bu savunma ekonomik nedenlere dayandırılırken ihracatın Türk ekonomisini Avrupalı yaptığı yazıldı. Türkiye'nin 1996'daki Gümrük Birliği anlaşmasından bu yana AB'ye olan ihracatının iki katından daha fazlasına çıktığına yer verilen gazetede geçen yıl ihracatın yüzde 32 artarak 24 milyar dolar olduğuna yer verildi. 

Üç TV'den biri Türk markası 
Avrupa'da satılan her üç televizyondan birinin Vestel marka olduğunu yazan gazete tüketici harcamalarının arttığı, özellikle beyaz eşyada rekor kırıldığını da yazdı. Gazete ayrıca Avrupa'da yüzde 3 olan bütçe açığının milli gelire oranının Türkiye'de yüzde 10.2 olduğuna yer verdi. 




</TEXT>
</DOC>
