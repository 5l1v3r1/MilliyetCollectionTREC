<DOC>
<DOCNO> 246270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sonspo15.html </URL>
<DATE> 2004/06/08/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Rüştü, del Bosque'nin kararını bekliyor... 
</HEADLINE>
<TEXT>

     A Milli Futbol Takımı ve Barcelona'nın kalecisi Rüştü Reçber'in bugün MR'ı çektirmek için geldiği Acıbadem Hastanesi'nde suskunluğunu bozdu. Belindeki sakatlığı nedeniyle Türkiye'nin Güney Kore ile yaptığı son özel maçta forma giyemeyen Rüştü, Özel Acıbadem Hastanesi'nde belinden MR çektirdi. 
     Tecrübeli kalecinin sözlerinden satırbaşları şöyle 
     "Beşiktaş'tan teklif aldığım doğrudur. Demirören beni aradı, takımında görmek istediğini söyledi. Hoca o zaman Mattheaus olacaktı. Ancak şu anda Del Bosque. Bu konuda o ne düşünür, bilmiyorum. Ancak şu bir gerçek ki, Barcelona Kulübü ikinci başkanı ile teknik direktör Rijjkard, kesinlikle benim gitmemi istemiyorlar. Ama herşeyi bana bıraktılar. Gerekirse, bir yıl daha Barcelona'da yedekte beklerim." "Fenerbahçe bana sormadan, beni Barcelona kulübünden istemiş. Benim bilgim dışında gelişen bir olay. Şu anda tek düşüncem, milli takımın yorgunluğunu iyi bir tatil yaparak atmak. Daha evvel de söyledim Beşiktaş'tan ciddi bir teklif var. Yeni hocanın kararını beklemek durumundayım. Bu nedenle beni kimse transfer dedikodularına alet etmesin. Bekleyip, göreceğiz." "Barcelona'da yedek kalmak ilk 2-3 ay çok ağrıma gitti. Ancak bunun bir zorunluluktan kaynaklanması beni teselli etti. Buradaki kaybetmek ve kazanmak konusundaki değerler farklı. Bazen yenilgide bile şampanya patlatılabiliyor. O nedenle yedek kalmayı sorun etmemeyi öğrendim." 

     
</TEXT>
</DOC>
