<DOC>
<DOCNO> 214803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sonspo37.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanjeviç Türkiye'yi seve seve çalıştırırım... 
</HEADLINE>
<TEXT>

     İstanbul'a geçtiğimiz günlerde gelen ve bir süre Aras İTÜ'nün antrenmanlarına çıktıktan sonra Türkiye'den ayrılan ünlü basketbol antrenörü Bogdan Tanjeviç, Basketbol Federasyonu'ndan milli takım antrenörlüğü için resmi bir önerinin gelmesi durumunda seve seve bunu düşüneceğini söyledi. 
     Bogdan Tanjeviç, Basketbol Federasyonu'nun resmi internet sitesine yaptığı açıklamada, şu anda Avrupa'dan birkaç ülkeden transfer önerisi aldığını belirterek, ''Bunlar arasında Polonya, Yunanistan ve Hollanda da var. Ben 32 yıllık kariyerim boyunca birçok başarıya imza atmış bir antrenörüm. Dolayısıyla artık benim için para ikinci planda kalıyor. Bundan sonra benim için kariyerim önemli. Bundan sonra ancak beni heyecanlandıran ve benimle aynı hayalleri paylaşacak bir takımla çalışabilirim. Yani öncelikle takımın büyük hedefi olması lazım'' dedi. 
     Tüm kalbiyle çalışan bir antrenör olduğunu ifade eden Tanjeviç, sözlerini şöyle sürdürdü 
     ''Bütün kalbimle çalışabilmem için ekibi sevmem gerekir. Eğer bu ekip olmazsa kendimi ve yüreğimi işime veremem. Türk Milli Takımı çok sevdiğim bir ekip. Beni heyecanlandıran yalnızca A Milli Takım değil, inanılmaz yetenekli bir genç kadro var. Bu, çok iyi bir biçimde A Milli Takım'a monte edilebilir. Beni asıl heyecanlandıran nokta bu. Türk Milli Takımı'nda altyapıdaki oyuncular bana öyle biçimde anlatıldı ki, daha onları tanımadan aşkım başladı diyebilirim.'' 
     
     ÖNEMLİ HAMLELER 
     Türk basketbolunun son dönemlerde önemli hamleler yaptığını kaydeden Tanjeviç, şu açıklamalarda bulundu 
     ''Şu anda ufak tefek rötuşlarla Türk Milli Takımı geleceğin milli takımı olma yolunda. Nihat İziç, altyapıda geleceğin milli takımını yaratmaya çalışıyor. Çok iyi bir genç kadro geliyor. Bu takımla beraber Avrupa Şampiyonu olmayı, Dünya şampiyonluğu hedefleniyor. Ama bu takımın Avrupa ve Dünya Şampiyonu olmaması için hiçbir neden yok. Sırbistan-Karadağ, Litvanya, İspanya, İtalya, Fransa gibi ülkeler dönem dönem bazı başarısız sonuçlar alabilir, ama her zaman zirvededirler. Türk Milli Takımı da bu zirvedeki ekiplerin arasında yerini sağlam bir biçimde almıştır.'' 
     
     REKABET 
     Tanjeviç, Türkiye Basketbol Ligi'nin de güzel ve çekişmeli bir biçimde geçtiğini, ancak takımlar arasında rekabetin artması gerektiğini bildirdi. 
     Efes Pilsen ve Ülkerspor'un diğer ekiplere göre üstün olduğunu vurgulayan Tanjeviç, ''Diğer takımların mümkün olduğu kadar bu 2 kulübe yetişip rekabeti artırması gerekiyor. Gerek milli takımla, gerekse kulüpler bazında Türk basketbolunun geleceğini temin etmek için farkın kapanması, bütün takımların sıkı rekabet edebilmesi, birbirlerini yenebilmesi gerekiyor. Şu anda Türkiye'nin tüm Avrupa, hatta dünya tarafından saygı gören bir milli takımı var. Rakiplerini rahatlıkla yenebilen genç milli takımlar mevcut. Bunun gelişi ancak iyi bir örgütlenmeyle olur. Bu yalnızca federasyonun tek başına yapabileceği birşey değil. Burada kulüplerin de büyük katkıları gerekir'' dedi. 
     
     ARAS İTÜ KONUSU 
     Aras İTÜ'nün antrenmanlarına da çıkmasına değinen Tanjeviç, sözlerini şöyle tamamladı 
     ''Türkiye'ye, Aras İTÜ'ye danışman olarak gelmedim. Takımın eski antrenörü Haluk Okçuoğlu benim çok eskiden beri tanıdığım bir dostumdur. Kendisini ziyaret için geldim. Bu arada kendisinin çalıştırdığı Aras İTÜ takımını da bir görme şansı buldum. Antrenman ve maçlarını izledim. Haluk Okçuoğlu bu konuda benim fikrimi istedi. Takımın sponsoru Celal Aras ile biraraya geldiğimizde kendisi, istersem benim takımda teknik danışman olarak görev yapabileceğimi söyledi. Ben de gösterdikleri nezaket için kendilerine teşekkür ettim. Benim böyle bir görevi kabul etmem söz konusu değil. Ben bir antrenörüm ve büyük hedefleri olan takımların başında büyük işler yapmak istiyorum.'' 
     
</TEXT>
</DOC>
