<DOC>
<DOCNO> 230262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sontur36.html </URL>
<DATE> 2004/04/10/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
"Kürt Ahmet" operasyonunda gözaltıların sayısı 10'a yükseldi 
</HEADLINE>
<TEXT>

     Ankara Emniyet Müdürlüğü'nün, ''Kürt Ahmet'' lakaplı Ahmet Turgut ve adamalarına yönelik gerçekleştirdiği operasyonda gözaltına alınanların sorgulamaları sürüyor. 
     Ankara DGM Savcılığı'nın talimatı doğrultusunda Ankara Kaçakçılık ve Organize Suçlar Şube Müdürlüğü'nün başlattığı operasyon kapsamında, Ahmet Turgut'la birlikte gözaltına alınanların sayısı 10'a yükseldi. 
     ''Suç işlemek amacıyla teşekkül oluşturmak'' iddiasıyla başlatılan operasyonda, 6'sı ruhsatlı, 2'si ruhsatsız 8 tüfek ile 3'ü ruhsatlı, 4'ü ruhsatsız 7 tabancaya el konuldu. 
     Silahlar, kriminal inceleme yapılmak üzere laboratuvara gönderildi. 
     Ahmet Turgut'un Gölbaşı'ndaki villasında yaklaşık 8 saat süren arama sonucunda el konulan defter ve bazı belgelerin incelendiği öğrenildi. 
     Emniyet yetkilileri, gözaltındaki zanlıların, yaralama, işyeri kurşunlama, tehdit gibi konulardan sorgulandıklarını, sorgulamanın salı gününe kadar süreceğini kaydettiler. 
     
</TEXT>
</DOC>
