<DOC>
<DOCNO> 215851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/ekonomi/aeko.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Satış konuşulmaya başlandı 
</HEADLINE>
<TEXT>

   TMSF yetkilileri, İmar Bankası'ndan kaynaklanan 7.5 katrilyonluk yükün tahsili için yönetimine el konulan Uzan Grubu şirketlerinin satışa çıkartılabileceğini belirtiyor 
      EKONOMİ SERVİSİ 
   
   Başbakan Tayyip Erdoğan'ın, 'TMSF'nin kısa sürede bunlara müşteri bularak satmasının isabetli olacağını düşünüyorum' dediği yönetimine el konulan Uzan Grubu şirketleri için satış ihtimali de değerlendiriliyor. 
   Reuters'a demeç veren bir Tasarruf Mevduatı Sigorta Fonu TMSF yetkilisi Uzan Grubu şirketlerinin mülkiyetlerini değil, yalnızca yönetimlerini üstlendiklerine işaret ederek, gerekli görüldüğü takdirde şirketleri haciz uygulamaları yoluyla satışa çıkartarak alacakları tahsil edebileceklerini söyledi. 
   Satış ihtimalinin konuşulmaya başlanmasının en önemli nedeni İmar Bankası'ndan kaynaklanan 7.5 katrilyon liralık yükün el konulan şirketlerin geliri ile tahsilinin güç olması. Grubun yönetimine el konulan 219 şirketinin 2002'deki toplam satış gelirin 1.6 katrilyon lira olduğu belirtiliyor. 
   TMSF yetkilisi, yönetimine el konulan Telsim için de bu şirketin Motorola ve Nokia'ya olan borçlarını üstlenmelerinin söz konusu olmadığına dikkat çekti ve TMSF'nin Telsim'i satın almadığını ve bu nedenle mülkiyetinin de kendilerine geçmediğinin altını çizdi. TMSF'nin alacakları karşılığında Telsim'deki ortaklık haklarının Fon'a geçtiğini vurgulayan yetkili, "Hisseler üzerinde gerekirse haciz uygulamasını başlatırız ve alacağımızı bu yolla tahsil edebiliriz" dedi. 
   
   Çağlar'dan Fon'a telefon 
   TMSF Başkanı Ahmet Ertürk'ün Uzan şirketlerine atanan yeni yönetimlerle görüştüğü öğrenildi. Uzanlar'ın şirket yönetimlerine el konulmasının ardından diğer batık banka patronları için de benzer uygulamalara gidileceği sinyali üzerine eski banka sahiplerinin TMSF'yi aradığı belirtiliyor. İnterbank'ın eski sahibi Cavit Çağlar'ın da dün TMSF Başkanı'nı arayarak görüşme isteğini ilettiği kaydedildi. 
   
   Danıştay'dan Uzanlar'a red    Danıştay 10. Dairesi, Enerji ve Tabii Kaynaklar Bakanlığı ile ÇEAŞ ve Kepez arasında imzalanan görev verilmesine ilişkin imtiyaz sözleşmesinin feshi şirketçe işletilen tesislere ve bu tesislerin cüzleri ile işletme faaliyeti için gerekli tüm araç ve gereçlere el konulması bu kararların resen uygulanmasına ilişkin işlem ile Bakanlar Kurulu'nun ÇEAŞ ve Kepez'in görevlendirilmesine ilişkin kararlarının yürürlükten kaldırılmasına ilişkin kararının iptali istemiyle açılan davada, yürütmenin durdurulması istemini reddetti. 
   
   Beş aydır para kaçırıyorlardı    AHMET KAYA Gaziantep DHA 
   Uzanlar'ın şirketlerinin yönetimine el konulmasına neden olan 'para kaçırma' girişimleri, polis kayıtlarına göre 5 ay önceye dayanıyor. Rumeli Holding Teftiş Kurulu Başkanı Hüseyin Onur Akyüz'ün talimatı üzerine, Gaziantep Çimento'dan teslim aldığı 123 milyar 375 milyon lirayı 75 bin euro'ya dönüştüren ve fabrikaya dönüp kasadaki 40 milyar lirayı da alan kuryenin itirafı tutanaklara geçti. El konulan para da BDDK hesabına havale edildi. 
   
   Uzanlar hangi şirketi, kaça aldı Şirket Alınan hisse Satış bedeli milyon dolar Devir yılı Çukurova Elektrik 11.25 81 1993 Kepez Elektrik 25.39 33.1 1993 Gaziantep Çimento 99.73 52.6 1992 Trabzon Çimento 100 32.5 1992 Ladik Çimento 100 57.6 1993 Bartın Çimento 99.78 20.6 1994 Şanlıurfa Çimento 100 57.4 1993 Lalapaşa 100 125.9 1996 Van Çimento 100 24.5 1996 Ergani Çimento 100 46.7 1997 Metaş 45 57.9 1995 Telsim 100 590 1994 TOE 81.35 8 1993 
   
</TEXT>
</DOC>
