<DOC>
<DOCNO> 237650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonyas21.html </URL>
<DATE> 2004/05/05/ </DATE>
<TIME> 18.43 </TIME>
<AUTHOR>  </AUTHOR>
<HEADLINE>
hastaneye gidene kadar annesine suni teneffüs yapıp hayatını kurtardı 
</HEADLINE>
<TEXT>

     Samsun'da bir genç kız, evde aniden rahatsızlanan annesine, hastaneye kaldırılana kadar suni teneffüs yaparak yaşama şansını artırdı. 
     Alınan bilgiye göre, 58 yaşındaki Zeyriye Devecioğlu, İlyasköy Mahallesi'ndeki evinde aniden rahatsızlandı. Otomobille hastaneye kaldırılmak istenen Zeyriye Devecioğlu'nun kızı Münevver Devecioğlu 21 , annesinin nefes almadığını görünce, suni teneffüs yapmaya başladı. Bu sayede beyne oksijen gitmesini sağlayan genç kız, böylelikle annesini ölümden kurtardı. 
     Kalp krizi geçirdiği anlaşılan Zeyriye Devecioğlu ise kaldırıldığı SSK Samsun Bölge Müdürlüğü Hastanesi'nde ilk müdahalenin ardından hayati tehlikeyi atlattı. 
     Annesinin nefes almadığını görünce aklına böyle bir müdahale yapmak geldiğini ifade eden Münevver Devecioğlu, ''Annem otomobilde birden kendinden geçince, televizyonda gördüğüm şekilde suni teneffüs yaptım. Annem hayati tehlikeyi atlattığı için çok mutluyum'' dedi. 
     
     Doğru Müdahale 
     SSK Samsun Bölge Müdürlüğü Hastanesi Başhekimi Habib Demirel, AA muhabirine, Zeyriye Devecioğlu'nun, hastaneye getirildiğinde durumunun kritik olduğunu belirterek, ''Bu olayda doğru bir müdahale yapılmış'' dedi. 
     Suni solunumun, beyne oksijen gitmesini sağladığına dikkati çeken Demirel, bu gibi durumlarda hastanın 3 dakika içinde bitkisel hayata girebileceğini, suni teneffüsle hastanın beyin felcinin önlenebileceğini bildirdi. 
     
</TEXT>
</DOC>
