<DOC>
<DOCNO> 225919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sontur13.html </URL>
<DATE> 2004/03/26/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Afyon'da İl Sağlık Müdürü'ne taciz suçlaması .. 
</HEADLINE>
<TEXT>

     Afyon'un Emirdağ İlçesi'nde görevli Dr. D.İ. atama-nakil talep formunu vermek üzere gittiği İl Sağlık Müdürlüğü'nde, Sağlık Müdürü Dr. Hasan Çalışkan'ın kendisini taciz ettiğini öne sürerek, Cumhuriyet Savcılığı'na suç duyurusunda bulundu. 
     İddiaya göre, Emirdağ'ın Davulga Beldesi'ndeki sağlık ocağında görevli Dr. D.İ. 26 , 2 Mart tarihinde, dönem atamalarına başvurmak, atama-nakil talep formunu imzalatmak üzere İl Sağlık Müdürü Hasan Çalışkan'ın makam odasına girdi. Sağlık Müdürü Çalışkan, iddiaya göre, arkadaşlık teklifinde bulunduğu genç doktora, kendisine ''Müdür Bey'' olarak değil ismiyle hitap etmesini isteyerek, elini tutmak istedi, daha sonra da odasından çıkacağı sırada öpmeye yeltendi. 
     Dr. D.İ. Cumhuriyet Savcılığı'na verdiği dilekçede, sağlık müdürünün, odaya girdiğinde kendisini yanağından öperek karşıladığını, bu davranışına anlam veremediğini belirtti. Dilekçesinde, konuşmalar ilerledikçe Sağlık Müdürü'nün davranış ve konuşmalarının tümüyle cinsel yönde geliştiğini öne süren D.İ, İl Çalışkan'ın, kendisine arkadaşlık önerdiğini, hafta sonları Eskişehir'e gezmeye götürmek istediğini söylediğini bildirdi. İl Sağlık Müdürünün kendisine sürekli ismi ile hitap ettiğini iddia eden D.İ. dilekçesinde şunları kaydetti 
     ''Konuşmasından rahatsız olduğumu fark edince neden suratını asıyorsun , gülümser misin dedi. Dilekçemi şu anda imzalayamayacağını belirterek, Şu anda ortalık çok karışık. Ama ben istersem yaparım, ama şimdi değil dedi. 
     Daha sonra masasından ayağa kalkıp, elimi tutmaya çalıştı. Lütfen elini ver, ben sana sahip çıkmak istiyorum dedi. Elini tutarsam bana şiir okuyacağını söyledi. Kalkmak istediğimde müsaade etmedi. Elindeki kağıtlardan şiir okumaya başladı, bunları kendisinin yazdığını söyledi.'' Sağlık Müdürü'nün kendisine özel hayatı ile ilgili sorular sorduğunu öne süren Dr. D.İ. dilekçesini alıp ayrılmak istediği sırada ise Çalışkan'ın kendisini hızla çekerek öptüğünü, bunun üzerine bağırarak odayı terk ettiğini iddia etti. 
     Dilekçesinde, Sağlık Müdürü'nün olaydan sonra gizli numara ile kendisini 2 kez aradığını bildiren D.İ. ''Olayın şoku ve bu kişinin idari anlamda beni yıpratmasından korktuğumdan yasal hakkımı araştırmak için üst makamlara başvurmaya çekindim. Ancak, böyle önemli bir kurumun, bu şekilde çirkin amaçlara alet edilmesine inanamıyorum ve cezalandırılması talebiyle savcılığa başvurdum'' dedi. 
     
     ''ONA YARDIM ETMEK İSTEDİM'' 

     İl Sağlık Müdürü Hasan Çalışkan ise Dr. D.İ'nin psikolojik sorunları olduğunu ve hakkındaki iddiaların asılsız olduğunu savundu. 
     Çalışkan, AA muhabirine, ''Kendisi bana geldiğinde acıdım. Ona yardım etmek istedim. Ama o beni yanlış anladı. Kendisinin psikolojik sorunları nedeniyle intihar bile edebileceğini söyledi. Ben de bir dönem tayinini bekleterek gelecek dönem yapılması için elimden geleni yapacağımı söyledim'' dedi. 
     Olayın adli mercilere intikal ettiğini ifade eden Çalışkan, ''Davet gelirse savcılıkta da gereken ifademi veririm. Bu tür olaylar bu makamların cilvesidir'' diye konuştu. 
     
</TEXT>
</DOC>
