<DOC>
<DOCNO> 228220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/soneko02.html </URL>
<DATE> 2004/04/03/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Kadınlara "Otomatik Gün Hesabı"... 
</HEADLINE>
<TEXT>

     Vakıfbank tarafından bir süre önce başlatılan ''Otomatik Gün Hesabı'' uygulamasıyla kadınlar, düzenledikleri günlerde biraraya gelip sohbetin tadını çıkarırken, ödemeleri de açtırdıkları ''Otomatik Gün Hesabı''nda birikecek. 
     Vakıfbank Çukurova Bölge Müdür Yardımcısı Nurcan Köylüoğlu, AA muhabirine yaptığı açıklamada, otomatik gün hesabından yararlanmak isteyen hanımların, bankalarının herhangi bir şubesinde hesap açtırmaları gerektiğini söyledi. 
     Ardından, düzenleyecekleri ''gün''ün katılımcıların sayısını sıra ile kendilerine bildirmeleri gerektiğini belirten Köylüoğlu, şöyle konuştu 
     ''Başlattığımız uygulamayla aralarında gün düzenleyen hanımların işini kolaylaştırdık. Katılımcılar günlerinde sadece kullanacakları enstrümanı belirleyecekler. Bu Türk Lirası, döviz, altın ya da yatırım fonu olabilir. Kadınlar, başvuru formunda katılımcı listesini çekiliş sırasına göre yazıp, hesaba aktarımların hangi gün olacağına karar veriyor. Belirledikleri yatırım enstrümanını hesaptan çekerek sırası gelen katılımcının hesabına otomatik olarak yatırıyoruz.'' Köylüoğlu, bu işlemleri düzenli olarak takip ettiklerini ve kadınların günlerini rahatlıkla yapabileceklerini ifade ederek, ''Eğer otomatik gün hesaplarında yeterli bakiye kalmamışsa Bankomat 7 24 kredisinden ya da gün hesabının özel kredisinden yararlandırabiliyoruz'' dedi. 
     Nurcan Köylüoğlu, başlattıkları uygulama kapsamında Adana'da bugüne kadar 30 adet ''Otomatik Gün Hesabı''nın açıldığını da sözlerine ekledi. 
     
</TEXT>
</DOC>
