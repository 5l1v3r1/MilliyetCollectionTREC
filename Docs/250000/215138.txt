<DOC>
<DOCNO> 215138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/son/sondun16.html </URL>
<DATE> 2004/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Weston "Kıbrıs'ta kesin olarak çözüm sağlanır" 
</HEADLINE>
<TEXT>

     BM Genel Sekreteri Kofi Annan, ''Kıbrıs'ta çözüm için yöntem ve metodolojiye sahip olduklarını'' söyledi. 
     New York'ta 3 gün süren maraton müzakereler sonunda taraflar arasında uzlaşı sağlamayı başaran Genel Sekreter, New York Times gazetesine verdiği demeçte, ''Geçmişte çeşitli girişimler yapıldı, ancak hepsi de başarısızlığa uğradı. Şimdi, Kıbrıs AB'ye girmeden bir uzlaşıya varılması konusunda bize güçlü umutlar veren yöntem ve metodolojiye sahibiz'' şeklinde konuştu. 
     ABD'nin Kıbrıs koordinatörü Thomas Weston ise demecinde, ''şimdi Kıbrıs'ta çözüm olacağı hemen hemen kesinleşti'' dedi. 
     ''Gelinen nokta, tarafların işbirliği halinde yürüttükleri çabaların sonucudur'' diyen Weston, ''ABD dışişleri bakanı Colin Powell'in süreç boyunca taraflarla doğrudan temas ettiğini'' de doğruladı. 
     
     TÜRKİYE'NİN ŞANSINI TEHLİKEYE ATIYORDU 
     Anlaşma olmadığı takdirde Rum yönetiminin 1 mayısta tek başına AB'ye üye olacağını dikkate alan tarafların, son-dakika girişiminde bulunduklarını da kaydeden New York Times gazetesi, ''Bu gerçek, özellikle Türkiye açısından geçerliydi ve başarısızlık Türkiye'nin AB üyesi olacak ilk Müslüman ülke olma şansını tehlikeye atıyordu'' diye yazdı. 
     Haberde, kabul edilen öneri gereği, çözülemeyen anlaşmazlık kaldığı takdirde Annan'ın son hakem olacağı da vurgulandı. 
     
</TEXT>
</DOC>
