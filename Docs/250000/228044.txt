<DOC>
<DOCNO> 228044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sontur23.html </URL>
<DATE> 2004/04/02/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Halı sahada kalp krizi geçirdi 
</HEADLINE>
<TEXT>

     Bolu'da halı sahada kalp krizi geçiren defterdarlık şefi öldü. 
     AA muhabirinin aldığı bilgiye göre, Bolu İl Defterdarlığı'nda görevli 48 yaşındaki Erol Erdoğan Oral'ın göğsüne, dün Sağlık Mahallesi'nde bulunan bir halı sahada arkadaşlarıyla futbol oynadığı sırada oyunculardan birinin attığı top çarptı. Çarpmanın etkisiyle rahatsızlanan Oral, kalp krizi geçirdi. 
     Olay yerine çağrılan 112 Acil Yardım ekipleri tarafından İzzet Baysal Devlet Hastanesi'ne kaldırılan Oral, tüm müdahalelere rağmen kurtarılamadı. 
     Erol Erdoğan Oral için bugün Bolu İl Defterdarlığı önünde tören düzenlendi. 
     Bolu İl Defterdarı Süleyman Karakaş, törende, genç yaşta hayatını kaybeden Oral için, ''Adeta ailemizden bir yıldız kaydı. Onu yokluğunu daima hissedeceğiz'' diye konuştu. 
     Kalp krizi sonucu yaşamını yitiren bir çocuk babası Oral'ın 5 yıldır sekreterliğini yapan Tülay Aytaç, ''Şefimiz melek gibi bir insandı. Karıncayı bile incitmezdi. Bütün merakı futboldu. Yoğun bir tempoda olmasına rağmen yorgunluğuna aldırmadan halı sahaya maç yapmaya giderdi. Onu kaybetmek bizi çok üzdü'' dedi. 
     Erdoğan Oral için Büyük Camii'de kılınan cenaze namazına, yakınlarının yanı sıra Bolu milletvekilleri Metin Yılmaz, Yüksel Coşkunyürek, Mehmet Güner ile Bolu Belediye Başkanı Alaaddin Yılmaz katıldı. 
     
</TEXT>
</DOC>
