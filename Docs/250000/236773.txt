<DOC>
<DOCNO> 236773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/guncel/axgun01.html </URL>
<DATE> 2004/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektörler kızgın 
</HEADLINE>
<TEXT>


Milli Eğitim Bakanlığı'nın hazırladığı, imam hatiplere kolaylık sağlayan tek maddelik taslak, rektörlerle YÖK'ün arasını açtı 

ANKARA Milliyet 

Milli Eğitim Bakanlığı'nca hazırlanan, imam hatip lisesi mezunlarının da arasında bulunduğu meslek liselilere yükseköğretime giriş sınavında uygulanan farklı katsayıyı kaldırmayı öngören bir maddelik yasa tasarısı, bugün Bakanlar Kurulu'nda imzaya açılacak. Hükümetin ÖSS öncesinde yasalaştırmak istediği tasarıya göre, iletişim meslek lisesi mezunları iletişim fakültesine, imam hatip mezunları da sosyal alanlara avantajlı olarak geçebilecek. 
Rektörler Komitesi dün, YÖK Başkanı Erdoğan Teziç başkanlığında toplandı. 5.5 saatlik toplantıda rektörlerle Teziç ve YÖK üyeleri arasında gergin anlar yaşandı. Bazı rektörler farklı katsayı uygulamasının kaldırılmasını isterken, Teziç bu sistemi savundu. 

İpler kopuyor 
Rektörler, YÖK Taslağı'nın 45. maddesindeki "Bir mesleğe yönelik programlar uygulayan liseler ile özel statüsü ve amacı olan liselerin mezunları, YÖK tarafından belirlenecek ilgili alanlarda bir yükseköğretim kurumuna girebilmek için başvurdukları takdirde ortaöğretim başarı puanlarının hesaplanmasında genel lise mezunları için belirlenen katsayı uygulanabilir ve kendilerine ek puan verilebilir" ifadesini anımsattı. Bazı rektörler yükseköğretime giriş sisteminin MEB ve YÖK tarafından belirlenmesi gerektiğini savundu. Tartışma "Üniversiteler ve YÖK bağını kopardı" diye yorumlandı. 

Teziç Sorun yaratır 
MEB bürokratlarınca hazırlanan yeni metnin ÜAK taslağına benzerliği dikkat çekti. İmam hatip öğrencilerinin öğretmenlik, sosyoloji ve psikoloji gibi alanlarda öğrenim görmesini kolaylaştıran taslak, endüstri meslek lisesi mezunlarının da mühendislik fakültelerine gitmesinin önünü açacak. Toplantının ardından açıklama yapan Teziç ÖSS'ye az süre kala yapılacak değişikliğin, sorunları beraberinde getireceğini belirtti. 





</TEXT>
</DOC>
