<DOC>
<DOCNO> 236044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/ekonomi/eko04.html </URL>
<DATE> 2004/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar direkten döndü 
</HEADLINE>
<TEXT>


Çin'in büyümesini yavaşlatacağını açıklamasıyla euro karşısında yükselen dolar, ABD'de beklentilerin altında gelen büyüme rakamları ile hız kesti 

EKONOMİ SERVİSİ 

FED Başkanı Alan Greenspan'ın bir süre önce faiz artırım sinyalinden sonra uluslararası piyasalarda yaşanan dolar korkusu, Çin'in ısınan ekonomiyi soğutacağını açıklamasıyla alevlendi. Bu arada euro karşısında 1.1837'ye kadar yükselen dolar, ABD'nin ilk çeyrekteki yüzde 4.2'lik büyümesinin, beklentilerin altında kalmasıyla hız kesti. Bu arada dolar gevşeme eğilimine girdi ve euro karşısında 1.1927'e kadar geriledi. 
Dışarıda FED'in faiz artırım beklentisiyle, içeride de cari açığın verdiği endişeyle yükselen ve dün bankalararası piyasada bir ara 1 milyon 454 bin liraya kadar yükselen dolar, yüzde 4.2 ile beklentilerin altında açıklanan ABD büyüme rakamlarıyla 1 milyon 436 bin liraya kadar gevşedi. Dolar bankalararası piyasada günü 1 milyon 447 bin liradan, serbest piyasada da 20 bin liralık artışla 1 milyon 442 bin liradan kapattı. 

Uzakdoğu borsaları geriledi 
Çin Başbakanı Wen Jiabo'nun, hızlı büyüyen ekonominin yavaşlatılması gerektiğini söylemesi, dünya piyasalarında tedirginlik yarattı. 
Jiabo'nun açıklamasıyla Çin Borsası yüzde 2.70, Tokyo yüzde 0.34, G. Kore yüzde 2.93, Tayvan yüzde 2.62 ve Tayland Borsası da yüzde 2.37'lik düşüş yaşadı. Dolar, yen karşısında son 6 haftanın en yüksek değerine çıktı. 
Asya'daki düşüş dalgası Avrupa'ya da yansıdı ve Avrupa'nın önde gelen borsaları yüzde 1-2 arasında düşüş kaydettiler. Dünyada değerli metal fiyatları düşerken, hammadde stoklarına yatırım yapan yatırımcıların da satışa geçtikleri görüldü. 

Küçük bankalar krediyi kesti 
Çin yönetiminin ayrıca, bazı küçük bankalardan geçici olarak yeni kredi vermeyi durdurmalarını istediği haberi de piyasalarda başka bir huzursuzluğa neden oldu. Çin'in, aşırı ısınma endişesiyle ekonomisini yavaşlatmak için faiz hadlerini yükseltmekten ulusal para yuandaki kur çıpasını kaldırmaya kadar bir dizi önleme başvurabileceği belirtiliyor. 
Dünyanın altıncı büyük ekonomisi olan ve son yıllardaki hızlı büyümesiyle başta Asya olmak üzere dünya ekonomisinin canlanmasında lokomotif rolü oynayan Çin'in büyümesindeki yavaşlamanın uluslararası etkilerinin önümüzdeki günlerde daha da yoğunlaşacağı belirtiliyor. Çin ekonomisi geçen yıl yüzde 9.1 büyürken, bu yılın ilk çeyreğinde de beklentilerin üzerinde yüzde 9.7 oranında büyüdü. 

Erdemir hisseleri yüzde 5 düştü İMKB'de hisse senetleri dün de yüzde 2.70'lik düşüş yaşarken, endeks 491 puanlık gerilemeyle 17.737 puana indi. Böylece nisan başından bu yana borsadaki düşüş yüzde 15 olarak gerçekleşti. 
Bu arada, dünyanın en büyük çelik tüketicisi Çin'in fazlasıyla ısınan ekonomisini soğutma önlemleri alacağını açıklamasının ardından çelik fiyatlarında düşüş olacağı endişesiyle Türkiye'nin tek yassı çelik üreticisi Erdemir'in hisseleri değer kaybetti. Erdemir hisseleri dün yüzde 5.03 gerileyerek 42.500 liraya indi. 


</TEXT>
</DOC>
