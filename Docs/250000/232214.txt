<DOC>
<DOCNO> 232214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/yazar/altan.html </URL>
<DATE> 2004/04/17/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
95 yaşındaki Necdet Mahfi ve politik ıvır zıvır... 
</HEADLINE>
<TEXT>

   
   TELEFON çaldı 
   - Ben Necdet Mahfi Ayral... Necdet Mahfi Ayral... 95 yaşında hala sahnelere çıkan bir tiyatro adamı... Belki de dünya tiyatro tarihinde rastlanmadık bir rekor... 
   Gelip geçici güncel politika polemiklerini çok aşan bir mucize... 
   Necdet Mahfi telefonda anlatıyor 
   - Beni uçakla İzmir'e götürdüler. Sahneye çıktım İzmir'de, 45 dakika kaldım sahnede... 
   
   Yıl 1944... Bizler Galatasaray'ın 10. sınıfındayız. Ünlü bir tiyatro klasiğinin sahnelenmesiyle kapanacak ders yılı... 
   Henüz ortalıkta ne Kıbrıs sorunu var, ne çok partili dönemin meydan mitingleri... 2. Dünya Savaşı sürüp gitmede... 
   
   Lisenin konferans salonunda, Goldoni'nin "İki Efendinin Uşağı" piyesine çalışılıyor. Provalar başlamış durumda. Başrolde Orhan Boran... Yönetmen de, İstanbul Belediyesi Şehir Tiyatroları'nın, yine Galatasaray Lisesi'nden olan, ünlü komedi sanatçısı Necdet Mahfi Ayral... 
   O tarihlerde okulda kız öğrenci olmadığından, piyesteki tek kadın rolünü Necdet Mahfi'nin kızı Jeyan Mahfi oynuyor. 
   
   Bendenizin de, küçük bir rolüm var "İki Efendinin Uşağı"nda. Erkek kılığına girmiş olan Jeyan'ı, gerçekten erkek sanıp kendisini düelloya davet eden Silvio rolü biraz salakça ve kısa bir rol... 
   Gerekli aksesuvar, Belediye Tiyatroları'ndan gelmiş... Ben de, belime takılı bir şövalye kılıcıyla çıkıyorum sahneye... Ve düello davetini yaparken de, kılıcımı çekiyorum... 
   
   Cumartesi ve pazar, sadece iki gün sürecek olan gösteride ilk gün, kulisten sahnenin önüne doğru çıkıp da, erkek kılığına girdiği için rakibim zannettiğim kadını, düelloya davet ederek kılıcımı çekmeye kalktığım sırada, rezalet bir şey oluyor kılıcın sapı çıkıyor, kendi çıkmıyor. 
   Ne halt edeceğimi bilemiyorum. 
   - Seni öldürmek için kılıca ihtiyacım yok, seni ellerimle de boğarım gibi, bir şeyler söylüyorum.... 
   İzleyiciler gülmekten kırılıyor. 
   
   Ha sahi... Önümüzdeki cumartesi, ne olacak Kıbrıs'taki referandumların sonucu 
   Hiç merak etmeyin Başkan Bush'un, artık yoğunlaşma sürecine giren seçim kampanyasını çimdikleyip, zora sokacak bir şeyler olmaz... 
   Asıl sorun belki de, Rusya Devlet Başkanı Putin... Putin de, acaba istiyor mu Başkan Bush'un seçimleri kazanmasını 
   İstiyorsa, Bin Ladin yakalanır. Irak'ta kargaşayı oluşturan çeşitli grupların, El Kaide örgütüyle olan ilişkileri saptanıp getirilir gündeme... 
   Ve el altından Başkan Bush'la anlaşmayı benimseyen Sünni liderlerden, yahut Şii şeyhlerden biri, hem barıştan, hem Birleşmiş Milletler denetiminde bağımsız ve demokratik bir Irak'ın oluşmasından yana, tantanalı demeçler vermeye başlar. Başkan Bush da, "Büyük Ortadoğu Planı'nda" huzuru, demokrasiyi, kardeşliği ve barışı sağlamış, evrensel bir kahraman olarak girer ABD'deki başkanlık seçimlerine... 
   Yok, Başkan Putin Başkan Bush'un seçimleri kazanmasını istemiyorsa, Bin Ladin yakalanmaz... 
   Başkan Bush da, o zaman ne yapar, bilemeyiz... Herhalde bunu da hesaplıyordur kendisi... 
   
   Necdet Mahfi, telefonda, hala tın tın olan sesiyle, bazı hayat zorluklarından söz ediyordu... 
   Kıbrıs sorunu, Irak sorunu, Başkan Bush'un seçim sorunu gibi politik satranç ve bilardo gösterilerinin çok dışında olan zorluklardı bunlar... 
   Ve büyük ölçüde de, hala daha "çağdaş uygarlık düzeyine varma" nutuklarından, bir türlü arınamamış olan Türkiye'ye özgü zorluklardı. 
   
   Aslında Güneş sisteminin minicik gezegenlerinden biri olan "Yer" küresinde yaşamakta olan insan yığınları, ikiye ayrılıyordu tarihsel bir tiyatro geleneğiyle birikiminden süzülerek 21. yüzyılla buluşmuş olanlar ve olmayanlar... Aynı zamanda tarihsel bir tiyatro geleneğiyle birikiminden süzülmüş olanlar, "Yer" yuvarlağının üçte ikisini oluşturan denizlerle de, bütünleşmiş durumdaydılar... 
   
   Gerek tiyatro sahneleri, gerek okyanus tekneleri insanlara "mekan"ı ve "zaman"ı kullanma konusunda ortak bir orkestrasyon bilinciyle, yine ortak bir "ekonomi bilinci" sağlıyordu... 
   Avrupa, Asya ve Afrika'ya oranla küçücük bir kıta olduğu için hem kendi ortak geçmişinden "tiyatro" benzeri, sanat bahçelerini geliştirmiş, hem de okyanusları değerlendirmek zorunda kalmıştı... 
   
   Avrupa'nın yaşam ve tüketim biçimine özenenler ise, böylesi bir gelişimin "gerek üretimdeki, gerek ticaretteki ekonomik ve teknolojik motorlarını" ve bu motorlardaki değişim grafiğini incelememişlerdi... 
   Avrupa'daki "yaşam ve tüketim biçimlerini" kopya etmeye kalkmanın, çağdaşlaşmaya yeterli olduğunu sanmışlardı. 
   Sadece Japonya, Avrupa'daki "üretim" teknolojisine taktırmıştı aklını ve üretimi kopyalamaya kalkarak çağdaşlaşmıştı. 
   
   Telefonda Necdet Mahfi 
   - Beni uçakla İzmir'e götürdüler, diyordu. Sahneye çıktım 95 yaşında... 45 dakika kaldım sahnede... 
   Ve bendeniz, salak Silvio'yu düşünüyordum azıcık... 
   
      
   
</TEXT>
</DOC>
