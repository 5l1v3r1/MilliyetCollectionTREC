<DOC>
<DOCNO> 223698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sondun31.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya yarın Irak Savaşı'nı protesto edecek 
</HEADLINE>
<TEXT>

     Irak Savaşı'nın birinci yıldönümü olan 20 Mart Cumartesi günü savaş karşıtları Avrupa'da gösteriler yapmaya hazırlanıyor. 
     Gösterilere katılımın, savaşın başladığı günlerdeki gösterilere nazaran daha az olacağı tahmin ediliyor. Katılımın en yoğun olacağı ülkelerin, savaşta ABD'nin yanında yer alan İtalya ve İspanya olması bekleniyor. 
     İktidarın savaşa karşı çıkan sosyalistlerin eline geçtiği İspanya'daki gösteriyi düzenleyenler, 61 siyasi ve sendikal örgütün oluşturduğu ''Madrid Sosyal Forumu''nun, ''barış ve Irak işgalinin bitirilmesinin lehine'' toplanacağını bildirdi. 
     İtalya'nın başkenti Roma'da, muhalefetteki sol partiler, sendikalar, sivil toplum örgütleri ve belediyeler, ABD yanlısı politika güden Başbakan Silvio Berlusconi'ye karşı büyük bir gösteri düzenleyecek. 
     ABD'nin en önemli müttefiki İngiltere de, geçen yıl savaş başlamadan önce 1 milyon kişiyi Londra'ya toplayan ''Savaşa Dur'' koalisyonunca hazırlanan gösteriye sahne olacak. Koalisyon başkanı Lynsey German, Irak'ta kitle imha silahları bulunduğunu savunan Tony Blair hükümetini suçlayarak, ''Irak işgalinin bitirilmesi çağrısında bulunacağız'' dedi. 
     Sosyal demokratların iktidarda bulunduğu, savaşa karşı olduğu bilinen Almanya'nın her yerinde, barış yanlısı dernek, kilise, sendika, küreselleşme karşıtları ve öğrenci hareketlerinin oluşturduğu gruplar gösteriler düzenleyecek. 
     Savaşa karşı geçen yıl yapılan gösterilere katılımın fazla olmadığı, ancak hükümetin şiddetle savaşa karşı çıktığı Fransa'da, sol eğilimli 50 kadar örgüt ve sendika, başkent Paris ve birçok kentte gösterilerde bulunacak. 
     Protesto gösterilerini düzenleyenler, İspanya'nın başkenti Madrid'i kana bulayan 11 Mart terörist saldırılarını kınamak amacıyla, saldırılarda ölenlerin anısına bir dakikalık saygı duruşunda bulunacaklarını da bildirdiler. 
     Savaş karşıtı gösterilere geçen yıl katılan eski Dışişleri Bakanı Anna Lindh'i suikasta kurban veren İsveç'te, sol parti ve derneklerin oluşturduğu ''Savaşa Karşı Şebeke'', başkent Stockholm'deki ABD Büyükelçiliği'nin önünde gösteri yapacak. 
     Savaşta ABD'nin tarafında yer alan Danimarka'da da, 50 kadar barışçı hareket, sendika ve aşırı sol partinin katılımıyla, Kopenhag Belediye Binası ve Parlamento önünde protesto gösterileri yapılacak. 
     Finlandiya ve Macaristan'da da savaşa karşı protesto gösterileri düzenleneceği bildirildi. 
     
     NEW YORK 
     Irak savaşının birinci yılı dolayısıyla yarın New York'ta da büyük bir protesto gösterisi düzenleniyor. 
     ''Adalet ve Barış İçin Birlik'' adlı kuruluş tarafından düzenlenen ''Dünya Hala Savaşa Hayır Diyor'' temalı gösterinin amacı, Irak'taki işgale son verilmesini sağlamak ve işgali emreden başkan Bush'u protesto etmek olarak açıklandı. 
     
     BARIŞ TRENLERİ 
     Gösteriyi düzenleyen kuruluştan yapılan açıklamada, gösteriye katılmak üzere Boston, Washington DC ve kuzeydoğu eyaletlerinden çok sayıda kişinin New York'a geleceği kaydedildi. Ayrıca göstericiler için Connecticut, New Jersey ve Long Island'dan ''barış trenleri'' kaldırılacak. 
     
     250 GÖSTERİ PLANLANDI 
     Organizatörler, New York'un dışında Alaska'dan Florida'ya, Hawaii'den Maine'e kadar ABD'nin çeşitli eyaletlerinde 250 dolayında savaşı protesto mitingi yapılacağını söylediler. 
     Irak savaşında şimdiye kadar ölen Amerikalı asker sayısı 560'ı, Iraklı sayısı ise 10 bini geçti. 3000 Amerikalı askerin de yaralandığı biliniyor. Savaşın maliyeti ise şu ana kadar 100 milyar doları geçmiş bulunuyor. New York'taki protesto gösterisine 20'den fazla işçi sendikası, dini kuruluş, öğrenci ve savaş malulleri teşkilatının destek verdiği açıklandı. 
     
</TEXT>
</DOC>
