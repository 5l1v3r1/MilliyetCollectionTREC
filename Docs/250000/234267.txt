<DOC>
<DOCNO> 234267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/ekonomi/aeko.html </URL>
<DATE> 2004/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan İşsizlikte makul oran yüzde 5 
</HEADLINE>
<TEXT>

   Babacan, Türkiye için makul işsizlik oranının yüzde 5 şu anda yüzde 10.5 olduğunu belirterek, istihdamı özel sektörün artıracağını söyledi 
      
   ABD'deki temaslarını sürdüren Devlet Bakanı Ali Babacan, Türkiye'nin en büyük sorunlarından birinin işsizlik olduğunu belirtti. 
   Yüzde 10.5 civarındaki işsizliği azaltmak için kamu kuruluşlarını ya da KİT'leri kullanmadıklarını kaydeden Babacan, istihdam ve ekonomik büyümeyi özel sektör aracılığıyla gerçekleştirmeye çalıştıklarını anlattı. Babacan, Türkiye için makul işsizlik oranının ise yüzde 5 olduğunu kaydetti. 
   
   IMF'yle ilişkiler 
   Türk - Amerikan İş Forumu ve Ekonomistler Forumu tarafından düzenlenen Ekonomik Politikalar Zirvesi'ne katılan Babacan, IMF ile olan ilişkiler konusunda ise şunları söyledi 
   "Bu yılın ortalarında, 2004 sonrasında IMF ile olan ilişkilerimizin nasıl şekil alacağına, masamızdaki seçeneklerimize bakarak, karar vereceğiz. Bunu da yıl sonunu beklemeden kamuoyuna açıklayacağız." 
   Ekonominin geçen yıl tahmin edilenin üzerinde büyüdüğünü, ihracat ve turizm gelirlerinin arttığını kaydeden Babacan, şöyle dedi 
   "Dünya kamuoyu Türkiye ile ilgili daha fazla iyi haberler duydukça bu turizm gelirlerine daha da olumlu yansıyacak. Şimdiden aldığımız işaretler turizmde bu yılki artışların yüzde 20'yi bulması yönünde. Yabancı basının son zamanlarda Türkiye ile ilgili hep olumlu şeyler yazması, ülkemize olan merakı daha da artırmakta." 
   
   Şirket kuruluşu hızlandı 
   Yatırım ortamının iyileştirilmesinin önemine de dikkat çeken Babacan, "Yabancı Sermaye Yasası ile yabancı yatırımın önündeki engelleri kaldırdık. Şirket kurmak için gereken işlem sayısını 19'dan 3'e düşürdük. Ülkemizde 80 yılda 6 bin 600 yabancı şirket kurulmuşken, yasanın uygulamaya girdiği geçen hazirandan bu yana, bu yasa ve düzenlemeler sayesinde, bin 400 yabancı şirket faaliyete geçti" dedi. 
   Konuşmasında AKP hükümetine artık dışarıdan 'İslamcı Parti' yakıştırmasının yapılmadığını da kaydeden Devlet Bakanı Ali Babacan, İslam, laiklik ve demokrasinin uyumunu sağlayan bir Türkiye'nin artık her geçen gün diğer bölge ülkeleri için bir model haline geldiğinin altını çizdi. 
   Babacan, ABD Hazine Bakanı John Snow ve IMF Başkan Vekili Anne Krueger ile Washington'da ayrı ayrı görüştü. Görüşmelerle ilgili açıklama yapılmadı. 
   
   'AB'ye bahane bırakmayacağız'    AB üyelik süreci ile ilgili olarak Türkiye'nin önüne engel olarak konulan Kıbrıs'ın referandum sonuçları ne olursa olsun artık bir engel olmaktan çıkacağını söyleyen Babacan, şöyle konuştu "Sonuç ne olursa olsun hükümetimiz AB yolunda çalışmaya devam edecek. Bu yıl sonuna kadar yapılacak yasal reformlar ve uygulamada atılacak adımlarla AB'ye 'hayır' deme gerekçesi ya da bahanesi bırakmayacağız." 
   
   
</TEXT>
</DOC>
