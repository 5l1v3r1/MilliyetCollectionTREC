<DOC>
<DOCNO> 237621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sontur30.html </URL>
<DATE> 2004/05/05/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Evde tek başına doğum yaptı .. 
</HEADLINE>
<TEXT>

     Ankara'nın Polatlı İlçesi'nde borçları nedeniyle elektriği kesilen gecekonduda tek başına doğum yapan ve hiçbir sosyal güvencesi olmayan 20 yaşındaki anneye, Belediye ve Kaymakamlık sahip çıktı. 
     Alınan bilgiye göre, eşi ve 2 çocuğuyla Mehmet Akif Mahallesi'nde bir gecekonduda oturan Kıymet Şaban, AA muhabirine, eşinin inşaatlarda çalıştığını ve sosyal güvencelerinin olmadığını belirterek, maddi imkansızlıklar nedeniyle hastaneye gidemediğini söyledi. 
     Doğum yaptığı gece, bir yakınından evine döndüğünde sancılanmaya başladığını ve eşinin ilçe dışında çalışması nedeniyle evde yalnız olduğunu belirten Şaban, ''Çocuklar uyurken sancımın artması üzerine, doğum yapacağımı anlayınca gaz lambasını yaktım ve kendi kendime doğum yaptım'' dedi. 
     Umut 5 ve Uğur 3 adında iki çocukları bulunan Şaban çiftinin, gecekonduda doğan bebeğine, Ulaş adı verilirken, doğumdan 2 gün sonra gittiği Mehmet Akif Sağlık Ocağı'nda anne ve çocuğu muayene eden doktor, her ikisinin sağlık durumunun da iyi olduğunu bildirdi. 
     
     KAYMAKAMLIK VE BELEDİYE SAHİP ÇIKTI 
     Polatlı Kaymakamlığı ve Belediye Başkanlığı yetkilileri de olayın duyulmasının ardından, Şaban ailesine gıda, yakacak ve para yardımında bulundu. Anne ve bebeği hastaneye götürerek muayene ettiren Kaymakamlık yetkilileri, ayrıca Şaban ailesine Sosyal Yardımlaşma Fonu'ndan maaş bağlanacağını bildirdi. 
     Yetkililer, Şaban ailesinin BEDAŞ'a olan 150 milyon liralık birikmiş elektrik faturasının da yatırıldığını ve yeşil kart çıkartılması için de gerekli işlemlerin yapıldığını belirtti. 
     
</TEXT>
</DOC>
