<DOC>
<DOCNO> 241308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/spor/spo02.html </URL>
<DATE> 2004/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tomas'a veda 
</HEADLINE>
<TEXT>



Umut kalmadı 
SARI - Lacivertli yönetim, bu sezon defansta önemli bir görev üstlenmesine rağmen Hırvat oyuncuyu gözden çıkardı. Bu konuda Daum'un kararsızlık yaşamasına rağmen, yönetimin Hırvat futbolcu ile yolları ayırma kararı aldığı iddia edildi. Tomas'ın, Beşiktaş ve Galatasaray'ın da kendisiyle ilgilendiği mesajı göndermesinin bardağı taşırdığı öğrenildi. 

Alternatif Deniz 
ADANASPOR deplasmanında formasını yere attığı için büyük tepki alan, ancak daha sonra Daum tarafından affedilen Tomas, menajerleri aracılığıyla iki ekip ile temas kurunca ipler koptu. Fenerbahçe, Tomas'ın boşluğunu yerli bir oyuncu ile doldurmak istiyor. Bu bölge için en büyük aday da, prensipte el sıkışılan Gençlerbirliği'nin milli oyuncusu Deniz. 

Taarruz hazırlığı 

FENERBAHÇE'DE transfer konusunda görev dağılımı yapıldı. Buna göre her yönetici, belirlenen isimlere odaklanacak, bu konuda gerekli çalışmaları yürütecek. Öte yandan İlhan Ekşioğlu'nun da transferde aktif görev üstleneceği bildirildi. Ekşioğlu, Daum'un istediği Ümit Milli Takımı oyuncuları için devreye girecek. Daum'dan da kaleci transferini yürütmesi istendi. Başkan Yıldırım, Ortega sorununu kendi çözecek. 

Liste 
Aziz Yıldırım Gökdeniz 
Nihat Özdemir İbrahim ve Deniz 
Mahmut Uslu Alex 

Prim listesi tamam 

Hooijdonk kapsam dışı 
FENERBAHÇE'DE gözler primlere çevrildi. Bu konuda yönetimin tam yetki verdiği Teknik Direktör Daum, sezon içindeki performanslarına göre oyunculara ayrı ayrı prim dağıtacak. Kendisi ve Hooijdonk ise özel sözleşmeleri gereği prim alacağı için, bu toplu primden yararlanmayacak. Alman hocanın, prim listesinin başına Tuncay ve Nobre'yi aldığı bildirildi. 

Çalışanlara müjde 
DAUM'UN prim sıralamasında, Tuncay ve Nobre'nin ardından Ümit Özat'ın geldiği ifade edildi. Aurelio'nun dördüncü sırada yer aldığı, Brezilyalı oyuncuyu kaleci Volkan, Tomas ve Luciano'nun izlediği öğrenildi. En az primi ise Petkov, Rebrov ve Recep alacak. Bu arada sezon ortasında takımdan ayrılan Yusuf'a ise prim verilmeyecek. 

Başkan'ın isyanı 

BAŞKAN Aziz Yıldırım'in, voleyboldaki transfer gelişmesi nedeniyle küplere bindiği öğrenildi. Halkbank'ın, Sarı - Lacivertli ekibin en iyi oyuncularından Gökhan'a, bonservis ücretiyle birlikte 145 milyar lira öneri getirmesine Yıldırım'ın tepki gösterdiği bildirildi. Başkan'ın, "Devlet bankası, amatör sporlara yatırım yapmıyor, ama transfer için kesenin ağzını açıyor. Bu kadar parayı nereden buluyorlar " dediği ifade edildi. 

'Sorin'i verelim' 

ERDOĞAN DERMANCI 

BREZİLYA'NIN Cruzeiro takımının İkinci Başkanı Zeze Perrela, Juan Pablo Sorin'i Fenerbahçe'ye verebileceklerini açıkladı. Sözleşmesi Cruzeiro'da bulunan ve sol kanatta görev yapan 28 yaşındaki Sorin, geçen sezon Fransız PSG'ye kiralandı. Arjantin Milli Takımı'nda da görev yapan Sorin River Plate, Juventus, Barcelona, Lazio, Cruzeiro ve PSG'de forma giydi. 

'Formayı kapacağım' 

Serkan iddialı 
GENÇLERBİRLİĞİ'NDEN bonservisi alınan Serkan Balcı, Fenerbahçe forması giymek için sabırsızlanıyor. Milli Takım kampında bulunan genç futbolcu, "Fenerbahçe şampiyon oldu, sanki ben de şampiyondum. Dünyalar benim oldu. Fenerbahçe'de büyük forma savaşı yaşanacağını biliyorum. Ama böylesine büyük bir takımda oynamanın karşılığı da budur. Çalışıp, formamı kapacağıma inanıyorum" dedi. 

Avrupa sevinci 
ÇOCUKLUĞUNDAN bu yana Sarı - Lacivertli renklere gönül verdiğini hatırlatan Serkan, sözlerini şöyle sürdürdü "Şimdi benim için yeni bir heyecan başlıyor. Şampiyonlar Ligi'nde forma giymek beni çok sevindiriyor. Her şey o kadar çok çabuk gelişti ki, şaşırdım kaldım. Fenerbahçe'de başarılı olacağıma inanıyorum. Milli Takım'da en çok Emre, Yıldıray ve Okan Buruk'u örnek alıyorum". 

Yıldırım'dan garanti 

İÇ transferde sadece Tuncay'a üç yıllık imza attıran Fenerbahçe'de, sözleşmesi biten diğer oyuncular Ümit, Ali ve kaleci Volkan'ın içi rahatladı. Şampiyonluk kutlamaları nedeniyle kendileriyle masaya oturulamayan ve Milli Takım'a buruk giden üç oyuncuya Başkan Aziz Yıldırım'ın garanti verdiği ortaya çıktı. Yıldırım'ın, yaz kampı dönüşünde sözleşmelerinin hazır olacağını müjdelediği bildirildi. 


</TEXT>
</DOC>
