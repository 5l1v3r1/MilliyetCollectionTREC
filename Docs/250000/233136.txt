<DOC>
<DOCNO> 233136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/soneko18.html </URL>
<DATE> 2004/04/20/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Teşvik alacak iller arasına Balıkesir'in de dahil edilmesi için teklif... 
</HEADLINE>
<TEXT>

     AK Parti Balıkesir Milletvekili ve TBMM KİT Komisyonu Başkanı İsmail Özgün, ilk aşamada 36 ilin yararlandırılmasına karar verilen ''Yatırımların ve İstihdamın Teşviki'' ile ilgili uygulama kapsamına Balıkesir'in de dahil edilmesi için yasa teklifi verdiklerini bildirdi. 
     Özgün, yaptığı açıklamada, kişi başına düşen GSMH tutarı bin 500 doların altında bulunan bazı illerde, vergi ve sigorta primi teşvikleri uygulamak, enerji desteği sağlamak ve istihdam imkanlarını artırmak amacıyla başlatılan uygulamanın kapsamının genişletilmesi ve Balıkesir OSB'nin de teşvikten yararlandırılması yönünde girişimlerde bulunduklarını bildirdi. 
     Hükümetin, GSMH tutarı bin 500 doların altında olan illerin gelişimi konusunda ısrarcı olduğunu ifade eden Özgün, ''Biz, bu rakamı yükseltmeye çalışıyoruz. Daha önce Balıkesir'in de teşvik kapsamına alınmasını istedik. Kişi başına düşen milli geliri bin 500 doların üzerinde olması nedeniyle kabul görmedi. Şimdi 11 ilin daha teşvik kapsamına alınması için yasa teklifi verildi. Bunların içinde Balıkesir de var'' dedi. 
     Özgün, Balıkesir OSB'nin ''Endüstri Bölgesi''ne dönüştürülmesi yolundaki girişimlerinin sürdüğünü de bildirdi. 
     
</TEXT>
</DOC>
