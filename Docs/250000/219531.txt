<DOC>
<DOCNO> 219531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sonspo13.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya'dan tur haberi gelsin VILLARREAL-GALATASARAY 
</HEADLINE>
<TEXT>

     17 Mayıs 2000'de UEFA Kupası'nı kaldıran Galatasaray, bu akşam Madrigal Stadı'nda Villarreal önünde 4. turu arayacak. Hollandalı Jan W.Wegereef'in yöneteceği ve saat 22.30'da başlayacak maçı Show TV naklen yayınlıyor. 
     Fenerbahçe'ye derbide yenilerek Süper Lig'de şampiyonluk ümitlerini tamamen kaybeden sarı-kırmızılılarda, UEFA Kupası tek tutunacak dal. Tur atlamak için mutlaka gol atması gereken Cimbom'da, forvet hattında Ümit Karan ve Hakan Şükür'ün forma giymesi bekleniyor. 
     
     HAKAN ŞÜKÜR SEVİNCİ 

     Belindeki sakatlığı nedeniyle geçen günlerde yürümekte bile zorlanan Hakan Şükür, dün akşam maçın oynanacağı El Madrigal Stadı'nda yapılan son çalışmada, düz koşu ve egzersiz hareketlerinden sonra kendini iyi hissedince takımla çalıştı. Hakan'ın zaman zaman belini tutması dikkat çekerken, futbolcunun her geçen gün iyiye gittiği ve yarın yapılacak kontrol ve test idmanından sonra Villarreal maçında oynayıp oynamayacağının belli olacağı açıklandı. 
     
     MUHTEMEL 11'LER 

     Galatasaray'ın, Villarreal maçına Mondragon, Prates, Orhan, Ömer, Ergün, Sabri, Petre, Batista, Murat Volkan , Hakan Şükür Necati , Ümit Karan muhtemel 11'iyle çıkması bekleniyor. 
     Villarreal'in ise maça Reina, Josico, Coloccini, Belletti, Arruabarena, Victor, Battaglia, Roger, Venta, Riquelme, Andersson muhtemel 11'iyle çıkması bekleniyor. 
     
     CİMBOM NASIL TUR ATLAR 

     UEFA Kupası 3. tur ilk maçında rakibiyle geçen hafta sahasında Villarreal ile 2-2 berabere kalan Galatasaray, galibiyet ya da 3-3 ve üzerindeki beraberliklerle turu atlayabilecek. 
     ''Cim bom'', deplasmanda yapacağı maçta rakibiyle golsüz ve 1-1'lik beraberlik ile yenilgi alması halinde ise UEFA Kupası'na veda edecek. Galatasaray ile Villarreal arasındaki karşılaşmanın 2-2 bitmesi halinde ise karşılaşma uzayacak ve uzatmalarda ''gümüş gol'' uygulamasına gidilecek. 
     
     TERİM ERKEN GOL BULMALIYIZ 

     Teknik Direktör Fatih Terim, ilk maçta aldıkları 2-2'lik skorun dezavantajıyla yarınki karşılaşmaya çıkacaklarını belirterek, mutlaka gol atmaya çalışacaklarını söyledi. 
     Şimdiye kadar oynadıkları maçlarda genellikle erken gol yiyen taraf olduklarını anlatan Terim, ''İnşallah bu kez biz erken gol atarız. Ancak gol atmak isterken de zaafa düşmemek için dikkatli olmalıyız. Aynı zamanda altı günde üç maç yaptığımız için gücümüzü ekonomik sarf etmeliyiz'' diye konuştu. 
     
     AVRUPA'DA 187. RANDEVU 

     Galatasaray, UEFA Kupası 3. tur rövanş maçında yarın İspanya'nın Villarreal takımıyla deplasmanda yapacağı karşılaşmayla Avrupa kupalarında 187. randevusuna çıkmış olacak. 
     Sarı-kırmızılılar, 99 yıllık tarihlerinde bugüne dek Avrupa kupalarında yaptıkları 186 karşılaşmada 69 galibiyet elde ederken, 70 karşılaşmada da sahadan boynu bükük ayrıldı. ''Cim Bom'', Avrupa kupalarında 47 maçta ise berabere kaldı. 
     Galatasaray, Avrupa arenasında rakip fileleri toplam 240 kez havalandırırken, kalesinde ise 273 gol gördü. 
     
     FATİH TERİM UEFA'DA HİÇ YENİLMEDİ 

     Galatasaray Teknik Direktörü Fatih Terim, sarı-kırmızılı takımla çıktığı 52 Avrupa kupası maçında 24 galibiyet elde etti. 
     UEFA Kupası'nı da kazanan Terim'in yönetimindeki Galatasaray, 52 Avrupa kupası maçında 24 galibiyet, 17 yenilgi, 11 de beraberlik aldı. 
     Galatasaray, Fatih Terim'in yönetiminde 52 maçta 82 gol atarken, kalesinde ise 69 gol gördü. 
     Fatih Terim, UEFA Kupası'nda takımının başında çıktığı 10 maçta henüz yenilgi yüzü görmedi. 
     UEFA Kupası'nın kazanıldığı 1999-2000 sezonunda Galatasaray, 5 galibiyet ve 4 beraberlik alırken, bu sezon Villarreal maçında da beraberlik elde etti. 
     
</TEXT>
</DOC>
