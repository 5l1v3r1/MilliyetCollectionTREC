<DOC>
<DOCNO> 238317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/yasam/ayas.html </URL>
<DATE> 2004/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Göz göre göre 'tarih' rezaleti 
</HEADLINE>
<TEXT>


İstanbul Büyükşehir Belediyesi'nin hemen önünde bulunan Bizans Ayios Polyeuktos Kilisesi'nin kalıntısı, halka açık tuvalet haline geldi 

Serhat Oğuz 

Fatih Saraçhane'de bulunan İstanbul Büyükşehir Belediyesi'nin hemen önünde bulunan 1500 yıllık ve Batı Roma İmparatoru Olybrius tarafından aynı bölgedeki Bizans Sarayı'nın kilisesi olarak yaptırılan tarihi yapı, İstanbul kültürünün önemli parçalarından biri. Ancak çok değerli kalıntıların bugünkü hali içler acısı. Kalıntıları yakından görmek isteyenler, kesif idrar kokusu nedeniyle alana yaklaşamıyorlar bile. 

Gelen geçeni umursamıyorlar 
Rezaleti görmek için Saraçhane'ye gittiğimizde, 10 dakika içinde 10'dan fazla kişinin tuvalet ihtiyacını giderdiğini gördük. Üstelik, kalıntıların içinden geçen yolun üzerinde, çevreden kendilerini fark eden gözlere hiç aldırmadan. Kimileri ise, tarihi yapının sağladığı avantajları kullanarak, birbirine bitişik duran bölmeleri pisuvar gibi kullanıyordu. 
Tarihi kilisenin bitişiğinde bulunan parkta oturanlar, yoldan geçenler, turistler, herkes ya bu çirkin görüntüyü izliyor ya da kokuyu duyuyor. İstanbul Büyükşehir Belediye binası ise bu rezalete sadece 50 metre uzaklıkta... 

Yurtdışına kaçırıldı 

Bugün 'umumi tuvalet' olarak kullanılan kilise, 6. yüzyılda yaptırıldı. Aziz Polyeuktos'a adandığı için bu ismi alan kilise, 11. yüzyılda önce harap edildi, sonra da yağmalandı. Kilisenin kıymetli parçaları ve sütunları Barcelona ve Venedik'e kaçırıldı. Kilise, Bazilikal planlı ve kubbeliydi. 


</TEXT>
</DOC>
