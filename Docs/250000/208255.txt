<DOC>
<DOCNO> 208255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/spor/ydemirkol.html </URL>
<DATE> 2004/01/13/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
İmparatorca 
</HEADLINE>
<TEXT>

   
   Geçen hafta Bülent tarafından bakmıştık işe, şimdi Terim tarafını görelim. "Bana göre ligin ilk yarısında alınan kötü sonuçlar sürpriz değil. Çünkü takımın kimyası bozuk. Bir mevkide 5-6 futbolcu var, başka bir mevkide ise neredeyse adam yok... Fatih Hoca'yla daha önce de çalıştım. Çok değişmiş. Eskiden tahammülü vardı, şimdi hiç yok. Sabırsız olmuş. Eskiden çalışmalarda her işi kendisi yapardı. Bu futbolcu için çok önemlidir. Şimdi ise öyle değil..." Bunlar Abdullah Ercan'ın Türkiye Gazetesi'nden M. Tahir Kum'a verdiği röportajdan alıntılar. 2. Terim döneminde içeriden alınan ilk yorumlar. Kuşkusuz gün gelecek herkes konuşacak. Misal, yardımcılık teklifini kabul etmeyen Bülent Korkmaz da... 
   Biz 1.5 yıldır dışarıdan görünenlere, yazılmamak kaydıyla söylenenlere hakim olabildik. Tabii bir de arada sırada basına konuşan Fatih Terim'in söylediklerine. Bunlara göre eleştirilerimizi yaptık. Bugün Abdullah'ın ağzından çıkanlardan sonra bu döneme daha başka bir gözle bakılacak. 
   Bir motivasyon üstadı, bir abi ve baba, bir futbol düşünürü olarak en yükseğe çıkardığımız Fatih Terim'in İtalya macerasıyla ilgili binbir hikaye duyduk bugüne kadar. Ama şahitler konuşmuyordu, kimse yazamadı. Ne de olsa dedikodudan öteye gitmiyordu konuşulanlar. Ama bugün artık birileri konuşuyor. Neden işlerin yolunda gitmediği, neden bu toprakların yarattığı en büyük mucizelerden biri olan Terim'le Galatasaray'ın geriye gittiği. Bugün gelinen nokta bir yenilgidir. Terim'in bu yenilgiyi satır aralarında da olsa yaptığı konuşmalarda kabul ettiği ortada. Ama yaptığı sansasyonel bir işle maçın bitmediğini, son kartları şimdi açtığını da söylüyor. 
   Ne kadar içimizi acıtsa da Bülent'in dışarıda bırakılışı bu yeni devrin sembolik startıdır. Terim, 5-6 oyuncuyu yollayıp kaptanı tutmayı seçebilirdi. Yine takımı gençleştirebilirdi. Yapmayışında bizce bir hikmet var. Tarihte çokça rastlanan hamlelerden biri bu. Bu gemileri yakmaktır. Geçmişi, başarılar da dahil olmak üzere geride bırakmaktır. Artık dönecek bir yer yok. Bu yeni, sadece geleceğe bakan, zira geçmişi bilmeyen bir orduyla yeni bir savaşa çıkmaktır. Artık dönecek rüya gibi bir geçmiş yok. Sadece gelecek hayalleri var. Yani Terim'in yaptığı sadece takımı gençleştirmek değildir. Acıtan bir yangındır. Ve belki ilk kez bu hamleyle Terim lakabını hak etmektedir. Bu tam da İmparatorca bir tavırdır. Unutulmamalı, İmparatorların her hamleleriyle halklarına kendilerini sevdirmek gibi bir yükümlülükleri yoktur. 
   Şimdi soru, Terim'in Galatasaray'ı ayağa kaldırıp kaldıramayacağıdır. Bunu bilemiyoruz. Geçmişten referans alamayız. Çünkü gemiler yandı. Bu yepyeni bambaşka bir macera. Heyecanla bekliyoruz. 
   
      
   
</TEXT>
</DOC>
