<DOC>
<DOCNO> 206283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/ekonomi/eko02.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar'da ödeme kararı 
</HEADLINE>
<TEXT>

   İmarzedelere toplam 8 katrilyon liralık mevduat ödenmesi için gerekli olan Bakanlar Kurulu Kararı yayınlandı. İlk aşamada 10 milyar liraya kadar olan mevduatlar sahiplerine ödenecek 
      EKONOMİ SERVİSİ 
   
   İmar Bankası'ndaki yüzde 90'ı kayıtdışı olarak toplanmış yaklaşık 8 katrilyon liralık mevduatın ödenmesine başlanıyor. Ödemelerin başlayabilmesi için gerekli olan ödemelerde uygulanacak esasları belirleyen Bakanlar Kurulu Kararı Resmi Gazete'de yayımlandı. 
   Karara göre, ödemeler Ziraat Bankası aracılığıyla yapılacak. Ödemelere ilişkin hususlar, TMSF ile banka arasında düzenlenecek protokolle belirlenecek. Karar uyarınca, yürütülen brüt faiz tutarları da dahil olmak üzere 10 milyar liraya kadar olan mevduatlar ile brüt faiz tutarı da dahil 10 milyar lirayı aşan mevduatların 10 milyar liralık kısmı, hak sahipleri adına Ziraat Bankası nezdinde vadesiz hesap açılarak peşin ödenecek. 
   Mevduatların 10 milyar liranın üzerindeki kısmı için de Ziraat Bankası'nda blokeli vadeli mevduat hesabı açılacak. Vadeli hesaplar, rehin, haciz, temlik ve benzeri hukuki ilişkilere konu olsa bile vadesinden önce ödenmeyecek. 
   
   5 bankanın ortalama faizi 
   Söz konusu hesaplara enflasyon TÜFE oranında faiz uygulanacak. Üç ay vadeli olanlar vade sonunda tahakkuk etmiş faiziyle birlikte ödenecek. Diğer vadelerdeki hesaplara ise altı ayda bir faiz tahakkuk ettirilecek. 
   İmar Bankası'ndaki mevduatlara, izninin kaldırıldığı 3 Temmuz 2003 itibariyle, tasarruf mevduatlarının toplamı en yüksek beş bankanın uyguladığı faiz ortalaması ile İmar Bankası'nın kamuya ilan ettiği ve en düşük faiz oranını aşmamak kaydıyla faiz yürütülecek. 
   
   İmarzedelere yapılacak ödeme şekilleri    10 milyar liraya kadar olan mevduatlar peşin ödenecek10 milyarı aşan kısmın 5 milyarı 3 ay 5 - 15 milyar arası 12 ay15 - 30 milyar arası 18 ay30 - 60 milyar arası 24 ay60 - 170 milyar arası 30 ay170 milyar liranın üzerindeki kısım ise 36 ay sonra ödenecek 
   
   Hangi hesap ödenmeyecek    İmar Bankası kayıtlarında tasarruf mevduatı olarak izlense bile bazı mevduat hesapları sigorta kapsamındaki tasarruf mevduatı olarak kabul edilmeyecek ve ödeme yapılmayacak. Karar uyarınca ödeme yapılmayacak hesaplar şöyle 
   3 Temmuz 2003 tarihinden geriye doğru bir ay içerisinde 3 Haziran 2003 dahil off - shore bankalardan, İmar Bankası'na aktarılan hesaplar,İmar Bankası'nın bankacılık izni ve mevduat toplama yetkisinin kaldırılmasından sonra açılan hesaplar,Karşılıksız olarak satılan Devlet iç borçlanma kağıtlarıyla toplanan fonların, mevduat güvencesine alınmasını sağlamak amacıyla aktarıldığı tasarruf mevduat hesapları,Muvazaylı olduğu TMSF tarafından belirlenen hesaplar, İmar Bankası'nda doğrudan ya da dolaylı olarak payı bulunan ortakları ile bunların ana, baba, eş ve çocuklarıyla, bankanın yönetim kurulu ve kredi komitesi başkan ve üyeleri, genel müdür ve yardımcıları, imzaları bankayı bağlayan memurları, şube müdürleri ile bunların ayrı ayrı veya birlikte sahip oldukları kuruluşların mevduatı ödenmeyecek. Ayrıca, İmar Bankası personelinin kurduğu munzam veya yardımlaşma sandık ve vakıflarının hesapları ödenmeyecek. 
   
</TEXT>
</DOC>
