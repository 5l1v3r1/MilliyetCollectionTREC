<DOC>
<DOCNO> 202317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sontur21.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da soğuk alarmı... 
</HEADLINE>
<TEXT>

     İstanbul Büyükşehir Belediyesi, kentte bu akşamdan itibaren etkili olması beklenen soğuk ve yağışlı havaya karşı ''düşük yoğunluk alarm düzeyi'' olan ''A'' planını uygulamaya koyacak. 
     İstanbul Büyükşehir Belediyesi'nden yapılan yazılı açıklamada, İstanbul'un bu akşam saatlerinden itibaren soğuk ve yağışlı havanın etkisine girmesinin beklendiği kaydedildi. 
     Yarın sabah saatlerinden itibaren karla karışık yağmur ve akşam saatlerinde de kar yağışı beklendiği belirtilen açıklamada, metrekareye yaklaşık 11 kilogram yağış düşeceği, kar kalınlığının kentin yüksek kesimlerinde 2.5-4 santimetre arasında olacağının tahmin edildiği bildirildi. 
     İstanbul Büyükşehir Belediyesi İtfaiye Daire Başkanlığı, Ulaşım Daire Başkanlığı ve Yol Bakım Onarım Müdürlüğü ekipleri başta olmak üzere ilgili birimlerin muhtemel su baskınları ve don olaylarına karşı hazırlıklarını tamamladığı belirtilen açıklamada, Ulaşım Daire Başkanlığı'nın günün koşullarına göre ''B'' ve ''C'' alarm planlarını uygulamaya koyacağı bildirildi. 
     ''Düşük yoğunluk alarmı düzeyi'' olan ''A'' planı kapsamında olağan kış koşulları ile mücadele edildiği belirtilen açıklamada, kar yağışı ve buzlanmalara karşı düzenli kontrollerin yapılacağı, bu çalışmalar sırasında 240 iş makinesi ve bin 100 personelin görev yapacağı kaydedildi. 
     Açıklamada, karlanma ve buzlanmaya karşı depolarda 28 bin ton tuzun bulunduğu, ana arterlerde kullanılmak üzere 4 bin ton tuzun da ilçe belediyelerine verildiği belirtildi. 
     Hazırlıklar çerçevesinde ayrıca 10 bin ton tuzun alımının yapılarak depolara nakledildiği, 2004 yılı ocak ayı itibariyle de 20 bin ton tuz alımı için ihale hazırlıklarının yapıldığı kaydedildi. 
     Öte yandan, İstanbul Büyükşehir Belediyesi sorumluluk alanında bulunan bin 850 kilometrelik ana arterin Yol Bakım Onarım Müdürlüğü'ne bağlı ekipler tarafından 24 saat aralıksız kontrol altında tutulduğu da belirtildi. 
     
</TEXT>
</DOC>
