<DOC>
<DOCNO> 203477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/spor/yozer.html </URL>
<DATE> 2003/12/21/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Yandan yandı 
</HEADLINE>
<TEXT>

   
   İnsanın kötü kader yakasına bir kere yapışmasın. Asla önleyemezsin. Hele bir de çanak açarsan hiç kurtulamazsın. 
   Maçın en önemli anı son dakika. Ali Aydın dün tüm hakemlere derslik bir karar verdi. Yani avantajdan geri dönme. Eskiden avantaj verildi mi, geri dönülmezdi. Ama artık öyle değil. Ömer, Effa'yı önce tuttu. Effa düşmedi. Topa vurdu. Top auta gidince Ali Aydın penaltı kararı verdi. Ama penaltı pozisyonu öncesi sağdan yapılan orta da en azından iki Elazığsporlu futbolcu ofsayttı. Yan hakem verseydi, penaltı pozisyonu hiç olmazdı. Zaten o kanatta görev yapan yan hakem yarı kör bayrak kaldırdı. Her kararı tartışılırdı. Elazığspor'un sayılmayan golü de bir şüphe fırtınasıydı. 
   Peki ya maç Galatasaray dün ikinci yarı resmen kaşındı. Biraz da stres nedeniyle yarı alanına fazla gömüldü. Güçsüz Elazığspor'a güven verdi. Savunmada Ömer iyi mücadele etti. Ancak hava toplarında Tamas ona yardımcı olmayınca yoruldu. Oysa Galatasaray bu yarıda daha kontrollü oynayıp üç puanı garantiye alabilirdi. Bratu ya da Sabri'nin süratinden de yararlanamadılar. Ev sahibi takım o kadar çok boş alan bıraktı ki, Galatasaray'ın bu boşlukları nasıl değerlendiremedi hayret doğrusu. Elazığspor'un ikinci yarıda böyle oynayacağını düşünmek için hoca olmaya bile gerek yok. Kimbilir belki de Terim gerekeni yaptı, futbolcular uygulamadı. Ama oyun disiplinini verememek yine Terim'in suçu. Yani basiret her bakımdan kilitli. Bu maç bir kez daha gösterdi ki, orta alana kesinlikle bir lider lazım. Hem de topa basacak, okşayacak, yönetecek, takımı yönlendirecek bir oyuncu. 
   Galatasaray'ın yeni kadrosu ilk yarı gerçekten iyi oynadı. Ancak bu iyilik, son haftalardaki kötü futbolun iyisiydi. Çok koştular, iyi mücadele ettiler. Batista sadece ilk yarı değil, 90 dakika her adalesi ile savaştı. Bir de mükemmel gol attı. Petre iyi bir asker, Ergün kontrollü oynadı. Ancak Ümit ve Bratu'nun uyum eksikliği zirvedeydi. Hele Ümit hiçbir şekilde hazır olmadığını gösterdi. O mücadeleye üç puan yakışırdı. Ancak ikinci yarı yapılan taktiksel hatalar ve savunma anlayışını abartmak iki puana neden oldu. 
   Ali Aydın dün yardımcılarının kurbanı oldu. Penaltı pozisyonunun öncesi Elazığspor'un ilk golünün başında soldan yapılan orta dışarıdan çevrilmişti. Ama gören olmadı. Karşılıklı yan hakem hataları Elazığspor'un işine yaradı. Ali Aydın'ın artıları, yardımcılar yüzünden silindi. 
   
      
   
</TEXT>
</DOC>
