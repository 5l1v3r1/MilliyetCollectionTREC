<DOC>
<DOCNO> 212558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/son/soneko08.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
2004'ün ilk ayında ihracat 4 milyar 162 milyon dolar... 
</HEADLINE>
<TEXT>

     Devlet Bakanı Kürşad Tüzmen, bayrama yine ihracat artışı ile girildiğini belirterek, 2004 yılının ilk ayında yüzde 38 oranında ihracat artışı gerçekleştiğini söyledi. 
     Bakan Tüzmen, 2004 yılının ilk ayında ihracatın durumunu değerlendirdi. 
     İhracatçı Birlikleri kayıt rakamlarına göre, 1-29 Ocak tarihleri arasında ihracatta yüzde 38 oranında artış gerçekleştiğini bildiren Tüzmen, 2003 yılında gerçekleştirilen ihracat artışını, 2004 yılında da gerçekleştirmek için ellerinden gelen her şeyi yaptıklarını ve yoğun çaba gösterdiklerini ifade etti. 
     ''Önemli olan ihracat artışını sürdürülebilir kılmaktır'' diyen Tüzmen, bunun için gerek pazar çeşitlendirmesi, gerek kaliteli ve yüksek katma değer yaratan ürünlerin ihracatı, gerekse moda marka yaratarak bu ürünlerin ihracatı konusunda çalışmaların devam ettiklerini anlattı. 
     1-29 Ocak tarihleri arasında toplam ihracatın 4 milyar 162 milyon dolara ulaştığını bildiren Tüzmen, 2003 yılında aynı dönem ihracatının 3 milyar dolar olduğunu hatırlattı. Bakan Tüzmen, ihracat artışının Ocak ayındaki gibi devam etmesi halinde 2004 yılında belirledikleri 55 milyar dolarlık ihracat hedefini rahatlıkla aşacaklarını bildirdi. 
     İhracatçıların bütün zor koşullara rağmen büyük bir fedakarlıkla çalıştığını ifade eden Tüzmen, 1-29 Ocak tarihleri arasında tarım ürünleri ihracatında yüzde 23, sanayi ürünleri ihracatında yüzde 40, ihracat artışı gerçekleştirildiğini bildirdi. 
     Tüzmen, aynı tarihler arasında hazır giyim ve konfeksiyon ihracatında yüzde 22, elektrik, elektronik ihracatında yüzde 39, taşıt araçları ve yan sanayi ürünleri ihracatında yüzde 74, makine ve aksamları ihracatında yüzde 50, kimyevi maddeler ihracatında yüzde 48, çimento ve toprak ürünleri ihracatında yüzde 48, maden ve metaller ihracatında yüzde 67, demir ve demir dışı metallerde yüzde 41, ihracat artışının gerçekleştiğini kaydetti. 
     
     ''ALIM HEYETLERİNE ÜRÜNLERİMİZİ GÖSTERECEĞİZ'' 

     Türk ürünlerini pazarlamak, ihracatı artırmak için çeşitli ülkelere ziyaretler yapacaklarını belirten Tüzmen, şöyle devam etti 
     ''Önümüzdeki günlerde ihracatçılarımızla birlikte yine yollara düşeceğiz ve ürünlerimizi pazarlamak, ihracatımızı artırmak için çeşitli ülkelere ziyaretler yapacağız. Çok sayıda ülkedeki mağaza zincirlerinin yöneticilerinden oluşan alım heyetlerini Türkiye'ye getirip ürünlerimizi göstereceğiz. Uluslararası mağaza zincirlerinde Türk mallarının satılmasını sağlayacağız. Kısacası ihracat artışını sürdürmeye kararlıyız.'' İhracatçıların sorunlarının çözümü için de sektör toplantılarına devam edeceklerine dikkat çeken Tüzmen, ''İlk sektör toplantısını bayramdan sonra otomotiv ve yan sanayi sektörüyle yapacağız'' dedi. 
     
     İTHALATTAKİ ARTIŞ 

     Tüzmen, ithalatla ilgili olarak da, aşırı değerli Türk Lirası'nın ithal mallarını ucuzlattığına ve ithalatta hızlı bir artışa yol açtığına işaret ederek, ithalatta görülen aşırı artışın döviz kurlarının belli bir dengeye oturmasıyla normale döneceğini söyledi. 
     Bakan Tüzmen, ihracatın ithalatı karşılama oranının yüzde 70'ler seviyesinin altına düşürülmemesi gerektiğini hatırlatarak, bunun için uğraştıklarını belirtti. 
     
</TEXT>
</DOC>
