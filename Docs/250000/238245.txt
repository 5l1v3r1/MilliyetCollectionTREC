<DOC>
<DOCNO> 238245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonyas10.html </URL>
<DATE> 2004/05/07/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Neat Kuyrukluyıldızı bu akşam gözlenebilecek... 
</HEADLINE>
<TEXT>

     Neat Kuyrukluyıldız'ın geçişi, bu akşamdan itibaren Ankara Üniversitesi'nin A.Ü Ahlatlıbel'deki gözlemevinden ücretsiz izlenebilecek. 
     Üniversiteden yapılan açıklamaya göre, A.Ü Gözlemevi ve Üniversite Astronomi Araştırma Topluluğu'nun etkinlikleri çerçevesinde, kuyrukluyıldızın geçişi, 15 Mayıs'a kadar gözlenebilecek. Ahlatlıbel'deki gözlemevi, her gün saat 20.00'de meraklıları ağırlayacak. 
     Bu etkinlikler kapsamında gözlemevinde astronomiyle ilgili araç gereçler satılacak, çeşitli toplantılarda kuyruklu yıldız hakkında bilgiler verilecek. 
     
     BU AKŞAM, EN YAKIN KONUMDA 
     Kuyrukluyıldız, bu akşam Dünya'ya 48 milyon kilometre yaklaşarak, en yakın konumuna gelecek. Kuyrukluyıldız bugünden itibaren batı-güneybatı ufkundan akşam saatlerinde yükselmeye başlayacak ve 15 Mayıs'ta Güneş'e en yakın konuma gelecek. 
     Neat Kuyrukluyıldızı, Güneş etrafında dolandıktan sonra uzayın karanlığında kaybolacak ve bu görkemli olaya yalnız bir kez tanıklık edilebilecek. 
     
</TEXT>
</DOC>
