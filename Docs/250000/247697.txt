<DOC>
<DOCNO> 247697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sondun07.html </URL>
<DATE> 2004/06/14/ </DATE>
<TIME> 01.05 </TIME>
<AUTHOR>  </AUTHOR>
<HEADLINE>
AP seçimlerinde yenilgiye uğrayan Müntefering Acı bir sonuç... 
</HEADLINE>
<TEXT>

     Almanya'da iktidarda bulunan Sosyal Demokrat Parti SPD Genel Başkanı Franz Müntefering, Avrupa Parlamentosu seçimlerinde partisinin uğradığı yenilgiyi ''acı bir sonuç'' olarak nitelendirdi. 
     Müntefering, Sosyal Demokratların, seçmeni ülkedeki reformların gerekliliği konusunda yeterince aydınlatamadığının görüldüğünü, gelecekte hangi politikanın daha iyi olacağı konusunda parti içinde açıkça tartışılması gerektiğini söyledi. 
     SPD Genel Sekreteri Klaus Uwe Benneter de seçim sonuçlarının gayet açık olduğunu ve bunun partisi için büyük bir yenilgi olduğunu belirtirken, SPD'nin seçimlerdeki 1 numaralı adayı Martin Schulz, bu kadar büyük bir yenilgiyi beklemediğini ifade etti. 
     Muhalefetteki Hıristiyan Demokrat Birlik Partisi CDU Genel Başkanı Angela Merkel ise SPD'nin ''dramatik bir yenilgiye uğradığını'' belirterek, Alman halkının iktidar partilerine güvenlerinin kalmadığını ifade etti. 
     CDU Genel Sekreteri Laurenz Meyer, bugünü CDU ve Almanya için ''büyük bir gün'' olarak nitelendirdi ve gerekli reformları kabul ederek, faydasız reformlara karşı çıkmalarının olumlu sonuç doğurduğunu kaydetti. 
     Hıristiyan Sosyal Birlik Partisi CSU Genel Başkanı Edmund Stoiber de, seçim sonuçlarını Başbakan Gerhard Schröder ile Müntefering'in yenilgisi olarak gördüğünü, hükümetin politikasının vatandaşlar için anlaşılmaz bir hale geldiğini söyledi. 
     CSU Genel Sekreteri Markus Söder de seçim sonuçlarının SPD için büyük bir yenilgi olarak görülmesi gerektiğini belirterek, ''Dürüst davranmak gerekirse, böyle bir sonuçtan sonra SPD'nin iktidardan çekilmesi gerekir'' dedi. 
     Hür Demokrat Parti FDP Genel Başkanı Guido Westerwelle ise partisinin ilk tahminlere göre Avrupa Parlamentosu'nda temsil edilecek olmasından büyük mutluluk duyduğunu ifade etti. 
     Resmi olmayan sonuçlara göre, Birlik partileri CDU CSU yüzde 44,9 oy oranı ile 49 sandalyeye sahip olurken, iktidar partisi SPD ise oyların sadece yüzde 21,8'ini alarak 24 sandalyeye sahip oldu. İktidar ortağı Birlik 90 Yeşiller partisi ise oy oranını yüzde 11,6'ya çıkartarak 13 sandalyeye ulaştı. 
     Demokratik Sosyalizm partisi PDS oyların yüzde 6,3'ünü alarak 7, FDP de oyların yüzde 6,1'ini alarak 6 sandalyeye sahip oldu. 
     Kesin sonuçların bu gece geç vakitlerde belli olması bekleniyor. Almanya'da seçimlere katılım oranının 1999 yılı seçimlerine göre yüzde 45,2'den yüzde 43,5'e düştüğü bildirildi. 
     
</TEXT>
</DOC>
