<DOC>
<DOCNO> 243722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/siyaset/asiy.html </URL>
<DATE> 2004/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK'e 'imam hatip özendiriliyor' vetosu 
</HEADLINE>
<TEXT>


Cumhurbaşkanı Sezer, öğrencileri üniversitelere yerleştirmenin, siyasal tercihlere bırakılamayacak kadar önemli olduğunu belirtti 

ANKARA Milliyet 


Cumhurbaşkanı Ahmet Necdet Sezer, imam hatip lisesi mezunlarına üniversiteye girişte uygulanan farklı katsayıyı ortadan kaldıran düzenlemeyi de içeren YÖK Yasası'nı kısmen veto etti. 18 sayfalık gerekçesinde, imam hatiplerin özendirilmeye çalışıldığını vurgulayan Sezer, "Bu okullarla genel liselerin eşit statüye getirilmesi, Anayasa'nın Atatürk ilke ve devrimlerini temel alan ruhuyla bağdaşmamaktadır" dedi. 
YÖK Yasası'nın 1, 5, 6 ve 7. maddelerini veto eden Sezer, Anayasa'nın, üniversiteye giriş katsayılarını belirleme yetkisini YÖK'e vermesine rağmen, yasayla Milli Eğitim Bakanlığı'nın MEB yetkili kılındığını kaydetti. Sezer düzenlemenin, tek çıkış yolları üniversiteye girmek olan genel lisedeki öğrenciler açısından haksızlık olduğunu da bildirdi. 
Öğrencileri üniversitelerin ilgili bölümlerine yerleştirmenin, siyasal tercih ve değerlendirilmelere bırakılamayacak kadar önemli olduğunu kaydeden Sezer, yasa koyucunun YÖK'ün yetkilerini devretme hakkı bulunmadığını bildirdi. 
Sezer, Anayasa'nın 42. maddesinde, eğitim ve öğretimin Atatürk ilke ve devrimleri doğrultusunda yapılacağının öngörüldüğünü kaydederken, Anayasa'nın Atatürk ilke ve devrimleri doğrultusunda anlaşılması, etkinliklerin buna karşı yapılamayacağı, laiklik nedeniyle din duygularının devlet işleri ve politikaya karıştırılamayacağı kurallarını da anımsattı. 

Laiklik temel taş 
Laikliği "Türkiye Cumhuriyeti'ni oluşturan değerlerin temel taşı" olarak nitelendiren Sezer, dinin devlet işlerinde egemen olamayacağı ve toplumsal yaşamı etkilemesine izin verilemeyeceğini anımsatarak, "din sömürüsü"nü gündeme getirdi. Sezer, laiklikten verilecek en küçük ödünün, Atatürk devrimlerinin yörüngesinden saptırılması sonucunu doğurabileceğini vurguladı. 
Laikliğin, din ve mezhep ayrılıklarını bireyin özel yaşamına sokarak dini siyasallaşmaktan kurtardığını, Türkiye Cumhuriyeti'nde "ümmetten ulusa" geçmenin itici gücü olduğunu vurgulayan Sezer, "Çünkü yalnız laik düzende insanlar inanıp inanmamakta ya da dinsel uygulamalarda özgürdür" dedi. 
Sezer'in gerekçesinde dikkat çeken bazı önemli noktalar da şöyle 
Bir yanda akla ve bilime, öte yanda dinsel öğretiye dayalı öğretim toplumda ikiliğe yol açacak, kaos ve karmaşa yaratacaktır.Tevhid - i Tedrisat Kanunu, toplumu batıl inançlardan kurtaracak din adamları yetiştirmeyi amaçlamaktadır. Bu amaç, imam hatiplerin, yalnızca din adamı yetiştirilmesi için erkek öğrencilerin öğrenim görmeleri ve bunların da ortaöğretim sonrası kendi alanlarında yükseköğrenime devam edebilmeleri amacıyla kurulduğunu ortaya koymaktadır.Başlangıçtaki amaçtan sapılmış, imam hatipler genel liselere alternatif öğretim kurumları durumuna getirilmiş, ikili öğretim sistemi yaratılarak laikliğe aykırı uygulamalar yapılmıştır. 

Keyfi karar olamaz 
Sezer, YÖK Yasası'nın YÖK Genel Kurulu, Yürütme Kurulu, başkan ve üyelerinin görevlerine son veren 7. maddesinin de Anayasa'ya aykırı olduğunu kaydetti. Sezer, kamu hizmeti yürütenlerin görevlerine hiçbir haklı neden olmadan son verilmesinin hukuka aykırı olduğunu vurguladı. Sezer, iktidar gücünü elinde bulunduranların keyfi ve kişisel kararlarına karşı, yasanın genelliğinin en etkili koruyucu olduğunu, bunun da hukuk devletinin temelini oluşturduğunu belirtti. 
Sezer, Genelkurmay'ın YÖK'e üye seçmesi maddesinin Anayasa'ya aykırı olduğunu da vurguladı. 

Teziç Veto isabetli, hukuki 

ANKARA Milliyet 

Vetoyu "Cumhurbaşkanı yetkisini kullanmış. Anormal bir durum yok" sözleriyle değerlendiren Milli Eğitim Bakanı Hüseyin Çelik, Anayasaya aykırılığın Anayasa Komisyonu'nda ele alınacağını söyledi. Milli Eğitim Komisyonu Başkanı AKP Milletvekili Tayyar Altıkulaç ise, "Laikliğe ve eğitim birliğine aykırılık görüşlerine katılsaydık yasayı TBMM'den geçirmezdik" dedi. YÖK Başkanı Prof. Dr. Erdoğan Teziç, Sezer'in vetosunu "İsabetli, hukuki bir sonuca varmıştır" sözleriyle değerlendirerek, "YÖK ve katsayılar arasındaki araç - amaç ilişkisini kurarak isabetli, hukuki bir sonuca vardı" dedi. ODTÜ Rektörü Prof. Dr. Ural Akbulut da Sezer'in vetosuna katıldığını ifade etti. CHP Genel Başkanı Deniz Baykal da vetoyu "sürpriz" bulmadığını dile getirerek, "Bu yasa, Türkiye'de pek çok toplum kuruluşuyla üniversitelerin tepkisini çekti, siyasal gerginliklere yol açtı. Artık karar alma sırası hükümette" dedi. 

'İnatla bir yere gelinmez' 

Bağımsız Eğitimciler Sendikası Genel Başkanı Gürkan Avcı İmam hatip liselerinin laiklik açısından tehlike arz ettiği iddialarını gülünç buluyorum. Eğitim - Bir - Sen Genel Başkanı Ahmet Gündoğdu Kısmi iade eğitim camiasını, öğrencileri ve velileri hayal kırıklığına uğrattı. Meslek liselilerin, 1999'da ellerinden alınan hakları aynen iade edilmelidir. Taleplerimizin ertelenerek oligarşik bürokrasiye teslim olunması durumunda sert tepki göstereceğimizi hatırlatıyoruz.Ankara Üniversitesi Rektörü Nusret Aras Ret gerekçesindeki görüşleri paylaşıyorum. İnatlaşmayla bir yere gelinemiyor. Anayasa'ya aykırı yasalar yapıp, çeşitli kurumlardan geri döneceğine, YÖK'ün ve Türk yükseköğretiminin tümünü kapsayan görüşlerin acelecilikle değil, sakince yeniden değerlendirilmesi gerek. Geniş mutabakatla ve çalışmayla güven unsuru öne çıkarılmalı. 


</TEXT>
</DOC>
