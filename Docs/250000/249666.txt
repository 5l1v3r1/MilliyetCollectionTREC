<DOC>
<DOCNO> 249666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sonsiy06.html </URL>
<DATE> 2004/06/21/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Erdoğan ''Türkiye Aralık'tan sonra yine bekletilirse başka şey ararız'' 
</HEADLINE>
<TEXT>

     Başbakan Recep Tayyip Erdoğan, Türkiye'nin AB'ye, tam üye ülkelerin birçoğundan daha hazırlıklı durumda olduğunu belirterek, ''Eğer Türkiye hala Aralık 2004'den sonra yine bekletilecek olursa burada başka birşey aramaya başlarız'' dedi. 
     Erdoğan, partisinin Sosyal İşler Başkanlığı'nca Hilton Oteli'nde düzenlenen ''AB Uyum Sürecinde Ulusal Sosyal Politika Sempozyumu''nun açılışına katıldı. 
     Erdoğan, burada yaptığı konuşmada, ülkenin yaşam standartını mutlaka yükseltmek zorunda olduklarını belirterek, bunu başarma azim ve kararlılığı içinde olduklarını söyledi. 
     Gezdikleri ve temasta bulundukları ülkelerde Türkiye'deki bu kararlılığı yabancıların da gözlemlediğini ve kendilerine ifade ettiğini anlatan Erdoğan, ''Türkiye AB müzakere sürecine kesinlikle şu anda AB ile müzakere sürecinde olan değil, tam üye olmuş ülkelerin birçoğundan çok daha hazırlıklı durumdadır'' dedi. 
     
     ''AB'YE GİRME KARARLILIĞI'' 

     Altyapı itibariyle de Türkiye'nin hazır olduğunu ifade eden Başbakan Erdoğan, sözlerini şöyle sürdürdü 
     ''Türkiye'de milletimizin yüzde 75'i AB'ye girme kararlılığındadır ve Türkiye AB'ye girme kararlılığını bu şekilde gösterirse dostlarımızın da bu konuda aynı anlayışı paylaşacağına özellikle inanıyorum. Aralık 2004, AB müzakere sürecinin başlaması noktasında önem arz etmektedir. Bu bir müzakere sürecidir. Tam üyelik değildir. Kaldı ki eksikliklerimiz olabilir. Tam üye olan ülkeler bile şu anda AB müktesebatını yerine getirmiş değildir. 
     Bu bir zihniyet değişimidir. Bu zihniyet değişimini sağlarken uyumsal tüm değişimi gerçekleştiren Türkiye, uygulamada aynı oranda uyumu sağlayamayabilir. Ama bununla ilgili bir müzakere süreci vardır. Üyelik bütün eksikliklerin giderilmesiyle alakalıdır. Bütün eksiklikler giderildikten sonra Türkiye tam üye olacağına göre o zaman müzakere süreci konusunda artık 41 yıldır AB kapısında bekletilen Türkiye daha fazla bekletilemez.'' Türkiye'nin üyeliği ile sadece Türkiye'nin değil, AB'nin de önemli maddi ve manevi kazanımlar elde edeceğini söyleyen Erdoğan, ''Artık işin kaymak tabakası zaten gerekli yerlere verildi'' dedi. 
     
     ''AB, MEDENİYETLER BULUŞMASININ ADRESİ OLMALI'' 

     Emeğin serbest dolaşımı konusunda Türkiye ile ilgili kararın 1986'da başlatılması gerektiğini ancak bunun gerçekleşmediğini anlatan Erdoğan, şunları kaydetti 
     ''Tüm bunlara rağmen eğer Türkiye hala Aralık 2004'den sonra yine bekletilecek olursa burada başka şey aramaya başlarız. Bu nedir Bu, mensubu olduğumuz medeniyettir. Avrupalı dostlarımıza söylediğimiz şudur Avrupa medeniyetler çatışmasının adresi haline gelmemelidir. Bakın, AB zirvesinde Hıristiyanlık konusu anayasaya konulmak isteniyordu bu konulmadı. Ama bir gerçek de şu AB, medeniyetler uzlaşmasının, medeniyetler buluşmasının olduğu bir adres olmalıdır. İşte bu başarıldığı zaman inanıyorum ki AB dünyaya farklı mesajlar verecektir. Diyeceklerdir ki biz, kurulduğu gün olduğu gibi bir Demir Çelik Kömür Birliği değiliz. Biz bir Hıristiyan Kulübü de değiliz . Bunu da ispatlamış olacaklar. Biz farklı medeniyetlerin buluştuğu bir birliğiz ve Türkiye AB'ye medeniyetler uzlaşmasının bir temsilcisi olarak girecektir. Türkiye AB'ye farklı bir dinamizm kazandıracaktır.'' Bugün 4 milyon Türk'ün AB ülkelerinde yaşadığını anımsatan Erdoğan, ''Zaten Türkiye AB'ye bu şekliyle alınmıştır. Bu da çok açıkça ortadadır'' dedi. 
     Erdoğan, bundan sona AB ailesinin Türkiye ile farklı bir güce sahip olacağını dile getirdi. 
     Başbakan Recep Tayyip Erdoğan, Türkiye'yi dünyanın en parlak yıldızlarından biri haline getirmek durumunda olduklarını belirterek, ''Bundan başka bir seçeneğimiz yoktur, ilerlemezsek yerimizde sayarız, yerimizde sayarsak yeniden yere düşmemiz de mukadderdir'' dedi. 
     Erdoğan, Hilton Oteli'nde başlayan ve iki gün sürecek olan ''AB Uyum Sürecinde Ulusal Sosyal Politika'' sempozyumunda yaptığı konuşmada, ekonomi yönetiminden, iç piyasalardan ve uluslararası ekonomik çevrelerden iç serinletici haberlerin birbiri ardına geldiğini vurguladı. Erdoğan, ''2003 yılında olduğu gibi 2004 yılı için koyduğumuz hedefleri yakalamakta da zorluk çekmeyeceğimiz anlaşılıyor'' diye konuştu. 
     Erdoğan, büyüme hedefinde de herhangi bir sapma olacağına ihtimal vermediğini söyledi. 
     Sanayi, üretim ve ihracatta rekor düzeyde iyileşmeler yaşandığını, turizm sektöründe rekor üstüne rekor kırıldığını, tek haneli enflasyon gerçeği ile karşı karşıya olunduğunu anlatan Erdoğan, milletin, yediden yetmişe bütün bireylerinin hükümetin enflasyon canavarını dize getirecek bir güce ve potansiyele sahip olduğuna inanır hale geldiğini belirtti. Erdoğan, bu noktanın rakamsal göstergelerden çok daha önemli bir özgüven göstergesi olduğunu dile getirdi. 
     Erdoğan, bugün, bundan yaklaşık 20 ay önce içinde bulunulan kriz, sıkıntı ve bunalım ortamından çok uzakta olduklarına işaret etti. 
     
     ''ÇOCUKLARIMIZA BIRAKTIĞIMIZ TÜRKİYE'' 

     Bir yandan ekonomiyi kararlı ve dirayetli politikalarla sağlam bir dengeye oturtma çalışmaları sürdürülürken diğer yandan dış dünyaya açılmak konusunda da önemli adımlar attıklarını dile getiren Erdoğan, ''Türkiye'nin dünyadan uzak ve kendi içine kapalı yönetim anlayışları ile bir yere varacağına inancımız yoktur'' dedi. 
     Son 10 gün içerisinde gerçekleştirdiği dış gezilerde Türkiye'nin önüne koyduğu hedeflere varacağına, Türkiye'nin dostlarının da inanmaya başladığını gördüğünü vurgulayan Erdoğan, ''Gittiğimiz her yerde Türkiye'nin bu kararlı ve inançlı silkinişinden, bu büyük ilerleme hamlesinden, bu önemli değişim seferberliğinden hayranlıkla söz edildiğini duyuyoruz'' diye konuştu. 
     ''Çocuklarımıza bıraktığımız Türkiye, bizlere bırakılandan çok daha aydınlık, çok daha ileri, çok daha gurur verecek bir ülke olacaktır'' diyen Erdoğan, sözlerini şöyle sürdürdü 
     ''Cumhuriyetimizin 100. doğum yılında bu yüksek ideallerimizin gerçeğe dönüştüğün görmek en büyük idealimizdir. Hükümet olarak geldiğimiz noktayı her şeyin sonu olarak değil, sadece başlangıcı olarak görüyoruz. Yıkıldığımız yerden yeniden ayağa kalkmayı başardık ama biliyoruz ki daha fazla bu noktada kalamayız. 
     Yürümek, ilerlemek, koşmak ve Türkiye'yi dünyanın en parlak yıldızlarından biri haline getirmek durumundayız. Bizim bundan başka bir seçeneğimiz yoktur, ilerlemezsek yerimizde sayarız, yerimizde sayarsak yeniden yere düşmemiz de mukadderdir.'' 
     
     ''DEMOKRASİSİ OLGUNLAŞMIŞ...'' 

     Önlerine çok önemli hedefler koyduklarını vurgulayan Erdoğan, Türkiye'yi ekonomisi sağlıklı işleyen, demokrasisi olgunlaşmış, vatandaşların gurur duyacağı bir ülke haline getireceklerini bildirdi. 
     Erdoğan, yaşama standardının mutlaka yükseltileceğini vurgulayarak, Aralık ayında Türkiye'nin müzakere tarihini gönüllerden geçtiği şekilde masaya konulacağını ümit ettiklerini belirtti. 
     Türkiye'yi günün ihtiyaçlarına uygun bir çağdaşlık çizgisine taşıma hedeflerinin, müzakere süreciyle bağlı olmadığını vurgulayan Erdoğan, Türk insanının özgürlüklerini, yaşama standartlarını, sosyal haklarını, çalışma kalitesini, dünyanın en ileri devletleri ile aynı seviyeye getirmeyi bu ülkeye borçları olarak saydıklarını kaydetti. 
     Erdoğan, çalışma hayatına ilişkin yaptıkları yasal düzenlemeleri de dile getirerek, ''Bu çalışmalar çok önemli ancak yasa çıkarmakla iş bitmiyor, bu yasaları işletmek, reformları hayata geçirmek gerekir'' dedi. 

     
</TEXT>
</DOC>
