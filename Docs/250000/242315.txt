<DOC>
<DOCNO> 242315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sondun23.html </URL>
<DATE> 2004/05/24/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
New York Times yazdı İşte Irak'ta iktidar mücadelesi... 
</HEADLINE>
<TEXT>

     ABD ve İngiltere'nin, BM Güvenlik Konseyi'nin bugün yapılacak oturumunda, Irak'taki siyasi geçişin desteklenmesine yönelik karar tasarısını sunması beklenirken, Irak'ta kurulması planlanan geçici hükümette görev dağılımı için Şiiler, Sünniler ve Kürtler arasında yoğun mücadele yaşandığı belirtildi. 
     Güvenlik konusundaki son gelişmeler ve özellikle Felluce'ye Saddam Hüseyin dönemi generallerinden birinin atanması kararı, Şiiler ve Kürtleri, Sünnilerin yeniden iktidarı ele geçirmekte olduğu endişesine ittiğini yazan New York Times gazetesi, bu yüzden Kürtler ve Şiilerin kurulacak geçici hükümette liderlik pozisyonu için çok daha kararlı şekilde talepte bulunduklarını kaydetti. 
     Hükümet için isimlerin, ABD Başkanı George Bush'un Irak Özel Temsilcisi Büyükelçi Robert D. Blackwill ile yakın işbirliği içinde, Birleşmiş Milletler Özel Temsilcisi Lakhdar Brahimi tarafından belirlenmeye çalışıldığı hatırlatılırken, Brahimi'nin en üst konumu bir Şiiye vermek istediği, ancak Kürtler ve Sünnilerin küçük ortak durumunda olmayı kabul etmedikleri belirtiliyor. Özellikle Kürtlerin devlet başkanlığı ya da başbakanlık konusundaki ısrarının durumu iyice zorlaştırdığından bahsediliyor. 
     Gazeteye göre, Blackwill, eski Irak Dışişleri Bakanı Adnan Paçacı'ya önemli bir rol verilmesi konusunda ağırlığını koyarken, belirlenen 8 görevden en önemlisi olan başbakanlık için, Irak'taki gruplar arasında kıyasıya bir mücadele verildiği kaydediliyor. 
     Başbakanlığın yanı sıra nispeten sembolik olan devlet başkanlığı ve iki başkan yardımcılığı ile savunma, dışişleri, maliye ve petrol bakanlıkları da çekişme konusu. 
     Bu arada, New York Times gazetesinin etkili yazarlarından William Safire, Irak'ı kontrolleri altında tutan üç rakip grubun açık bir savaşın eşiğinde olduğunu yazdı. 
     Bu grupların, tahminlerin aksine, Kürt, Şii ya da Sünniler olmadığını belirten Safire, bu grupların Pentagon, ABD Dışişleri Bakanlığı ve Merkezi Haberalma Teşkilatı CIA olduğunu yazdı. 
     Safire, bu çatışmanın özellikle son günlerde ABD askerleri ve Irak polisi tarafından ofislerine baskın düzenlenen Irak Ulusal Kongresi INC Başkanı Ahmet Çelebi ile olan ilişkiler üzerinde netleştiğini ortaya koydu. 
     
</TEXT>
</DOC>
