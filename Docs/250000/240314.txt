<DOC>
<DOCNO> 240314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sonspo24.html </URL>
<DATE> 2004/05/15/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Mancini'den Lazio'ya veda sinyali Bu biçimde görevi sürdüremem... 
</HEADLINE>
<TEXT>

     Teknik direktör Roberto Mancini, sezon sonunda SS Lazio'yı bırakıp başka bir takıma gitme olasılığının gündemde olduğunu ilk kez açıkça itiraf etti. 
     Roberto Mancini, ''Kulübün geleceğe yönelik ciddi bir proje sunması gerekir. Bu biçimde görevi sürdüremem'' dedi. 
     SS Lazio'ya İtalya Kupası'nı kazandırarak gelecek sezon takımının UEFA Kupası'na katılmayı sağlayan Mancini, sezonun son lig maçı öncesinde başka bir takımı tercih etmesinin de mümkün olabileceğini söyledi. Mancini, ekonomik kriz içindeki SS Lazio'nun geleceğe yönelik vaatlerini halen yerine getirememiş olduğuna dikkati çekti. 
     Mancini, SS Lazio'nun uzun vadede sermaye artırımına gitmesini bekleyemeyeceğini ima ederek, takıma gerekli takviyelerin yapılamaması durumunda görevden ayrılabileceğini vurguladı. 
     Mancini, ''Herhangi bir takımla sözleşme imzalamış değilim. Lazio'da kalma olasılığın bugün için yüzde yüz. Ama yarın ne olur bilemem. Görevde kalmam için önüme ciddi bir proje konulması gerekir. Bu konudaki vaatler yerine getirilmedi'' diye konuştu. 
     İtalya Kupası'nı alarak gelecek sezon UEFA Kupası'na katılmayı garantilemiş olan SS Lazio'nun, Avrupa Şampiyonlar Ligi'ne katılma hakkını elde etme şansı da henüz bitmedi. Roma ekibinin bunu başarıp başaramayacağı, yarınki lig maçlarının sonuçlarına bağlı. 
     56 puanla 4. sıradaki FC Inter'i şu anda 55 puanla AC Parma ve puanla SS Lazio izliyor. SS Lazio'nun Avrupa Şampiyonlar Ligi'ne katılmayı garantileyebilmesi için bu hafta AC Modena'yı mutlaka yenmeleri, FC Inter ve AC Parma'nın ise yenilmeleri gerekiyor. Bu beklentinin gerçekleşmesi durumunda Serie A'dan Avrupa Şampiyonlar Ligi'ne gidecek 4. takım, FC Inter ile SS Lazio arasında yapılacak eleme maçıyla belirlenecek. 
     
</TEXT>
</DOC>
