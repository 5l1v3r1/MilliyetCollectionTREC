<DOC>
<DOCNO> 242940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/soneko17.html </URL>
<DATE> 2004/05/26/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Otomotivde hurda indirimi şaşkınlığı... İndirimi, Hazine mi istedi 
</HEADLINE>
<TEXT>

     Bakanlar Kurulu Kararı ile bugünden geçerli olmak üzere hurda araç getirenlere uygulanan 4.5 milyar liralık özel tüketim vergisi indiriminin 2 milyar 250 milyon liraya düşürülmesini Hazine'nin istediği öğrenildi. 
     Ekonomi yönetiminden edinilen bilgiye göre, Hazine Müsteşarlığı, otomotiv satışlarındaki büyük artış, ithalat ve taşıt kredisi kullanımındaki patlama nedeniyle hurda indiriminin yeniden düzenlenmesini istedi. 
     Ekonomi kurmaylarının yaptığı çeşitli toplantılar sonrasında piyasanın bir miktar soğutulması için hurdaya çıkmış araç getirenlere uygulanan özel tüketim vergisi indirimi yarı yarıya azaltıldı. Ekonomi yönetimine göre bu şekilde ''frene basılarak'' piyasanın soğutulması amaçlandı. 
     
     SUİİSTİMALLER DE ETKİLİ OLDU 

     Hurda indiriminin uygulamaya girdiği 1 Ağustos 2003 tarihinden bu yana yaklaşık 150 bin araç için özel tüketim vergisi indirimi yapıldı. 
     Bu süreçte suiistimal olayları da ileri boyutlara ulaştı ve hurdaya çıkan bir araç için 4-5 ayrı hurda indirimi belgesi düzenlendiği ve bu şekilde satış yapıldığı belirlendi. 
     Yetkililer, yaklaşık 150 bin araç için hurda indirimi belgesiyle düşük vergi ödendiğine dikkat çekerek, ''Gerçekten hurdaya çıkan araç sayısı bunun çok altında. Bir araca birkaç belge düzenlenmesi sonucu bu sayıya ulaşılıyor'' açıklamasında bulundu. 
     Aynı şekilde hurdaya çıkarılan taşıtların bir bölümünün halen trafikte olduğu tespit edildi. 

     
</TEXT>
</DOC>
