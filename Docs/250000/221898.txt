<DOC>
<DOCNO> 221898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/guncel/agun.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombacıların silahı esrarengiz cinayette 
</HEADLINE>
<TEXT>

   Yakacık'taki Mason Derneği'ne saldıran bombacıların üzerinde bulunan silahın, sosyete dişçisi Yasef Yahya cinayetinde de kullanıldığı ortaya çıktı 
      HABER MERKEZİ 
   
   Hür ve Kabul Edilmiş Masonlar Derneği'nin Yakacık Şubesi'ne yönelik saldırıda, intihar eylemcilerinin kullandığı 7.65'lik tabancanın, sosyete dişçisi olarak bilinen Yasef Yahya'nın 37 geçen yıl ağustosta Şişli'deki muayenehanesinde öldürülmesi olayında kullanıldığı belirlendi. Bu gelişme üzerine polis, toptancı Mois Konur cinayetini de mercek altına aldı. 
   Derneğe düzenlenen intihar saldırısına yönelik soruşturmayı sürdüren İstanbul İstihbarat ve Terörle Mücadele Şubesi ekipleri, sürprizler gelişmeyle karşılaştı. Olay yerinde bulunan 2 tabancadan 7.65 milimetre çapında olan silahın 21 Ağustos 2003'te Yahya cinayetinde kullanıldığı ortaya çıktı. Musevi cemaatinin sevilen isimlerinden Yahya, telefonlara cevap vermemesi üzerine muayenehaneye gelen eşi tarafından banyoda bulunmuştu. Olay yerinde inceleme yapan polis, doktorun elleri ve ayakları çamaşır ipiyle bağlanıp ağzı bantlandıktan sonra, kafası küvete eğdirilip başından vurulduğunu belirlemişti. Polis, Yahya'nın muayenehanesinde yaptığı incelemede "Bond" tipi evrak çantasıyla telefonunun kayıp olduğunu, kıymetli eşyalarına dokunulmadığını tespit etmişti. 
   
   Eski dosyalar açılıyor 
   Bu gelişme üzerine polis, yine Kartal Yakacık'ta ağaçlık alanda 9 Ekim 2003'te cesedi bulunan gıda toptancısı Konur'a ait dosyayı da açtı. Kafasına tek kurşun sıkılarak öldürülen Konur'un da cep telefonu kimliği ve minibüsü gasp edilmişti. Konur'un katil zanlıları olduğu iddia edilen 2 kişi, para ve araçta bulunan 20 karton sigara için öldürdüklerini iddia etmişti. Olayla ilgili tutuklanan Selim Yılgın'ın evinin bahçesinde de gömülü iki el bombası bulunmuştu. 
   Konur cinayetindeki deliller yeniden incelemeye alınırken, yeni bir eylem timinin işbaşında olduğu ve yeni hücre yapılanmasına gidildiği değerlendirmesi yapıldı. Polis, bombalı eylemciler Engin Vural ve Nihat Doğruel'in, Yahya ve Konur cinayetlerine katılıp katılmadıklarını araştırmaya başladı. Konur'un cesediyle, saldırıya uğrayan derneğin Yakacık'ta bulunması dikkati çekerken, eylemcilerin bölgeyi iyi tanıdığı, aynı bölgede başka hedefler üzerinde keşif yapmış olabileceği ihtimali de değerlendirmeye alındı. Olaya karışan başka kişilerin de varlığı saptandı. 
   Vural'ın iki kez Afganistan ve Çeçenistan'a gittiğini, bir kez de Gürcistan'dan geri döndüğünü saptayan polis, grubun ikiz saldırıları düzenleyen Azad Ekinci ve diğer gruplarla bağlantısını da araştırıyor. 
   
   Para isteyen meçhul kişi    Yahya'nın ölümünden sonra yaşanan olaylar, polisi bile şaşırtmıştı. Musevi cemaatinin önde gelen isimlerini arayan kimliği meçhul kişi, yüklü miktarlarda para talep etmişti. Para istenen kişiler hep aynı hayırsever derneğin Musevi üyelerinden oluşuyordu. Yahya'nın cep telefonuyla içinde adres ve telefon numaralı olan fihristin bulunduğu çantası kayıptı. Meçhul kişi cemaatin önde gelen isimlerini sürekli arayıp yüklü miktarda para istiyordu. Hatta kendisiyle iki kez irtibata geçen polisi de atlatmayı başarmıştı. Yahya'nın ailesinin telefonlarını takibe alan polis, tehditle para isteyen ve eylemlerin süreceğini ifade eden kişinin sesini kaydetti. Bu kaydın Vural'ın sesiyle karşılaştırılacağı bildirildi. 
   
   Cerrah, yine medyayı suçladı    İSTANBUL Milliyet 
   İstanbul Emniyet Müdürü Celalettin Cerrah, Kartal'daki bombalı saldırıyla ilgili bazı kişilerin yayımlanan haber ve fotoğraflar nedeniyle kayıplara karıştığını söyledi. Cerrah, Hür ve Kabul Edilmiş Masonlar Büyük Locası Derneği Yakacık Şubesi'ne düzenlenen saldırının ardından basından 48 saat konuyla ilgili bilgilerin açıklanmamasını istediklerini, ancak bu talebin bazı kuruluşlarca yerine getirilmediğini savundu. Medyaya, terörün vurduğu İspanya'yı örnek gösteren Cerrah, son olaylarla ilgili 9 kişinin yakalandığını söyledi. Cerrah, daha önceki El Kaide bağlantılı ikiz saldırılar sonrasında da aynı sözleri sarf etmişti. 
   
   
</TEXT>
</DOC>
