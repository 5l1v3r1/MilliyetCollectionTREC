<DOC>
<DOCNO> 222574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sontur29.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'daki saldırı... Komadan çıkan terörist ifade verdi... 
</HEADLINE>
<TEXT>

     Kartal'daki Hür ve Kabul Edilmiş Masonlar Büyük Locası Derneği Yakacık Şubesi'ne yapılan saldırıda ağır yaralanan terörist Engin Vural yoğun bakımdan çıktı. 
     Emniyet yetkililerinden alınan bilgiye göre, saldırının ardından ağır yaralı olarak kaldırıldığı Kartal Dr. Lütfü Kırdar Eğitim ve Araştırma Hastanesi'nde tedavi gören Vural, yoğun bakımdan çıkarıldı. Engin Vural'ın hastanede ifadesinin alındığı öğrenildi. 
     Dr. Lütfi Kırdar Eğitim ve Araştırma Hastanesi'nde tedavilerine devam edilen yaralılarla ilgili olarak AA muhabirine bilgi veren Kartal Kaymakamı Dursun Ali Şahin de saldırıda sol kolu ve sağ bileğini kaybeden Engin Vural'ın durumunun iyiye gittiğini belirtti. 
     Şahin, ''Terörist solunum cihazından ve yoğun bakımdan çıkarıldı. Kendisi nefes alıyor, şuuru yerinde. Yaşama ihtimali yüksek. Diğer yaralılardan Bilgehan Bilge'nin durumu iyiye gidiyor. Servise alındı. Mehmet Lamba'nın ise durumu ağır. Şuurunun kapalı olduğunu, bir ara kalbinin durduğunu, tekrar hayata döndürüldüğünü öğrendim'' diye konuştu. 
     
</TEXT>
</DOC>
