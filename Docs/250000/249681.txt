<DOC>
<DOCNO> 249681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sonsiy21.html </URL>
<DATE> 2004/06/21/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Çiçek Uyum yasaları 1-2 gün içinde TBMM'ye sevkedilecek 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, 8-9 yasadan oluşan uyum paketinin imzalar tamamlandıktan sonra 1-2 gün içinde TBMM'ye sevk edileceğini bildirdi. 
     Çiçek, Bakanlar Kurulu toplantısının ardından yaptığı açıklamada, Türkiye'nin AB üyelik sürecinde uyum konusundaki yasal düzenlemeleri devam ettirdiğini belirtti. 
     Hükümet Sözcüsü Çiçek, 8-9 yasada değişiklik öngören uyum paketinin imzaya açıldığını, 1-2 gün içinde TBMM'ye sevk edileceğini kaydetti. 
     Çiçek, AB ile müzakereler çerçevesinde Türkiye'ye yıl sonunda tarih verilmesi gerektiğini belirterek, ''Çünkü Türkiye AB'ye girişin ön şartı olan siyasi kriterlerin yerine getirilmesi noktasında gerçekten çok önemli başarıları kaydetmiştir'' dedi. 
     Çiçek, Bakanlar Kurulu toplantısının ardından yaptığı açıklamada, toplantıda, TBMM'ye sevk edilecek yasa tasarıları hakkında bilgi verildiğini bildirdi. 
     Türkiye'nin kültür varlıklarını koruma ve bundan istifade noktasında gerekli çalışmayı yeterince yapamadığını, bunun getirdiği birçok sıkıntının yaşandığını söyleyen Çiçek, kültür varlıklarının her geçen gün birer birer ortadan kalktığına ve tahrip olduğuna işaret etti. 
     Konuyla ilgili yasalarda boşluklar bulunduğunu, mevcut kurulların yeteri kadar işlemediğinin ortada olduğunu belirten Çiçek, bunların bir bütün içerisinde ele alınmasında ve kültür varlıklarının gelecek nesillere intikalinde herkesin tarihi, hukuki siyasi sorumluluğu bulunduğunu ifade etti. 
     Çiçek, toplantıda, bunun gereği olarak hazırlanan ve paket olarak sunulacak 4 kanun tasarısı hakkında bilgi verildiğini belirtti. Çiçek, söz konusu, Kültür ve Tabiat Varlıklarının Korunması Hakkındaki Kanunda Değişiklik Yapılması Hakkındaki Kanun, Kültür Yatırımlarının ve kültür Girişimlerinin Teşvik Edilmesine Dair Kanun, Müze ve Ören Yeri ve Kentsel Sit Alanlarında Alan Yönetimi Hakkındaki Kanun ve Sinema Kanunu tasarıları hakkında ayrıntılı bilgilerin daha sonra verileceğini kaydetti. 
     Türkiye'nin 2004 yılında çok sayıda uluslararası toplantıya ev sahipliği yaptığını ve yapacağını belirten Çiçek, Türkiye'nin şu ana kadarki toplantıları başarıyla yerine getirdiğini söyledi. 
     Çiçek, İslam Konferansı Örgütü İKÖ toplantısının Türkiye açısından fevkalade başarıyla sonuçlandığını, varılan sonuçların, Türkiye'nin, aynı zamanda hükümetin bir başarısı olduğunu kaydetti. 
     Özellikle Kıbrıs konusunun ve İKÖ'ye ilk defa bir Türk'ün genel sekreter seçilmiş olmasının Türkiye açısından üzerinde önemli durulması gereken bir husus olduğunu ifade eden Çiçek, açıklanan hususlar ve neticelerin, Türkiye'nin İslam dünyasındaki özgün ağırlığını artırdığını gösterdiğini ifade etti. 
     
     ''YIL SONUNDA TÜRKİYE'YE TARİH VERİLECEK'' 

     Çiçek, toplantıda ayrıca, Başbakan Recep Tayyip Erdoğan ile Dışişleri Bakanı ve Başbakan Yardımcısı Abdullah Gül'ün Brüksel'deki AB Zirvesi'nde gerçekleştirdikleri temaslara ilişkin bilgi verildiğini belirterek, şunları söyledi 
     ''Hükümet, Parlamento olarak yapmamız gereken hususlar var. Şüphesiz biz şu ana kadar kaydedilen gelişmelerden, varılan sonuçlardan memnunuz. Yapmamız gereken şeyler olduğunu biliyoruz ve ümit ediyoruz ki yıl sonunda Türkiye'ye bir tarih verilecektir, verilmesi gerekmektedir. Çünkü Türkiye AB'ye girişin ön şartı olan siyasi kriterlerin yerine getirilmesi noktasında gerçekten çok önemli başarıları kaydetmiştir. 
     Daha evvel siyasi kriterlerle ilgili toplantılarda da belirtildiği gibi Türkiye'ye 2004 Aralık ayı açısından bir perspektif konulurken, vakit geçirmeden müzakerelerin başlayacağı sözü verilmiştir. Bu, bu defaki metinde de vardır. Dolayısıyla Türkiye vakit geçirmeden müzakerelere başlamayı arzu etmektedir ve inanıyoruz ki bu sonuca Türkiye inşallah Aralık ayında ulaşmış olacaktır.'' Çiçek, gelecek hafta İstanbul'da 46 ülkenin devlet ve hükümet başkanlarının katıldığı, 4 binden fazla basın mensubunun yakından izleyeceği NATO Zirvesi'nin yapılacağını anımsattı. Toplantının Türkiye'de yapılmış olmasının Türkiye'nin tanıtımı açısından önemli olduğunu belirten Çiçek, Türkiye'nin İKÖ toplantısında olduğu gibi bu toplantıda da başarılı çalışmalarını sürdüreceğini ve NATO Zirvesi'nin, Türkiye'nin hayati çıkarları açısından önemli kararlarını alınacağı bir toplantı olacağını ifade etti. 
     -9. PAKET- Çiçek, AB ile bağlantılı olarak son yapılan Anayasa değişikliğinden sonra, bu değişikliğe paralel yasalarda bazı değişikliklerin, ayıklamaların yapılması gerektiğini belirterek, Anayasa'dan ölüm cezasının çıkarıldığını ancak hala mevzuatta, Ceza Kanunu başta olmak üzere birçok yasada bununla ilgili hükümler bulunduğunu ifade etti. 
     Çiçek, ''9. paket olarak çeşitli kanunlarla değişiklik yapan tasarı tamamlanırsa bugün, değilse yarın bu tasarıları da uyum yasaları bağlamında TBMM'ye sevk etmiş olacağız'' dedi. 
     Paketin teknik içeriğe sahip olduğunu, YÖK, RTÜK, Ceza Kanunu gibi teknik konuları içeren 8-9 yasanın değiştirilmesinin hedeflendiğini dile getiren Çiçek, paketin 40-50 maddeyi bulabileceğini ifade etti. 
     
</TEXT>
</DOC>
