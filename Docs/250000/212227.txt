<DOC>
<DOCNO> 212227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sonspo18.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor, İstanbulspor karşısına Timur'suz çıktı 
</HEADLINE>
<TEXT>

     Birinci Süper Futbol Ligi'nde, hafta sonu sahasında İstanbulspor ile karşılaşacak Adanaspor'da yöneticiler, eksikliklere rağmen puan alma hesabı yapıyor. 
     Adanaspor Teknik Sorumlusu Ahmet Ziya Yüce, sakatlığı süren Timur'u risk altına sokmak istemediklerini ve bu nedenle kadroya alınmadığını, grip olduğu için hafta içinde antrenmana çıkamayan İbrahim'in tedavisinin sürdüğünü belirtti. 
     Malatyaspor'dan transfer edilen Sancak'ın hazır olduğunu ifade eden Yüce, şunları söyledi 
     ''Hafta içinde Ceyhanspor ile yaptığımız özel maç ve antrenmanlarla İstanbulspor maçına çok iyi hazırlandık. Bu arada, dar olan kadromuzu ikisi gurbetçi olmak üzere 3 futbolcu ile güçlendirdik. 
     Sancak'a maçta yer vermeyi düşünüyorum. İstanbulspor iyi bir ekip. Sahamızda mutlaka kazanmak istiyoruz. Bizim şiddetle puana ihtiyacımız var. Eksik oyuncularımıza rağmen oyun planımızı 3 puan üzerine kurduk. Sporcularımızın bunu başaracağına inanıyorum. Taraftarlarımızdan bizim için çok büyük önem taşıyan anlamlı maçta destek bekliyoruz.'' Yüce, takımın yarın kampa gireceğini sözlerine ekledi. 
     
</TEXT>
</DOC>
