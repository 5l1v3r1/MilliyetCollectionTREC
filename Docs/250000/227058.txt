<DOC>
<DOCNO> 227058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/siyaset/siy08.html </URL>
<DATE> 2004/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinop'ta kuradan AKP çıktı 
</HEADLINE>
<TEXT>

   Sinop seçimlerinde heyecan bitmiyor. CHP bir oyla başkanlığı kazandı derken, AKP itiraz etti. CHP de sonuca itiraz etti. Yazı tura atılıp kura çekildi 
      KENAN TÜRKSEVEN Sinop DHA 

   
   CHP, Sinop'ta kıran kırana geçen seçimde ilk sayımda 1 oy önde çıktı. AKP'nin itirazı üzerine geçersiz sayılan 651 oy yeniden sayıldı. Başbanlık düğümü, şimdilik AKP lehine kura ile çözüldü. CHP, bu duruma itiraz etti. Sinop'ta 28 Mart gecesi yapılan sayımda CHP'nin adayı Baki Ergül 4 bin 970 oy alarak AKP'nin bir oy önünde başkanlığı kazandı. Ancak AKP Belediye Başkan adayı Zeki Yılmazer, geçersiz olan 651 oyun yeniden incelenmesi için itiraz etti. İlçe Seçim Kurulu'nun geçersiz oyları yeniden incelemesi sonucunda AKP'ye 8, CHP'ye 6 oy daha çıktı. Böylece oyu 4 bin 969'dan 4 bin 977'ye yükselen AKP, bir oy farkla belediye başkanlığını aldı. 
   Bu gelişme üzerine CHP, geçerli sayılan 8 oyun yeniden incelenmesini istedi. İlçe Seçim Kurulu oyları yeniden inceledi. 28 No'lu sandıkta kullanılan ve AKP ambleminin altında "evet" mührü taşıyan oy pusulasının yırtık olduğu saptandı. "Mührün sonradan basılmış olabileceği" kuşkusunu doğuran bu oy iptal edilince, iki adayın oyları 4 bin 976 olarak eşitlendi. 
   
   Oylar yeniden sayıldı 
   Oylar eşit çıkınca yasa gereği başkanın kurayla belirlenmesi kararlaştırıldı. İki adayın adı yazılan k ğıtlar torbaya konuldu. Kimin çekeceği de yazı - tura atılarak belirlendi. "Tura" deyip kazanan AKP adayı Yılmazer, torbadan kendi adını çekti. 
   Mücadeleyi bırakmayan CHP'li Baki Ergül, Yenimahalle'de 216 seçmenin oy kullandığı 72 nolu sandıkta, geçersiz oyların da sayıldığını iddia ederek, İl Seçim Kurulu'na başvurdu. Sandıkta yeniden yapılan sayımda, geçersiz oyların sayıldığına dair bir bulguya rastlanmadı. 
   1989'daki yerel seçimlerde Bitlis'te de SHP ile ANAP oyları eşit çıkınca çekilen kurayı ANAP adayı kazanmıştı. Ancak SHP'nin itirazı üzerine Yüksek Seçim Kurulu YSK seçimi yenilemişti. 
   
   
   
</TEXT>
</DOC>
