<DOC>
<DOCNO> 236384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/spor/spo04.html </URL>
<DATE> 2004/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hiçbir endişemiz yok 
</HEADLINE>
<TEXT>


Trabzonspor Başkanı Atay Aktuğ, Gaziantep önünde galibiyetten başka bir sonuç düşünmediklerini belirtti, "Beraberlik dahi kabul edilemez" açıklamasını yaptı 


Zafer istedi 
SÜPER Lig'de Fenerbahçe ile şampiyonluk yarışına giren Trabzonspor, zorlu Gaziantepspor maçı için kenetlendi. Başkan Atay Aktuğ, "Son 4 - 5 yılda Gaziantep karşısında galip gelemedik. Ancak şampiyonluk ve Şampiyonlar Ligi'ne katılma iddiamızı sürdürmek için maçtan galibiyetle ayrılmak zorundayız. Beraberlik dahi kabul edilemez" dedi. 

Güveni tam 
BORDO - Mavili kulübün Başkanı, eksik oyunculara rağmen bu zorluğun üstesinden geleceklerine inandığını söyledi. Atay Aktuğ, "Futbolcularımız hırslı ve çalışkan. Gaziantep'i yenmek için uğraşacaklar. Bu konuda da hiçbir endişemiz yok. Sahadan iyi bir sonuçla ayrılacağımızı umuyoruz. Kalan üç maçta tek düşüncemiz kayıp vermemek" ifadelerini kullandı. 

Ziya Doğan garanti verdi 

Çifte hesap 
TRABZONSPOR Teknik Direktörü Ziya Doğan, Gaziantepspor'u ligde, Gençlerbirliği'ni de İstanbul'da Türkiye Kupası'nda yenerek, kente mutlu şekilde dönmek istediklerini söyledi. Doğan, "Her maç zor, ancak Gaziantep maçının da ayrı bir zorluğu var. Çok iyi hazırlandılar. Hedeflerimizi gerçekleştirmek için galip gelmek durumundayız" diye konuştu. 

'Merak etmeyin' 
SAKAT ve milli takımlara giden oyuncular nedeniyle hafta içinde iyi bir çalışma ortamı yakalayamadıklarından yakınan tecrübeli hoca, sözlerini şöyle sürdürdü "Ancak Trabzonspor'da oynayan oyuncuların görevi, oynamayan oyuncuların yerini tutmak. Kara kara düşünmenin bir faydası yok. Kimse merak etmesin, biz en iyisini yapmaya çalışacağız". 

Nefesler tutuldu 

Ziya Doğan'ın göreve getirilmesinden sonra 10 maç üst üste kazanan Trabzonspor, Gaziantep maçından da üç puan alması halinde tarih yazacak. Karadeniz ekibi, Şenol Güneş'in 1995 - 96 sezonunda kırdığı 11 maç üst üste kazanma rekorunu egale etmiş olacak. Gaziantep'e dün giden takımda Yattara'nın ayak bileğinde sorun olduğu, sakatlığında iyileşme gözlenen ve kafileye dahil edilen İbrahim Ege'nin de durumunun maç öncesi belli olacağı bildirildi. 


</TEXT>
</DOC>
