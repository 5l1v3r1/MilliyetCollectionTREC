<DOC>
<DOCNO> 246349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/ekonomi/eko02.html </URL>
<DATE> 2004/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi üretimi beklentileri aştı 
</HEADLINE>
<TEXT>


Nisandaki sanayi üretimi, ihracatın da etkisiyle yüzde 16.5 arttı. İlk dört aylık ortalama artış ise yüzde 14.3 oldu. Sanayi üretiminin nisanda yüzde 11.8 artması bekleniyordu 

EKONOMİ SERVİSİ 

Ekonomik büyümenin öncü göstergelerinden biri olan sanayi üretimi, nisanda geçen yılın aynı ayına göre beklentilerin üzerinde yüzde 16.5'lik artış gösterdi. Tüpraş'taki bakım çalışmalarına bağlı olarak kamuda gözlenen düşük kapasite nedeniyle, toplam sanayi üretiminde nisanda yavaşlama bekleniyordu. 
Nitekim sanayi üretimi, Reuters'in 18 banka ve aracı kurum ekonomistinin katıldığı ankette ortalama yüzde 11.8, CNBCe'nin anketinde de yüzde 11.7 olarak tahmin edilmişti. Devlet İstatistik Enstitüsü DİE , 403 önemli sanayi maddesinin üretim bilgilerinden oluşturduğu aylık sanayi üretim endeksinin nisan ayı sonuçlarını açıkladı. Buna göre nisanda madencilik sektörünün üretimi geçen yılın aynı ayına göre yüzde 20.6, imalat sanayi üretimi yüzde 17.3 ve elektrik, gaz ve su sektörünün üretimi de yüzde 7.8 oranında artış kaydetti. 

Önceki aylar düzeltildi 
DİE, ocak, şubat ve mart ayına ilişkin olarak açıkladığı sanayi üretim endekslerini de yukarı doğru revize etti. Bu düzeltmeyle birlikte daha önce yüzde 7.3 olarak açıklanan ocak ayı sanayi üretim artış hızı yüzde 7.5'e, şubat üretim artış hızı yüzde 15.7'den yüzde 17'ye mart ayı için yüzde 14.9 olarak açıklanan oran ise yüzde 16.5'e çıkarıldı. 
Yılın ilk üç ayı için yüzde 12.6 olarak açıklanan üretim artışı ise yüzde 13.4 olarak yeniden hesaplandı. Sanayi üretiminde bu artış yılın ilk çeyreğinde GSMH artış hızına 4 puana yakın bir katkı yapacak ve ilk çeyrekteki büyüme hızını tahminlerin oldukça üzerine taşıyacak. 
DİE'nin 1997 yılındaki ortalama üretim düzeyini 100 kabul ederek hazırladığı sanayi üretim endeksi nisanda 119.4 olarak hesaplandı. Yılın ilk dört ayındaki ortalama endeks ise 114 düzeyine çıktı. 

Dört aylık artış yüzde 14.3 Ekonomide yılın ilk çeyreğinde yaşanan yüksek büyüme hızının ikinci üç aylık dönemde de devam edebileceğini işaretini taşıyan nisan ayındaki bu büyümeyle birlikte yılın ilk dört ayındaki üretim artış hızı yüzde 14.3 olarak gerçekleşti. 
Geçen yılın aynı döneminde yüzde 6.1 olan büyüme hızının bu ölçüde yükselmesinde imalat sanayi üretiminde yaşanan yüzde 15.6'lik artış belirleyici oldu. Madencilik sektörünün üretimi yüzde 2.3, elektrik gaz ve su sektörü üretimi ise yüzde 6.8 arttı. 

Taşıt araçları sürüklüyor İmalat sanayiinin alt sektörleri içerisinde üretim artışına en yüksek katkıyı, sektördeki ağırlığı yüksek olan taşıt araçları imalatı yaptı. İhracatta da benzeri bir lokomotif görevi yapan taşıt araçları sektörünün üretimi yılın ilk dört ayında yüzde 77.8 oranında artış gösterdi. En yüksek oranlı artış hızı ise üretim içerisindeki ağırlığı düşük olan büro, muhasebe ve bilgi işlemleri makinaları üretiminden geldi. Söz konusu alt sektörde üretim yüzde 310.8 arttı. Ağırlığı yüksek sektörlerden gıdada üretim artışı yüzde 3.9 oldu. 


</TEXT>
</DOC>
