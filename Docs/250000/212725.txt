<DOC>
<DOCNO> 212725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/soneko17.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Toptan Hedefimiz 2010'da kişi başına 10 bin dolar 
</HEADLINE>
<TEXT>

     TBMM Adalet Komisyonu Başkanı ve AK Parti Zonguldak Milletvekili Köksal Toptan, Türkiye'de fert başına düşen milli geliri 2010'da 10 bin dolara, 2023'de de 20-25 bin dolarlara ulaştırma hedefleri olduğunu bildirdi. 
     Toptan, AK Parti Zonguldak İl Başkanlığı'nda düzenlenen bayramlaşma sırasında yaptığı konuşmada, Türkiye'nin geçen yıl 49 milyar dolarlık müthiş denilebilecek ihracat rakamına ulaştığını, partilerinin de ülkenin kalkınması için uğraştığını söyledi. 
     Türkiye'nin uçmaya hazır bir uçak görünümünde olduğunu, hızını alarak da pistin sonuna doğru süratle yaklaştığını anlatan Toptan, ''Türkiye dediğimiz bu uçak yakında havalanacak, ondan sonra da ülkemizi hiç kimse tutamayacak. Büyük hedefler koyduk. Ülkemiz insanlarını fert başına düşen milli gelirde 2010 yılında 10 bin dolara, 2023'de de bugünkü Avrupa düzeyindeki 20-25 bin dolarlara ulaştırma hedeflerimiz var. Geçen yıla bakıldığında hükümetin koyduğu hedefler aşılmıştır, her zaman da aşılacaktır'' diye konuştu. 
     
     AB ÜYELİĞİ 
     Toptan, Türkiye'nin üyeliği için AB'nin bu yılın sonunda karar vereceğini belirterek, şunları söyledi 
     ''AB, ülkemiz için 2004'ün sonunda üyelik müzakeresi tarihi verir veya vermez, önemli de değil. Daha düne kadar Türkiye'nin üyeliği söz konusu olduğunda önümüze birçok bahane koyan AB yönetimi, şimdi bir tek bahane ileri süremedi. Çünkü, AB'nin önündeki bütün kozları Türkiye almıştır. AB, ülkemizin üyeliği için ne dediyse, ülkemiz onu yerine getirmiştir. Demokrasinin genişlemesi, insan haklarıyla ilgili altyapı ve ekonomik performansı bakımından önümüze konulan her ev ödevini ülkemiz başarıyla gerçekleştirerek hedeflerin önüne geçmiştir. Özgürlüklerin ve demokrasinin genişlemesinin yanı sıra insan hakları bakımından pek çok Avrupa ülkesinin önüne geçtik. AB üyeliği için Türkiye'ye müzakere tarihi verilecektir, ardından ülkemizin kalkınma hızı daha da artacaktır. Burada herkes Başbakan Recep Tayyip Erdoğan sorumluluğunda hareket etmelidir. Niçin Çocuklarımıza daha güzel bir Türkiye bırakmak açısından.'' 
     
</TEXT>
</DOC>
