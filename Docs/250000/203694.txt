<DOC>
<DOCNO> 203694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sondun42.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Saddam'ı önce Iraklı Kürtler'in yakaladığı haberini yalanladı 
</HEADLINE>
<TEXT>

     ABD Dışişleri Bakanlığı Sözcüsü Richard Boucher, Iraklı Kürtler'in etnik temele dayalı federasyon istedikleri yönündeki haberlere karşılık, ABD'nin, Iraklılar'ın kendi gelecekleri konusunda tartışmasını, karar vermesini desteklediğini söyledi. 
     Boucher, düzenlediği basın toplantısında, Iraklı Kürtler'in etnik temele dayalı federasyon istediği hatırlatılarak ABD'nin konumunun sorulması üzerine, ''Biz Iraklılar'ı destekliyoruz. Iraklılar, tarihlerinde ilk defa, en azından yakın tarihlerinde, kendi hükümetlerini kurma, kendi geleceklerini oluşturma üzerinde çalışabiliyorlar. Bu süreç zaten başladı. Biz de, Iraklılar'ın bunu tartışmasını, karar vermesini destekliyoruz. Çünkü, üzerinde konuştuğumuz onların geleceği'' dedi. 
     Richard Boucher, Avustralya ve İngiltere'de basında çıkan, Irak'ın eski devlet başkanı Saddam Hüseyin'in, Iraklı Kürt gruplar tarafından yakalandığı yönündeki iddialara ilişkin bir soru üzerine de, ''Bunu Amerikan ordusuna sormalısınız. Ancak, hayır. Bizim gördüğümüz ve duyduğumuz şey, bu değil'' dedi. 
     Avustralya ve İngiliz basınında, Saddam'ın, önce Irak Kürdistan Yurtseverler Birliği IKYB tarafından yakalandığı yönünde iddialar ortaya atılmıştı. Bu haberlerde, Saddam'ın yakalandığına ilişkin ilk haberin, IKYB lideri Celal Talabani tarafından İran haber ajansı İRNA'ya yapılan açıklamayla ortaya çıkmasına da işaret ediliyor. 
     
</TEXT>
</DOC>
