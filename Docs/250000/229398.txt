<DOC>
<DOCNO> 229398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sontur22.html </URL>
<DATE> 2004/04/07/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Beyoğlu'nda esrarengiz ölüme Meclis Araştıması istemi... 
</HEADLINE>
<TEXT>

     CHP milletvekilleri, İstanbul Beyoğlu'nda başına aldığı kurşunla yaşamını yitiren İstanbul Üniversitesi öğrencisi Önder Babat'ın ölümünün araştırılmasını istedi. 
     CHP İzmir milletvekilleri Türkan Miçooğulları ve Bülent Baratalı ile 22 milletvekili tarafından TBMM Başkanlığı'na verilen Meclis Araştırması önergesinde, Babat'ın 3 Mart 2004 tarihinde Beyoğlu'nda başına aldığı nereden geldiği belli olmayan bir kurşunla öldüğü hatırlatıldı. 
     Yapılan otopside Babat'ın, başına isabet eden 9 milimetrelik bir mermi çekirdeğinin yol açtığı beyin kanaması sonucu öldüğünün belirlendiği belirtilen önergede, olaya susturucu takılmış ve gece görüş dürbünlü bir silahın neden olduğu iddiasına yer verildi. 
     Önergede, İstanbul Üniversitesi'nde öğrenci temsilciliği yapan ve bir çok kez gözaltına alınan Önder Babat'ın ''siyasi kimliğe'' sahip olduğu belirtilerek, olayda kafa karıştıran çeşitli unsurlar olduğuna işaret edildi. 
     Türkiye'nin bir dönem faili meçhul cinayetlerle anıldığı ve terörün demokrasinin en önemli sorunu olduğunu kaydedilen önergede, atılan önemli adımların kesintiye uğramaması için Babat'ın ölümünün açıklığa kavuşturulması gerektiği ifade edilerek, bu amaçla Meclis Araştırması açılması istendi. 
     
</TEXT>
</DOC>
