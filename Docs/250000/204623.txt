<DOC>
<DOCNO> 204623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sonspo11.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziya Doğan Konyaspor'dan zaman istedi... 
</HEADLINE>
<TEXT>

     Teknik direktörlük için Konyaspor ile birçok konuda anlaşan Ziya Doğan, takımı henüz tam anlamıyla tanımadığı için 2 gün daha süre isterken, eksik olan mevkilere transferin şart olduğunu söyledi. 
     Konya Büyükşehir Belediye Başkanı Mustafa Özkafa'nın makamında düzenlenen basın toplantısında Konyaspor'un teknik direktör olarak göreve getirmeye çalıştığı Ziya Doğan ile ilgili çalışmalar hakkında bilgi verildi. 
     Doğan'ın da katıldığı toplantıda Kulüp Başkanı Mehmet Köseoğlu, yaklaşık 2 gündür süren çalışmalar sonucunda Doğan ile birçok konuda anlaşmaya varıldığını kaydetti. 
     Bu süre içinde Doğan'ın Konyaspor'un ilk yarı maçlarının kasetlerini izleyerek bilgi edinmeye çalıştığını belirten Köseoğlu, zorlu Süper Lig maratonunda takıma transferin gerektiği konusunda görüş birliğine varıldığını bildirdi. 
     Köseoğlu, Doğan'ın karar vermek ve takımı daha iyi tanıyabilmek için 2 gün süre istediğini ifade etti. 
     Ziya Doğan da kendisi için paradan önce yöneteceği takımın önemli hedeflere sahip olmasının geldiğini kaydetti. Öncelikli olarak takımın başarıya ulaşması için bazı prensiplerinin bulunduğunu belirten Doğan, bunların önemli bir kısmında anlaşmaya varıldığını söyledi. 
     Doğan, yerinde verilecek kararlarla kadrosunda önemli futbolcular bulunduran Konyaspor'la başarılara imza atılabileceğini anlattı. 
     İmza atmadan önce böyle bir basın toplantısının düzenlenmesini çok yanlış bulduğunu vurgulayan Doğan, şunları söyledi 
     ''Ancak kamuoyunu çalışmalar hakkında bilgilendirmek gerekiyor. Başarılı olma ilkesiyle Konya'ya geldim. Takımı henüz tam anlamıyla tanımıyorum. Eksik olan mevkiiler var. Bu bölgeler için transfer şart. Anlaşmak için sunduğum şartların en önemlisi de transfer konusuydu. İstediğim takımı kurmam durumunda Konyaspor'u daha yukarılara taşıyacağımdan eminim.'' Doğan, yönetim ile bu konuları ayrıntılı olarak tartıştıklarını ifade ederek, Konyaspor teknik direktörü olup olmayacağının 2 gün içinde netlik kazanacağını sözlerine ekledi. 
     
</TEXT>
</DOC>
