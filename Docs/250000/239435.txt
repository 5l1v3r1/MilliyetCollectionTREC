<DOC>
<DOCNO> 239435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonspo32.html </URL>
<DATE> 2004/05/12/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Şampiyona ceza şoku... 
</HEADLINE>
<TEXT>

     Dünya ve Avrupa şampiyonu milli karateci Yıldız Aras ile kulüp antrenörü Ersoy Çırlar'ın, Karate Federasyonu tarafından tedbirli olarak Gençlik ve Spor Genel Müdürlüğü Merkez Ceza Kurulu'na sevkedildiği bildirildi. 
     Milli sporcunun kulüp antrenörlüğünü yapan Ersoy Çırlar, A.A muhabirine yaptığı açıklamada, konuyla ilgili olarak federasyondan kendilerine yazı geldiğini söyledi. 
     Karate Federasyonu Başkanı Halil Durna ise, Moskova'da yapılan Avrupa Şampiyonası'nda Yıldız Aras'ın artı 60 kiloda sakatlığını öne sürerek, antrenörlerin bilgisi olmadan maça çıkmadığı iddialarının olduğunu, bunun disiplin suçu oluşturduğunu belirterek, konuyla ilgili olarak Moskova'daki Avrupa Şampiyonası'na katılan milli takımın kafile başkanı, doktor ve teknik komiteden raporlar istendiğini, bunun sonucunda karar vereceklerini söyledi. 
     Rusya'nın başkenti Moskova'da 7-9 Mayıs tarihleri arasında düzenlenen 39. Avrupa Büyükler Karate Şampiyonası'nda Yıldız Aras, Türkiye'ye açık sıklet ve takım kumitede 2 altın madalya kazandırmıştı. 
     
     ARAS ''HAKARETE UĞRADIM'' 
     Milli sporcu Yıldız Aras, konuyla ilgili olarak Gençlik ve Spor Genel Müdürlüğü'ne gönderdiği yazıda şunları kaydetti 
     ''Türk karatesini şimdiye kadar en iyi şekilde temsil ettiğime inanarak ve Türkiye'ye Avrupa ve Dünya Şampiyonalarında en çok madalya kazandırmış sporcu olarak Moskova'da yapılan şampiyona bitimi toplantıda federasyon başkanı ve bütün sporcuların yanında federasyon asbaşkanı Sebahattin Çetin tarafından hakarete uğradım. O kadar kişinin içersinde bana 'terbiyesiz' diyerek hakaret etti. Benim şimdiye kadar karıncayı bile incitmediğimi bütün camia biliyor.'' Yıldız Aras ayrıca, yapılan kontroller sonucu el tarak kemiğinde kırık belirlendiğini belirterek, en yakın zamanda ameliyat olacağını kaydetti. 
     
     ÇIRLAR ''ZORLA MAÇA SOKULMAK İSTENDİ'' 
     Karate Federasyonu eski antrenörü ve halen Yıldız Aras'ın kulüp antrenörlüğünü yapan Ersoy Çırlar ise Moskova'daki şampiyonaya sol el 2 parmağındaki tendon bağlarında kopuk olmasına karşın katılarak Türkiye'ye 2 altın madalya kazandıran Yıldız Aras ile kendisinin federasyon tarafından Merkez Ceza Kurulu'na sevkedildiğini vurgulayarak, şunları kaydetti 
     ''Bacaklarındaki travmaların artması ve sağ elinin şişmesiyle dövüşemeyecek hale gelen sporcu bir başka kategori olan artı 60 kiloda müsabakalara katılmak istememesi üzerine, milli takım antrenörleri zorla maça sokmak istemişlerdir. 2 yıl önce de İspanya'da yapılan Dünya Karate Şampiyonası'nda sakatlanıp dizinden çapraz bağ ameliyatı olmuştur. Dönüşünde hiçbir federasyon görevlisi sporcuyla ilgilenmeyip, havaalanında bırakıp gitmişlerdir.'' 
     
</TEXT>
</DOC>
