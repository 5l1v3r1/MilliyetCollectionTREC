<DOC>
<DOCNO> 219930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/spor/spo04.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon iştahlı 
</HEADLINE>
<TEXT>

   Başkan Atay Aktuğ, Beşiktaş maçına şartlandıklarını belirtti, Bordo-Mavili oyunculardan galibiyet istedi 
      
   Hesapları tutmadı 
   TRABZONSPOR Başkanı Atay Aktuğ, Beşiktaş maçının zorlu geçeceğinin bilincinde olduklarını ancak üç puanı alacak tarafın kendileri olacağını iddia etti. Başkan Aktuğ, "Camia olarak Beşiktaş maçına şartlanmış durumdayız. UEFA'dan elenmiş olmaları onları daha da kamçılayacaktır. Zor bir maç olacak. Ancak evimizde oynayacağız. Bu bir avantaj. Futbolcularımızdan galibiyet bekliyoruz" diye konuştu. 
   
   Doğan dikkat çekti 
   TEKNİK Direktör Ziya Doğan, dün yemekten sonra futbolcularıyla yaptığı toplantıda uyarı yağdırdı. Tecrübeli hocanın, Beşiktaş'ın tek umudunu lige bağlamasının işlerini zorlaştıracağını belirtip, "Gevşemek yok, işimize daha sıkı sarılmalıyız. Daha fazla mücadeleye mecburuz. Kazanmak için tüm gücümüzü ortaya koymamız gerek. Bu nedenle herkes sorumluluğunu bilecek" ifadelerini kullandığı bildirildi. 
   
   Prim dopingi    TRABZONSPORLU futbolculara, Adana ve Rize galibiyeti nedeniyle 150 milyar liralık ödeme yapıldı. Genel Sayman Yüksel Şimşek, sadece Samsun prim borçlarının kaldığını açıkladı. Beşiktaş maçında 750 polisin görev yapacağı bildirildi. Öte yandan sağ ayak tarak kemiğinde ezilme bulunan Mehmet Yılmaz'ın oynamasında herhangi bir sakınca bulunmuyor. 
   
   Fatih bileniyor    KAPTAN Fatih Tekke, ligin ilk yarısında Beşiktaş'a karşı aldıkları 5-0'lık yenilginin kendilerini hırslandırdığını söyledi. Tecrübeli oyuncu, "İnsanlar bu maçı unutmadı. Özlemim, bütün camianınki gibi, şampiyon olmak. İşimiz zor ama şansımız var" dedi. 
   
   
</TEXT>
</DOC>
