<DOC>
<DOCNO> 215794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sontur08.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Antibiyotik, meme kanseri riskini 2 kat artırıyor mu 
</HEADLINE>
<TEXT>

     ABD'de yapılan bilimsel bir araştırma, fazla antibiyotik kullanımının kadınlarda meme kanserine yakalanma riskini 2 kat artırıyor olabileceğini gösterdi. 
     Group Health Cooperative adlı sağlık planlama teşkilatınca yapılan araştırmada, 17 yıl içinde en az 501 gün antibiyotik kullanan kadınlarda meme kanseri riskinin, hiç antibiyotik kullanmayanlara oranla 2 kat, bu süre içinde 25 kutudan fazla antibiyotik kullananlarda da 1,5 kat fazla olduğu ortaya çıktı. 
     Journal of the American Medical Association JAMA adlı tıp dergisinin yarınki sayısında yayınlanacak araştırmada, meme kanserine yakalanan 20 yaş ve üstü 2266 kadın, meme kanseri olmayan 79 kadın ile karşılaştırıldı. 
     Karşılaştırma sonucu meme kanserine yakalanma riskinin antibiyotik kullanımıyla doğru orantılı olarak arttığı görüldü. 
     Araştırmayı kaleme alan Christine Velicer, antibiyotiklerin nasıl meme kanserine neden olduğu konusunda bazı teorilerinin bulunduğunu belirtti ve antibiyotiğin bağırsak bakterileri üzerindeki etkisinin, vücudun bağışıklık sistemi veya kansere karşı koruyucu etkisi olan besinleri vücudun işlemesi üzerinde değişikliklere yol açabileceğini kaydetti. 
     Antibiyotiklerin mi yoksa antibiyotik kullanımını gerektiren hastalıkların mı meme kanseri riski üzerinde etkili olduğunun tam olarak anlaşılması için kapsamlı araştırmaların gerektiği belirtildi. 
     
</TEXT>
</DOC>
