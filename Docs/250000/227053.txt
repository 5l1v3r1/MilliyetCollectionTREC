<DOC>
<DOCNO> 227053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/siyaset/siy03.html </URL>
<DATE> 2004/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Özetle Annan'ın yeni planı 
</HEADLINE>
<TEXT>

   
   1-Türk ve Yunan askeri varlıkları 2011 yılına kadar 6 bin, 2018'e kadar 3 bin olarak korunurken, daha sonra 950 Yunan, 650 Türk askeri adada Türkiye'nin AB üyeliği sonrasında da kalacak. 
   2-Eski planda kuzeydeki kurucu devlet denirken, bu planda Kıbrıs Türk kurucu devleti ifadesi kullanılacak. Kuzeye yerleşecek Rumlar federal düzeyde seçme ve seçilme haklarını Rum devleti içinde kullanacak. Ortak devletin senatosunda iki devletin 24'er sandalyesi olacak. 
   3-Kuzeye geçecek Rumların yüzde 21'den 18'e çekilecek. Bu, 20 bin daha az Rum'un kuzeye geçmesini sağlayacak. 
   4-Türkiye'den KKTC'ye yerleşerek vatandaşlık alanlar arasından 45 bin kişilik bir liste BM'ye verilecek. Bunlar yeni devletin de vatandaşı olacak. Türkiye'den gelen hiç kimse adadan ayrılmak zorunda kalmayacak. 
   5-Anlaşma hukuk yoluyla delinmemesi için AB üyesi ülkelerin parlamentoları tarafından onaylanacak. 
   6-Rumlar kuzeyde kalan mallarının sadece üçte birini geri alabilecek. Kalan üçte ikisi için tazminat ödenecek. Tazminatları ortak devlet üstlenecek. 
   7-Türk tarafında kişi başına düşen milli gelir Rum tarafındakinin yüzde 85'ine ulaşana kadar anlaşmada Rumlara getirilen Türk tarafında mülk edinme yasağı korunacak. 
   8-Rumların, kuzeydeki malları nedeniyle Türkiye aleyhinde açılan davaların tüm sorumluluğu Birleşik Kıbrıs Devleti'ne geçecek. 
   9-6 kişilik başkanlık konseyi 9'a çıkarılacak. 3'ü Türk, 6'sı Rum olacak. Ancak 1 Türk ve 2 Rum'un oy hakkı olmayacak. Karar alınması için Türk üyelerden en az birinin de evet demesi yetecek. 
   10-AB'de temsil, eş başkanlık şeklinde eşit olacak. 
   
   İşte Birleşik Kıbrıs'ın haritası    65 köy Rumlara kalıyor 
   Birleşmiş Milletler Genel Sekreteri Annan'ın Kıbrıs sorununun çözümü için taraflara sunduğu planın ekinde yer alan haritaya göre, KKTC'deki 65 köy Rumlara bırakılıyor. 65 köyün Rumlara verilmesiyle 48 bin 950 Kıbrıslı Türk yer değiştirmek zorunda kalacak. Yeni plana göre, Lefkoşa - Gazimağusa anayolunun güneyi BM kontrolüne verilecek ve bu bölgeye Türk askeri geçemeyecek. 
   
   Denktaş sus pus    Annan'ın planlarının mevcut haliyle kabul edilemez olduğu yolunda görüş bildiren KKTC Cumhurbaşkanı Denktaş, önceki gün taraflara sunulan planın 4. versiyonuna açık bir itiraz getirmedi. Denktaş, Kıbrıs konusunda iki tarafın da kabul edebileceği bir anlaşmanın esas olduğunu ifade etti. Esas anlaşmanın, Kıbrıs Türkleri'ne 1963 - 1974 yıllarını yaşatmayacak bir anlaşma olması gerektiğini ifade eden Denktaş, "Bunun için uğraşıyorlar. İnşallah başarırlar. Başarırlarsa sevineceğiz, başarmazlarsa devletimize sahip çıkmaya devam edeceğiz" dedi. 
   
   KKTC liderine tasfiye 
   4. Annan Planı'nda, Başkanlık Konseyi'nin 6 Rum ve 3 Türk üyesinin seçimlerden çıkacak parlamentolar tarafından belirlenmesi öngörülüyor. Buna göre, Denktaş Başkanlık Konseyi'ne seçilse bile, ortak devletin başkan ve başkan yardımcısı seçimi 2 Türk ve 4 Rum üyenin oylarıyla gerçekleşeceği için Denktaş'ın bu unvanları alamama riski yüksek. 
   
   Bush da devrede 
   Türkiye'nin, Kıbrıs müzakerelerinde devreye girmesi yönündeki isteğine uyan ABD Başkanı Bush, önceki gün Başbakan Erdoğan ve Yunanistan Başbakanı Karamanlis'le görüştü. Tarafların Annan Planı'nın son şekli üzerindeki görüşlerini dinleyen Bush, çözüm için telkinde bulundu. Bush, Erdoğan'a Dışişleri Bakanı Powell'ın devrede olacağını hatırlattı. Bush'un, Karamanlis'e de Atina'nın çözümü kolaylaştırıcı bir rol oynaması beklentisini dile getirdiği belirtildi. ABD Dışişleri Sözcüsü Boucher, Annan'ın son planını olumlu karşıladıkları belirterek, BM Genel Sekreteri'nin plan kapsamında çözüm çağrısına katıldıklarını söyledi. Boucher, "Nihai çözüm, herkesin kazanması anlamına gelecek" dedi. 
   
   MGK için Köşk'ten iki gün formülü    Ana gündemi Kıbrıs olan Milli Güvenlik Kurulu, Başbakan Recep Tayyip Erdoğan'ın İsviçre'deki görüşmelere katılması nedeniyle, tarihinde ilk kez üst üste iki gün toplanacak. Toplantının önemini ve alınacak kararları dikkate alarak, hükümetin başı olan Erdoğan'ın MGK'ya katılmasını isteyen askeri kanat, Cumhurbaşkanlığı nezdinde girişimde bulunarak kararda etkili oldu. MGK bugün iç gelişmeleri, yarın da Kıbrıs'ı masaya yatıracak. Askeri kanat, 20 Nisan'da yapılacak referandumun değerlendirileceği MGK'ya büyük önem verirken, Erdoğan'ın toplantıda yer almaması gibi bir ihtimalin yanlış olacağını dile getirdi. 
   MGK için Erdoğan'ı bekleyen askerler de dün Genelkurmay kararg hında bir araya geldi. Toplantıda, Genelkurmay Başkanlığı Yunan ve Kıbrıs Masası Daire Başkanı Tuğamiral Mücahit Şişlioğlu'ndan gelen bilgiler değerlendirildi. 
   
   
   
   
</TEXT>
</DOC>
