<DOC>
<DOCNO> 248352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sondun20.html </URL>
<DATE> 2004/06/16/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Harrazi AB'nin sunduğu karar tasarısı ABD'nin talebi... 
</HEADLINE>
<TEXT>

     İran Dışişleri Bakanı Kemal Harrazi, AB üyesi Almanya, Fransa ve İngiltere'yi, Uluslararası Atom Enerjisi Ajansı UAEA Yönetim Kurulu'na, İran'ın nükleer dosyasıyla ilgili ABD yönetiminin talebi doğrultusunda bir karar tasarısı sunmakla suçladı. 
     İran resmi haber ajansı İRNA'nın haberine göre, Harrazi, İslam Konferansı Örgütü İKÖ dışişleri bakanları toplantısından dönüşünde Tahran Mehrabad Havaalanı'nda gazetecilere yaptığı açıklamada, ''Avrupa ülkelerinin sunduğu karar tasarısı, ABD'nin talepleri doğrultusunda hazırlanmış bir karar tasarısıdır. Bu karar tasarısını protesto ediyoruz'' dedi. 
     Harrazi, ''UAEA Yönetim Kurulu üyesi ülkeler mantıklı hareket eder ve belgelere dayanarak bir karar alırlarsa İran'ın nükleer dosyası en kısa sürede kapanmalıdır. İran'ın nükleer programıyla ilgili mevcut sorunlar çözülürse bu konuyu ajansın gündeminde tutmak için bir sebep kalmayacaktır'' diye konuştu. 
     UAEA Yönetim Kurulu üyesi ülkelerinin verdikleri taahhüde bağlı kalması ve ABD'nin baskılarına boyun eğmemesi çağrısında bulunan Harrazi, ''Tahran, yönetim kuruluyla işbirliği yapmada azami çabayı gösterecek. Sorunları, şeffaflık göstererek çözebiliriz. İran'ın çabalarının sürmesi karşı tarafın sözünü tutmasına bağlıdır. Bu konu tek taraflı olarak düşünülürse şüphesiz ki sürmeyecektir'' dedi. 
     Nükleer Silahların Yayılmasını Önleme Anlaşması'nın NPT ek protokolünün mecliste onaylanmasının uzun bir süreç olduğunu söyleyen Harrazi, ''Hiç kimse ek protokolün meclis tarafından hemen onaylanmasını beklememelidir'' diye konuştu. 
     20 Şubat milletvekili seçiminden sonra muhafazakarların denetimine geçen meclisin, reformcuların çoğunlukta olduğu önceki meclise göre daha az uyumlu olabileceğine dikkat çeken Harrazi, Avrupalılara şimdiki meclisin önceki meclis gibi düşünmeyeceğini, kendi fikirlerini hayata geçirmeye çalışacaklarını ilettiklerini kaydetti. 
     Muhafazakar Meclis Başkanı Gulamali Haddadadil, dün, hiç kimsenin NPT'nin ek protokolünü imzalaması için kendilerine talimat veremeyeceğini söylemişti. 
     İran yönetimi, Aralık 2003'de ek protokolü imzalamasına rağmen, 20 Şubat'ta yapılan genel seçimde muhafazakarların denetimine geçen meclis hala ek protokolü onaylamadı. 
     UAEA ve bazı Batılı ülkeler, İran'a ek protokolün meclis tarafından onaylanması çağrısında bulunmuştu. 
     
</TEXT>
</DOC>
