<DOC>
<DOCNO> 210684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sonspo15.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Atalay Olimpiyatlarda 5'i altın 10 madalya bekliyorum... 
</HEADLINE>
<TEXT>

     Gençlik ve Spor Genel Müdürü Mehmet Atalay, 2003 yılındaki faaliyetleriyle ilgili olarak kahvaltılı bir sohbet toplantısı düzenledi. 
     Türkiye Spor Yazarları Derneği TSYD Ankara Şubesi Lokali'nde yapılan toplantıya, Atalay'ın yanısıra genel müdür yardımcıları Sezai Bağbaşı, Sinan Köksal, Yaşar Kaptan Başaran ile Ankara Gençlik ve Spor İl Müdürü Ahmet Sağlam katıldı. 
     Mehmet Atalay, toplantıda, 2003 yılının her açıdan iyi geçtiğini vurgulayarak, ''Gençlik ve Spor Genel Müdürlüğü'nün GSGM düzenleyici ve destekleyici bir kuruluş olmasını istiyoruz. GSGM, sporun lokomotifi olmaladır. Her kuruluşu teşkilatımız yönlendirmelidir diye düşünüyorum. Devlet adına çalışanların hiçbir kuruluşa küsme hakları yoktur. Herkesten yararlanmanın yollarını arıyoruz. Spor Ankara'dan yönetiliyor, bunu herkesin bilmesi gerekli'' diye konuştu. 
     Anadolu'daki gençleri sporun içine çekmeyi amaçladıklarını belirten Atalay, ''340 bin olan lisanslı amatör sporcu sayımızı, 480 bine taşıdık. Tırmanış başladı ancak yeterli değil. Bu yıl sonunda bu rakamı 1 milyona çıkarmayı hedefliyoruz. 10 yıl sonunda da 10 milyon lisanslı sporcu hedefimiz var'' dedi. 
     ''Voleybol ve atletizmde gelen başarılar bizimdir diyemeyiz'' diye konuşan Atalay, şöyle konuştu 
     ''Başarılar 1 günde, 1 yılda olmaz. Geçmişten gelen çalışmalarla olmuştur. Letonya hezimetiyle çok şey kaybettik. Finalde kaybetme gibi bir zaafımız var. Şubat ayı içinde Psikologlar Kongresi gerçekleştirmeyi planlıyoruz.'' 
     
     OLİMPİYAT BARAJINI AŞANLAR 
     Olimpiyat barajını şu ana dek 42 sporcunun aştığını dile getiren genel müdür Atalay, bu sayının 60'a ulaşabileceğini söyledi. 
     Atalay, olimpiyatlarda daha çok branşta madalya beklediklerini ifade ederek, ''Sporcularımızdan Atina'da 10 madalya bekliyorum. Bunların da 5'nin altın olacağına inanıyorum. Halil Mutlu, Süreyya Ayhan, Nurcan Taylan ve eğer barajı aşarsa tekvandoda Hamide Bıkçın Tosun madalya beklediğimiz sporcularımız. Bayanlar bu ülkede sporun lokomotifi oluyor. Onların her alanda daha aktif hale gelmelerini istiyoruz. Bayanların daha çok madalya alacaklarını tahmin ediyorum. 2004 yılına bayan sporcular damgasını vuracak'' diye konuştu. 
     
     ÖZERKLEŞME VE SPONSORLUK YASASI 
     Atalay, geçen yıl içinde Özerkleşme ve Sponsorluk Yasası hazırladıklarını hatırlatarak, bu yıl içinde bu yasaların çıkacağına inandığını söyledi. 
     
     SPORDA ŞİDDET YASASI 
     Sporda Şiddet Yasası'nın, TBMM Adalet Komisyonu'nda görüşüldükten sonra bir alt komisyona gönderildiğini anlatan Atalay, ''Yasada yer alan özel güvenlikler konusunda tanımın daha iyi yapılması için yasa bir alt komisyona gönderildi. Buradaki konu, güvenliklerin taraftarlardan seçilmesi sonucunda kötü durumların ortaya çıkabileceği endişesi. Bu tanımın netleştirilmesi gerekiyor'' dedi. 
     UEFA Asbaşkanı Şenes Erzik'in de kendilerine yasanın çerçeve olarak yeterli olduğunu söylediğini dile getiren Atalay, yasayı çıkaracakları yönetmeliklerle daha iyi biçimlendireceklerini ve ayrıca Futbol Federasyonu Yasası'nda da değişiklikler olabileceğini sözlerine ekledi. 
     Atalay ayrıca, yasanın 28 Ocak Çarşamba günü saat 14.00'de mecliste alt komisyonda görüşüleceğini kaydetti. 
     
     BASINDAN İSTEKLER 
     Atalay, konuşmasının son bölümünde ise basından bazı isteklerde bulundu. 
     Basın mensuplarından sporcuları yalnızca şampiyon olduklarında hatırlamamalarını isteyen Atalay, şöyle konuştu 
     ''Sporcularımıza daha fazla yer ayırmanızı istiyoruz. Başarılı sporcuları şimdiden işlemeye başlayalım. Sporcuları birbirleriyle kavga ettirecek haberlerde daha hassas davranalım. Bu tür haberler onların moralini bozarken, motivasyonlarının da düşmesine neden oluyor.'' 
     
</TEXT>
</DOC>
