<DOC>
<DOCNO> 239284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sondun18.html </URL>
<DATE> 2004/05/12/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Alman Savunma Bakanı Irak halkı, yabancıları kurtarıcı gibi görmüyor 
</HEADLINE>
<TEXT>

     Almanya Savunma Bakanı Peter Struck, ''Irak halkının ülkedeki yabancı güçleri kurtarıcı olarak görmediğini'' söyledi. 
     Struck, yabancı gazeteciler için düzenlediği basın toplantısında, ''Irak halkı, ülkedeki yabancı güçleri kurtarıcı olarak görmüyor. Irak'ta haziran sonunda oluşturulacak geçici hükümet, anayasayı hazırlamalı ve ülkede özgür seçimlerin yapılmasını sağlamalı. Irak'ta kalıcı bir barışın, ancak özgür iradeyle seçilen bir hükümet kurulduktan sonra sağlanabileceğine inanıyorum'' dedi. 
     Almanya'nın NATO bünyesinde teorik olarak dünyanın her yerine asker gönderebileceğini ifade eden Struck, ancak Alman askerlerinin NATO bünyesinde Irak'a gitmeyeceğini söyledi ve şöyle konuştu 
     ''ABD'nin de bizden bu yönde bir isteği olmaz. Irak'taki yabancı güçler istenmese bile, bu ülkede bir polis teşkilatı ve silahlı kuvvetler oluşturuluncaya kadar Amerikan birliklerinin ülkeden çekilmesi mümkün değil. Ancak hiçbir ülkenin Irak'a isteyerek asker göndereceğini sanmıyorum.'' Struck, ''Iraklı esirlere yapıldığı iddia edilen kötü muamelenin Alman askerleri tarafından da yapılıp yapılamayacağı'' sorusuna, ''Kesinlikle hayır. Alman askerlerinin böyle bir şey yapabileceklerini düşünemiyorum. Bu tüm uluslararası anlaşmalara aykırı. Alman askerlerinin yasadışı emirlere karşı gelme hakları vardır. Bu nedenle böyle bir şey yapabileceklerini düşünmüyorum. Ayrıca Amerikalılar gibi, esirlerin bulunduğu cezaevlerine bakmıyoruz'' yanıtını verdi. 
     Struck, terörle mücadele konusunda, ''Eurokorps bünyesindeki bazı ülkelerle Afganistan'da Uluslararası Güvenlik Destek Gücü'nün ISAF komutasını devralacağız. Terörle mücadelede Magrib ülkeleri de önemli rol oynuyor. Bu nedenle 'Akdeniz diyalogunu' destekliyorum'' dedi. 
     Uluslararası gücün Afganistan'da bir süre daha kalması gerektiğini belirten Struck, bu ülkedeki en büyük sorunun uyuşturucu üretimi olduğunu, çiftçilerin afyon ekerek çok daha fazla para kazandığını kaydetti. 
     Struck ayrıca, Maliye Bakanı Hans Eichel ile görüşerek savunma bütçesini artırmasını isteyeceğini söyledi. 
     Savunma Bakanı, ''Bağlı olduğumuz uluslararası anlaşmalar var. Bu nedenle savunma bütçesinde yapılacak kesintileri kabul edemiyorum. Eurofighter tipi 180 savaş uçağı almak zorundayız. Aksi takdirde hem anlaşmalara uymamış oluruz, hem de anlaşmaya taraf diğer ülkeler bize karşı tazminat davası açabilir'' dedi. 
     Struck, zorunlu askerliğin kaldırılmasına da karşı olduğunu belirterek, bunun yerine gönüllülerden oluşacak bir meslek ordusu kurulmasının toplumla ordu arasında yabancılaşmaya neden olacağını savundu. 
     
</TEXT>
</DOC>
