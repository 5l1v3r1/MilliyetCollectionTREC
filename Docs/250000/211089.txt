<DOC>
<DOCNO> 211089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sontur22.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da karla mücadelede son durum.... 
</HEADLINE>
<TEXT>

     İstanbul'u 4 günden beri olumsuz yönde etkileyen ağır kış koşullarıyla mücadele devam ediyor. 
     İstanbul Vali Yardımcısı ve Afet Yönetim Merkezi Başkanı Hayrettin Balcıoğlu, AA muhabirine yaptığı açıklamada, İstanbul'da şu anda kapalı ana arterin bulunmadığını, ancak ilçe ve beldelerdeki iç yollarda sıkıntı yaşandığını söyledi. 
     Bu yollarda buzlanmaya karşı kaymakamlıkların çalışma başlattığını belirten Balcıoğlu, olası bir yangında itfaiyenin müdahalesi için bu yolların açılmasının önem taşıdığını vurguladı. 
     Anadolu Yakası'nda 14, Avrupa Yakası'nda da 4 köprüde oluşan sarkıtların Büyükşehir Belediyesi ve emniyet birimleriyle birlikte dün gece temizlendiğini, bu çalışmaların gün boyu da devam edeceğini belirten Balcıoğlu, şu anda kentin yüzde 99'una elektrik verildiğini, su sorununun kalmadığını, su alamayan yüksek kesimlere de birkaç saat içinde su verileceğini söyledi. 
     Vali Yardımcısı Hayrettin Balcıoğlu, kentteki 160 evsizin Alibeyköy Akşemseddin Spor Kompleksi ve Üsküdar Ünalan Kültür Merkezi'ne yerleştirildiğini, ayrıca Darülaceze Kayışdağı Tesisleri'nde de 50 yatağın hazır bekletildiğini bildirdi. 
     
     ÇALIŞMALAR GECE BOYU SÜRDÜ 
     İstanbul Büyükşehir Belediyesi Afet Koordinasyon Merkezi'nden AKOM alınan bilgiye göre de, dün gece 50 kar küreme aracı, 7 vidanjör, 61 kuka, 182 tuz serpme aracı ve 30 kamyon ile çalışan 820 personelin, 1321 bin ton tuz, 300 ton da üre kullandığı belirtildi. 
     Buzlanmaya karşı bugün de başta ana arterler ve meydanlar olmak üzere tuzlama ve temizleme çalışmalarının süreceği ifade edildi. 
     Karayolları 17. Bölge Müdürlüğü yetkilileri de, İstanbul'da Hadımköy, Gürpınar ve Çatalca bağlantı yollarında buzlanma olduğunu belirterek, buzlanmanın giderilmesi için tuzlama çalışmaları yapıldığını bildirdiler. 
     TEM Otoyolu'nun her iki yönde trafiğe açık olduğunu belirten yetkililer, TEM ve bağlantı yollarında emniyet şeridine terk edilen araçların çekilmesinin sürdürüldüğünü kaydettiler. 
     Boğaz köprülerinde sorun bulunmadığını belirten yetkililer, dün sabah 08.30'dan bu sabah 08.30'a kadar buzlanma olan yollara yaklaşık 50 ton tuz döküldüğünü belirttiler. 
     İSKİ de bugün il genelinde su kesintisi bulunmadığını, ancak basınç yetersizliği nedeniyle Pendik, Kartal ve Maltepe gibi yüksek kotlarda bulunan yerlere su ulaşmayabileceğini bildirdi. 
     Basınç yetersizliğinin, enerji oynamalarının neden olduğu su kesintisinin ardından alt kotlardaki vatandaşların daha çok su kullanma ihtiyacından kaynaklandığını belirten yetkililer, enerji kesintisi olmaması halinde bu sorunun yarına kadar ortadan kalkacağını kaydettiler. 
     İSKİ yetkilileri, bugün de 309 personelin 49 kuka, 43 vidanjör, 11 kombine aracı ile çalışmaların sürdürüldüğünü belirttiler. 
     BEDAŞ yetkilileri ise bugün itibariyle İstanbul'un yüzde 99'undan fazlasına elektrik verildiğini, gerilim dalgalanmalarından meydana gelen trafo arızalarının giderilmeye çalışıldığını, devrilen direklerin kaldırılarak yeni direklerin konulduğunu ve kopan tellerin de yeniden çekildiğini bildirdiler. 
     Yetkililer, Beyoğlu ve Beyazıt gibi sokak şikayetlerinin yoğun olduğu yerler ile ev bazındaki lokal şikayetlerin de akşama kadar giderilmeye çalışılacağını kaydettiler. 
     
     HAFİF KAR YAĞIŞI BEKLENTİSİ 
     İstanbul Meteoroloji Bölge Müdürlüğü yetkilileri de, kentte gece en düşük ısının eksi 9, sabah saatlerinde ise eksi 6 derece olduğunu belirterek, gündüz en yüksek ısının ise eksi 1 derece olmasının beklendiğini ifade ettiler. 
     İstanbul'da havanın bugün parçalı bulutlu, batıda az bulutlu ve açık olacağını, ayrıca yağış beklenmediğini kaydeden yetkililer, Anadolu Yakası'nın kuzeyinde ise akşam saatlerinde hafif kar yağışı beklendiğini bildirdiler. 
     Meteoroloji yetkilileri, hava ısısının eksi derecelerde seyretmesi nedeniyle kuvvetli don olduğunu belirterek, vatandaşları tedbirli olmaları konusunda uyardılar. 
     
</TEXT>
</DOC>
