<DOC>
<DOCNO> 217503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sonspo39.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Skandal atlet Chambers'e 2 yıl men cezası 
</HEADLINE>
<TEXT>

     Erkekler 100 metrede Avrupa Şampiyonu ve rekortmeni ünlü İngiliz atlet Dwain Chambers, doping yaptığı gerekçesiyle spordan 2 yıl men cezası aldı. 
     İngiltere Atletizm Federasyonu'ndan yapılan açıklamada, geçen yıl 1 Ağustos'ta Almanya'da yapılan yarışmalar sonrasında yapılan kontrollerde, Dwain Chambers'da THG tetrahydrogestrinone maddesine rastlandığı için cezalandırıldığı bildirildi. 
     Federasyon cezanın, geçen yıl 7 Kasım'dan itibaren geçerli olduğunu ve gelecek yıl 7 Kasım'da sona ereceğini duyurdu. 
     Ancak 25 yaşındaki Chambers, cezası bitse bile İngiltere Milli Olimpiyat Komitesi kurallarına göre yaşamı boyunca Olimpiyat Oyunları'na katılamayacak. 
     Chambers halen, 100 metrede 9.87 saniyeyle Avrupa Rekoru'nu elinde bulunduruyor. 
     Önce doping listesinde yer almayan, ancak kolaylıkla kontrolü yapılamadığı için geçen yıl listeye alınan THG içeren madde kullandığı için cezalandırılan dünyadaki ilk atlet olan Chambers'ın yanısıra, geçen yaz tümü ABD'li olan atletler, erkeklerde gülle atmada Kevin Toth, bayanlar 1500 metrede Regina Jacobs ve çekiç atmada da Melissa Price ve John McEwen'ın da bu maddeyi içeren ilaç kullandıkları belirlenmişti. 
     
</TEXT>
</DOC>
