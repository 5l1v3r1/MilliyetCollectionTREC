<DOC>
<DOCNO> 219880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/dunya/adun.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'daki reform karşıtlarını uyardı 
</HEADLINE>
<TEXT>
   Verheugen Türkiye'ye ihanet etmeyin 
   Milliyet'e konuşan AB komiseri, şaşırtıcı bir hız ve kalitede çıkan reformların uygulama alanına geçmesinin önemini vurguladı, "Reformlara direnmek Türkiye'nin çıkarlarının aleyhine hareket etmektir" dedi 
      GÜVEN ÖZALP Brüksel 

   
   Önümüzdeki hafta başında Türkiye'ye gelecek olan Avrupa Birliği AB Komisyonu'nun Genişlemeden Sorumlu Üyesi Günter Verheugen, ziyareti öncesi Türk basınından sadece Milliyet'e konuştu. Türkiye'nin gerçekleştirdiği reformların hızı ve kalitesinin şaşırtıcı olduğunu belirttikten sonra uygulamanın bazen ciddi engellerle karşılaştığına dikkat çeken Verheugen, şunları söyledi "Uygulama, Kopenhag kriterlerini tamamlamanın önemli bir parçası olarak görülüyor. Reformlar konusunda hükümetin ve TBMM'nin politikasını desteklemeyen her kesim, Türkiye'nin ulusal çıkarı aleyhine hareket ediyor demektir." 
   Verheugen, Türkiye'nin Brüksel yolunda halen bazı eksikleri olduğunu göz ardı etmese de önceki dönemlerin aksine bu sorunların aşılması konusunda oldukça iyimser konuşarak, "Türkiye'nin bunların üstesinden gelecek siyasi güç, irade ve potansiyele sahip olduğunu düşünüyorum. Sorunları halledebilecekleri kanısındayım" ifadesini kullandı. 
   
   Hükümetin itibarı mükemmel 
   Avrupa'da Türkiye konusunda çok olumlu bir hava bulunduğunu söyleyen Verheugen, Türkiye'nin AB üyeliğini "destekleyen" ve "desteklemeyen" ayrımı yapılmasını da doğru bulmuyor. "Mevcut Türk hükümetinin Avrupa da mükemmel bir itibarı var. Sürekli ve yoğun bir diyalog içindeler, bu da doğru kararın verilmesine kesinlikle yardımcı olacak bir unsur" diyen Verheugen'e Fransa Cumhurbaşkanı Chirac'ın tavrını hatırlattığımızda ise cevabı, "1997 Lüksemburg'dan bu yana zirvelerde Türkiye konusunda alınan olumlu kararların hepsinde onun da imzası bulunduğu unutulmamalı" oldu. Türkiye'nin önündeki engellerden biri olarak görülen Hıristiyan Demokratlar'ın tavrı da Verheugen'i endişelendirmiyor. Bunun nedeni olarak ise bu grup içindeki bölünmüşlüğü gösteriyor. 
   
   Çözümsüzlüğe tepki sert olur 
   Verheugen Kıbrıs'la ilgili olarak, "Teknik düzeyde iyi çalışmalar yapılıyor, siyasi düzeyde ise durum daha zor gözüküyor. Buna karşın ben h l iyimserim" dedi. Verheugen, "Kıbrıs konusunda sabır gerekiyor" mesajı verirken, tarafların görüşmeler sonrası yaptıkları açıklamaları da "siyasi oyunun bir parçası" olarak değerlendirdi ve "Liderler açısından mevcut fırsatın kaçmasına neden olan kişi durumuna düşmek çok riskli. Çünkü böyle bir durumda uluslararası toplumun tepkisi çok olumsuz olacaktır" şeklinde konuştu. 
   
   
   
   
</TEXT>
</DOC>
