<DOC>
<DOCNO> 229227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sondun15.html </URL>
<DATE> 2004/04/07/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Seçim yaklaşıyor, Bush'un sorunları artıyor 
</HEADLINE>
<TEXT>

     ABD'de Başkanlık seçimleri yaklaştıkça, Başkan George Bush'un sorunları artıyor. 
     Başkan Bush, Irak'ta yönetimi 30 Haziran'da Iraklılara devretmeye kararlı olduğunu söylüyor, ancak bu kaos ortamında kimin bu yetkiyi devralacağını kimse bilmiyor. 
     Amerikan askerlerinin ''Sünni üçgeninde'' çatışmalara girmesine alışkın olan Amerikan kamuoyu, şimdi de Şii lideri Mukteda Sadr'ın çağrısıyla ayaklanan Şiilerle çatışma haberlerini almaya başladı. 
     AP'nin Ronald Reagan döneminden bu yana Beyaz Saray muhabirliğini yapan Terence Hunt imzasıyla yayımladığı yorumda, iki cephede çatışmaların tırmanmasının, Bush'un sık tekrarladığı ilerleme açıklamalarıyla çeliştiği belirtiliyor. 
     ABD'nin Irak'taki en yüksek sivil yöneticisi Paul Bremer, yaptığı bir açıklamada, ''Sorunlarımız var, bunları saklayamayız. Ama bütün bu sorunlara rağmen, Irak hala demokrasi yolunda'' dedi. Bush ise Arkansas'taki El Dorada kasabasında yaptığı konuşmada, ''özgürlüğün gelişmesi yerine masum insanları öldürmeyi tercih eden teröristler bulunduğunu'' belirterek, ''Bu insanlar özgürlükten nefret ediyor ve biz özgürlüğü seviyoruz. Çatışma burada başlıyor'' ifadesini kullandı. 
     
     BUSH'UN DESTEĞİ DÜŞÜYOR 
     Bush'un terörizme karşı savaş stratejisinde anahtar bir öneme sahip olan Irak'ta, ölen Amerikan askerlerinin sayısının artması da etkisini gösteriyor. 
     ABD'de pazartesi açıklanan bir kamuoyu yoklamasına göre, Bush'a destek, başkanlık döneminin en düşük düzeyine inerek yüzde 43 oldu. Kamuoyu yoklamasına katılanların yarıdan fazlası, Bush yönetiminin Irak sorununu ele alış tarzını beğenmiyor. 
     Brooking Enstitüsü'nün başkanlık politikası uzmanı Thomas Mann, Amerikalıların, Başkan Bush'un ''Irak'ta başarıya ulaşmak için bir planı olmadığına inanmaya başladığını'' belirtiyor. 
     Bush'un stratejisi, kasımdaki başkanlık seçiminden önce, 30 Haziran'da siyasi otoriteyi Iraklılara devrederek, Irak'taki politikasının başarılı olduğunu kanıtlamaya dayanıyor. 
     Ama Irak'ta sorunlar büyüdükçe, müttefikleri bile Bush'un kararlarının bir kez daha gözden geçirilmesi gereğine inanmaya başlıyor. Örneğin Senato Dış ilişkiler Komitesi Başkanı Cumhuriyetçi Senatör Richard Lugar, Irak'ın 90 günden az bir sürede kendi kendini yönetmeye hazır olacağından emin olmadığını belirterek, 30 Haziran'da yönetimin Iraklılara devredilmesinin ertelenmesini önerdi. 
     Bush yönetimi, öte yandan BM'nin Irak'la ilgili bir plan hazırlamasına bel bağlamış durumda, ama Irak hükümetinin nasıl olacağı konusunda üzerinde anlaşma sağlanmış bir plan yok. 
     
     KERRY ''30 HAZİRAN'DA YETKİ DEVRİ HAYAL'' 
     Bush'un başkanlık seçimlerindeki rakibi demokrat senatör John Kerry de 30 Haziran'da yetki devri fikrini ''bir hayal'' olarak niteledi ve ''Açıkça ABD'deki seçim takviminden etkilendiği belli olan, böyle keyfi bir son tarih belirlememeleri gerekirdi'' dedi. 
     Kerry, Bush yönetiminin Irak'ın istikrarını dikkate almaksızın mümkün olan en kısa zamanda yetki devri sorununu halletmeye kararlı olduğunu söyledi. 
     Çatışmaların daha da artması durumunda ABD'nin Irak'a daha fazla asker göndermesinin, Bush'un seçim şansını olumsuz yönde etkileyecek bir karar olacağı belirtiliyor. 
     Terence Hunt, yorumunun sonunda, demokrat aday Kerry'nin, Bush'un, ABD liderliğindeki koalisyon kuvvetlerinin işgal ettiği Afganistan ve Irak'ı yeniden imar etmek için 87 milyar dolarlık bir bütçe isteğini reddetmesine rağmen, ABD'nin Irak politikasını nasıl değiştireceğinin belli olmadığını savunuyor. 
     Brooking Enstitüsü'nün başkanlık politikası uzmanı Mann'a göre, Kerry büyük ölçüde farklı bir Irak politikası, Irak'taki Amerikan askeri varlığında indirim önermiyor, asker sayısında daha küçük çaplı azaltmalar ve değişiklikler öneriyor. 
     
</TEXT>
</DOC>
