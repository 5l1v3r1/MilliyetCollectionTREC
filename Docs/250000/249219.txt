<DOC>
<DOCNO> 249219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sondun08.html </URL>
<DATE> 2004/06/19/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Terör söylentileri sigortacılara yaradı... 
</HEADLINE>
<TEXT>

     ABD'de yetkililer tarafından her gün yeni bir terör tehdidinden bahsedilirken, yapılan bir araştırma, iş çevrelerinin terörizme karşı sigorta talebinde büyük bir artış olduğunu ortaya koydu. 
     Sigorta şirketi Marsh tarafından yapılan araştırmaya göre, bu yılın ilk çeyreğinde şirketlerin yüzde 44'ünden fazlasının yaptırdıkları sigortalara terörizmden gelebilecek zararları da ekledikleri kaydedildi. Bu oranın, Bush Yönetimi'nin Kongre'den Terörizm Riski Sigorta Kanunu'nu geçirdiği 2002 yılından bu yana görülen en büyük artış olduğuna dikkat çekiliyor. 
     600 şirketle görüşmelerde bulunarak araştırmayı yapan Marsh'a göre, gayrimenkul sigortalarının maliyeti düşerken, terörizmin sigorta kapsamına alınması talebinde büyük artış gözleniyor. 
     11 Eylül saldırılarından sonra Kongre'den geçen Terörizm Riski Sigorta Kanunu, Amerikalı olmayan birileri tarafından bir nükleer, biyolojik ya da kimyasal saldırı gerçekleştirilmesi durumunda meydana gelecek zarar 12.5 milyar doları aşıyorsa bu miktarın sigortalılara ABD hükümeti tarafından ödenmesini öngörüyor. Bunun karşılığında da ABD yönetimi sigorta şirketlerini terörizmi sigorta kapsamına almaları konusunda sıkıştırıyor. 
     Tahminlere göre, ABD toprakları üzerinde yeni bir terör saldırısı olması durumunda, sigorta şirketlerinin kayıplarının 250 milyar doları aşacağı kaydediliyor. 
     
</TEXT>
</DOC>
