<DOC>
<DOCNO> 238757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sondun16.html </URL>
<DATE> 2004/05/10/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Aznar mı ihmal etti Gizli servis El Kaide haberini vermiş... 
</HEADLINE>
<TEXT>

     İspanya'nın yüksek tirajlı gazetelerinden El Pais, 11 Mart saldırılarından önce İspanyol Ulusal İstihbarat Merkezi'nin CNI , Başbakan Jose Maria Aznar'a ''İspanya, El Kaide'nin hedefi'' bilgisini iletip uyarıda bulunduğunu iddia etti. 
     El Pais'de bugün yayımlanan haberde, CNI'nin 27 Ekim 2003 tarihinde Başbakan Aznar'ı bilgilendirmek üzere toplantı düzenlediği ve ''El Kaide'ye bağlı terörist grupların kısa sürede terör saldırısı düzenleme riski var'' bilgisini aktardığı savunuldu. 
     Gazete, 18 Ekim 2003'te Katar televizyonu El Cezire'de yayınlanan El Kaide lideri Usame Bin Ladin'in açıklamalarının olduğu bir kasette, Irak savaşına katılan ülkelerin, buna bağlı olarak da İspanya'nın tehdit edildiğini hatırlattı. 
     Bu kaseti araştıran CNI'nin, Bin Ladin'in tehdidinin ciddiye alınması gerektiğini Başbakan Aznar'a ilettiği belirtildi. 
     Aznar hükümeti, 192 kişinin ölümüne neden olan Madrid'deki 11 Mart saldırılarından terör örgütü ETA'yı sorumlu tutarak, 14 Mart'taki genel seçimlerden önce kamuoyunu yanlış bilgilendirmekle suçlanıyordu. 
     Seçimlerden sonra muhalefette görev alan Halkçı Parti, kendisine yöneltilen bu iddiaları reddederek, mecliste araştırma komisyonu kurulmasını istiyor. 
     
</TEXT>
</DOC>
