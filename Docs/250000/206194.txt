<DOC>
<DOCNO> 206194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/sondun03.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Eroğlu'ndan Talat'a mektup... 
</HEADLINE>
<TEXT>

     Ulusal Birlik Partisi UBP Genel Başkanı Derviş Eroğlu, hükümeti kurmakla görevlendirilen Cumhuriyetçi Türk Partisi- Birleşik Güçler CTP-BG Genel Başkanı Mehmet Ali Talat'a, ''hükümet ortaklığının temelleri'' hakkında partisinin görüşlerini içeren bir mektup gönderdi. 
     Mektup, ''eşit egemen devlet statüsü, garanti sistemi, global mal-mülk takası tazminatı, harita ve Türk-Yunan dengesi'' ana başlıklarında, 8 sayfadan oluşuyor. 
     Mektubunda, ''Talat ile daha önce yaptıkları görüşmede hükümet ortaklığının temelleri hakkında sözlü görüş alışverişinde bulunduklarını'' anımsatan Eroğlu, bu konuları parti meclisinde değerlendirerek belirli ilkeler saptadıklarını belirtti. Eroğlu, Talat'tan da, yönelttikleri sorularla ilgili partisinin görüşlerini bildirmesini istedi. 
     Eroğlu mektubunda, ''Kıbrıs'ta olmazsa olmazlarımızın yer aldığı yaşayabilir kalıcı bir anlaşma yapılması ve akabinde AB üyeliğini ısrarla savunan partimizin CTP-BG ile ortak bir hükümet konusundaki müspet veya menfi kararı, sözü edilen sorulara parti olarak vereceğiniz yazılı yanıtların partimizce yeniden değerlendirilmesini takiben alınacaktır'' dedi. 
     ''UBP Parti Meclisi'nin Annan planının bazı maddelerine yönelik olarak CTP-BG'den açıklama talep ettiği sorular'' başlığı altında, mektupta, ''Sınır ayarlamaları, Annan Planı'nda belirlenmiştir. Buna göre, KKTC'nin verimli topraklarının ve su kaynaklarının önemli bir kısmı Kıbrıs Rum Devletine devredilmektedir. Bu topraklarda halen yaşamakta olan yaklaşık olarak 50.000 vatandaşımız göç etmek durumunda kalacaktır. Göç etme durumunda kalması öngörülen nüfus ile kıymetli toprak ve kaynak kaybı hakkında ne yapmayı düşünüyorsunuz '' sorusu yöneltildi. 
     Mektupta ayrıca, ''mülk değişimi, vakıf malları, konut finansmanı, kişisel konut borçlarının geri ödenmesi, ekonomik adaptasyon süreci, ikamet kısıtlamaları, Türkiye Cumhuriyeti kökenli yurttaşların vatandaşlık durumları, Annan Planında boş bırakılan yerler, AB müktesebatı ve AB kararları, başkanlık konseyi, Türk askerinin adadaki durumu, garanti anlaşması, egemenlik, muhtemel bir referandumun sonuçları'' ile ilgili görüşler yer aldı, bu konularda Talat'tan da partisinin görüşlerini ortaya koyması istendi. 
     Mektubun son bölümünde, şöyle denildi 
     ''Zemin olarak kabul ettiğiniz Annan belgesindeki hassasiyetlerimiz bilinmekle birlikte, sorduğumuz ve yanıt istediğimiz hususların Annan belgesinde yer bulmasına çalışacak ve gerekli değişikliklerin yapılması için kararlı davranacak mısınız Gerekli değişiklikler yapılmaması halinde tutumunuz ne olacaktır 
     Yukarıda sıralanan başlıklar ve açılımı yapılan konular sadece örnekleme niteliği taşımakta olup partimizin Annan belgesi hakkındaki tüm çekinceleri bunlardır biçiminde yorumlanmamalıdır.'' 
     
</TEXT>
</DOC>
