<DOC>
<DOCNO> 233538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonsiy22.html </URL>
<DATE> 2004/04/21/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Danıştay Başkanı Türkiye'de darbe tartışmaları geride kalmıştır 
</HEADLINE>
<TEXT>

     Danıştay Başkanı Ender Çetinkaya, Türkiye'de artık darbe tartışmalarının geride kaldığını belirterek, ''Güç kullanıp hakimiyet sağlandıktan sonra zaten hesap da sorulmuyor'' dedi. 
     Çetinkaya, makamında bir grup gazeteciyle tanışma ve sohbet toplantısında çeşitli konulara ilişkin soruları yanıtladı. 
     Danıştay'ın bina sorunu bulunduğunu, bu sorunun çözümü için elinden geleni yapacağını belirten Çetinkaya, Danıştay'ın iş yükünü hafifletmek için hazırlanan ve yaklaşık 1 yıldır TBMM'de bulunun yasa tasarısının çıkarılacağını ümit ettiğini söyledi. Bu tasarıda, genel kurulların oluşumuna ilişkin Danıştay'ın içinden de farklı görüşler bulunduğunu ifade eden Çetinkaya, bu konularda mutabakat sağlandıktan sonra tasarının en kısa sürede yasalaşacağına inandığını kaydetti. 
     İdarenin yargı kararlarını yerine getirmemesi konusundaki görüşlerini bir soru anlatan Çetinkaya, idarenin bazen yargı kararlarını ''şeklen'' uyguluyor gözüktüğünü söyledi. Çetinkaya, ''Ancak, biz 5. Daire olarak daha önce bu konu yeniden önümüze geldiğinde idareye bu kararı şeklen uygulayarak infazdan kaçındığını belirten kararlar verdik ve işlemleri iptal ettik'' dedi. 
     Anayasa Mahkemesi'nin yapısının değiştirilmesine ilişkin mahkemenin hazırladığı taslakla ilgili soru üzerine Çetinkaya, her ülkenin koşullarının farklılık taşıdığını, bu konudaki ayrıntılı görüşlerini daha sonra açıklayacağını söyledi. 
     
     DARBELERİN ÖNLENMESİ 
     Çetinkaya, Türk Silahlı Kuvvetleri İç Hizmet Kanunu'nun ''darbelere olanak tanıyan'' 35. maddesinin değiştirilmesi gerektiği yönündeki tartışmaların anımsatılıp, görüşlerinin sorulması üzerine şöyle konuştu 
     ''Türkiye'de artık darbe tartışmaları geride kalmıştır. Dünyanın ve Türkiye'nin geldiği noktaya baktığımızda bunu kanunla gündeme getirmek Türkiye'yi töhmet altında bırakmak gibi geliyor bana. Bunlar artık geride kalmıştır. Güç kullanıp hakimiyet sağlandıktan sonra zaten hesap da sorulmuyor.'' 
     
     MEDYANIN GÜCÜ 
     ''Yargı organları ve diğer kurumlar Türkiye'de bazı gelişmeler karşısında pasif mi kalıyor '' sorusu üzerine Çetinkaya, şöyle konuştu 
     ''Yargıtay ve Danıştay pasif değil. Hatta, bazı dönemlerde antipatik şeyler de oldu. Bütün kurumların bazı konular karşısında hassas olması lazım. Toplumda genel bir sessizlik hakim. Medyadan da ses duymuyoruz. Toplumun bir beklentisi var. Bazı şeylerin iyi olacağını ümit ediyor. O yönde gelişmeler de var. Burada medyaya da büyük bir görev düşüyor. Doğrulara sahip çıkması, yanlışların karşısında olması gerekir. Medyanın gücü yargıdan daha fazla.'' Bilgi Edinme Kanunu'na ilişkin bir soruyu yanıtlarken Çetinkaya, yasanın uygulanması ve şartlara göre düzeltmeler yapılabileceğini, hiç yoktan iyi olduğunu söyledi. Yasanın bugün için ileri bir hamle olduğunu kaydeden Çetinkaya, ''Her şey mükemmel demiyorum. Eğer yasa hiç çıkmasaydı, hiç dava açılmazdı. Şimdi bir yasa var. Kişiler yasa çerçevesinde dava da açabilir'' diye konuştu. 
     Çetinkaya, bir başka soru üzerine, Hakimler ve Savcılar Yüksek Kurulu'nun kendisine bağlı bir sekreteryasının ve teftiş kurulunun olması gerektiğini söyledi. 
     
</TEXT>
</DOC>
