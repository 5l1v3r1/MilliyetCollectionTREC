<DOC>
<DOCNO> 216776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sonspo17.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği Sonuca gitmek bizi mutlu etti... 
</HEADLINE>
<TEXT>

     Birinci Süper Lig'in ikinci yarısında, Bursaspor karşısında aldığı 2-0'lık galibiyetle ilk kez 3 puanla tanışan Gençlerbirliği'nde, teknik direktör Ersun Yanal, rakipleri karşısında sonuca gitmelerinin kendilerini mutlu ettiğini söyledi. 
     Ligde ikinci devrede yaptıkları maçlarda iyi oynadıklarını, ancak bunu skora yansıtamadıklarını vurgulayan Ersun Yanal, ''Bursaspor karşısında ilk 10 dakikada 3 net gol pozisyonu yakaladık, ancak başarılı olamadık. Bu maçta sonuca gitmek bizi mutlu etti. Rakibe pozisyon vermedik. Parma maçı öncesinde skoru koruma ve oyunu bitirme pozisyonuna girdik. Kıymetli puanlar aldık'' diye konuştu. 
     Yanal, yüksek tempoda oynamaya çalışan bir takım olduklarını belirterek, sözlerini şöyle tamamladı 
     ''Biz takım olarak her maçı yüksek tempoda oynamaya gayret ediyoruz. Avrupa'da da az kart görüyoruz. Oyuncularımız centilmenlik dışı hareket yapmaz. Buna zaten bizler izin vermeyiz. Parma ile 2 önemli maç yapacağız. Türkiye'deki oyuncuların artık kendilerine şubat ayını geçmek gibi bir hedef koymaları gerekli. Avrupa'da ilk 16'ya kalmak önemli. Parma, İtalya Ligi'nde 6. sırada. Avrupa'da daha iyi oynuyoruz. Elediğimiz diğer takımlardan daha iyi değil. Farklı bir mücadale geçecek. İtalyan takımıyla oynuyoruz, ancak takımıma güveniyorum.'' 
     
     BURSASPOR CEPHESİ 
     Ligde kötü günler yaşayan ve düşme hattından kurtulma çabası veren Bursaspor'da da teknik direktör Ümit Kayıhan, deplasman fobisini bir türlü yenemediklerini söyledi. 
     Gençlerbirliği karşısında iyi oynamadıklarını ifade eden Kayıhan, şöyle konuştu 
     ''Skor 1-0'ken bir penaltımız vardı. Yediğimiz 2. golde faul var mı, yok mu onu televizyondan izleyeceğiz. Oyunu forse ettiğimiz zamanlar takımın gücü yoktu. Gerçek gücümüzü ortaya koyamadık. 27 adet ani atağımız faulle kesildi. Rakibimin oyun taktiğine saygı duyuyorum. Rakibimin galibiyetini gölgelemek istemiyorum. Ancak bu sertliğe de prim tanınmamalı. Faullü oynayan bir takıma bu kadar az kart olmaz.'' Bursaspor olarak önlerinde önemli maçlar olduğunu vurgulayan Kayıhan, ''Ligde yaşam savaşı veriyoruz. Denizlispor karşılaşmasına kenetleneceğiz'' dedi. 
     Gençlerbirliği Kulübü Başkanı İlhan Cavcav da iyi bir maç olduğunu belirterek, AC Parma ile yapacakları maç öncesinde moral bulduklarını kaydetti. 
     Bursaspor'u iyi görmediğini, ancak lig maratonun uzun olduğunu dile getiren Cavcav, ''Kendi sahamızda kazanmamız önemli. Sporcularımızı kutluyorum'' dedi. 
     Cavcav, UEFA Kupası'ndaki AC Parma maçıyla ilgili olarak da, ''Bundan önce de İngiltere ve Portekiz gibi güçlü ülkelerin takımlarını eledik. Parma maçında da Türkiye'yi en iyi şekilde temsil etmeye çalışacağız. Bu maçtan da iyi bir skorla ayrılmayı düşünüyoruz'' diye konuştu. 
     Karşılaşma sonrasındaki basın toplantısına katılan futbolculardan Serkan ve Ali Tandoğan da ligin ikinci yarısındaki maçlarda galip gelemedikleri için üzerlerinde baskı bulunduğunu belirterek, ancak bunu bu maçta galip gelerek bitirdiklerini söylediler. 
     
</TEXT>
</DOC>
