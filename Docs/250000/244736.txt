<DOC>
<DOCNO> 244736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonsiy02.html </URL>
<DATE> 2004/06/02/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
RTÜK'te Başkan Karaca'nın başkanlık süresi yarın sona eriyor... 
</HEADLINE>
<TEXT>

     Radyo ve Televizyon Üst Kurulu Başkanı Fatih Karaca'nın başkanlık süresi, yarın sona eriyor. 
     3984 sayılı RTÜK Kanunu'na göre, iki yıllığına başkanlığa seçilen Karaca'nın görev süresi yarın dolacak. RTÜK üyelerinin, bu tarihten itibaren 15 gün içinde toplanarak yeni başkan için seçim yapması gerekiyor. Yeni başkan seçilinceye kadar, RTÜK'e, en yaşlı üye başkanlık edecek. 
     A.A muhabirinin sorularını yanıtlayan RTÜK Başkanı Karaca, başkanlığa yeniden aday olup olmayacağı konusunda henüz karar vermediğini söyledi. 
     İki yıllık görev süresi içinde, Cumhuriyetin temel niteliklerine ve Atatürk ilkelerine bağlı olarak RTÜK Yasası ve yönetmeliklere uygun tüm işlemleri üst kurulla birlikte yaptığını belirten Karaca, şunları kaydetti 
     ''RTÜK'te başkanlık görevi, aslında bir ağırlıklı temsil görevidir. Kurulun tüm üyeleri, bir icra kurulu gibi görev yaparlar. Dolayısıyla, başkanın görevi, üst kurulca alınan karaları uygulamak ve üst kurulu temsil etmektir. Bu dönem içerisinde, yayıncılıkta günümüzdeki son teknolojik gelişmeleri de takip ederek çağdaş anlamda bir kamu hizmeti anlayışını Türkiye'ye yerleştirmek için görev yaptık.'' Başkanlık konusunda henüz karar vermediğini ifade eden Karaca, ''Başkanlık seçiminde üst kurulumuzun iradesi ne şekilde oluşursa oluşsun, RTÜK'te görev süremiz devam ettiği sürece katkılarımızı sürdüreceğiz'' dedi. 
     
</TEXT>
</DOC>
