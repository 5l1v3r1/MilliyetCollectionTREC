<DOC>
<DOCNO> 219873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sontur38.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Patlayıcı madde yüklü Ukrayna gemisi Çanakkale'de karaya oturdu 
</HEADLINE>
<TEXT>

     Çanakkale Boğazı'nda makine arızası yapan ve patlayıcı madde yüklü olduğu bildirilen Ukrayna bayraklı ''Delpin-1'' adlı gemi, karaya oturdu. 
     AA muhabirinin aldığı bilgiye göre, Ukrayna'dan Lübnan'ın Beyrut Limanı'na giden 193 grostonluk 33 metre boyundaki ''Delpin-1'' adlı yük gemisi, Çanakkale Boğazı Nara Burnu'nu döndükten sonra makine arızası meydana geldi. 
     Makineleri stop eden ve akıntının etkisiyle sürüklenmeye başlayan gemi, Eceabat Çamburnu mevkiinde kayalıklara oturdu. 
     Gemi kaptanı, tehlikeli yük taşıdığını belirterek, acil yardım talebinde bulundu. 
     Olay yerine sevk edilen Kıyı Emniyeti botları, bölgenin kayalık olması nedeniyle gemiye ulaşamadı. Gemide patlayıcı madde bulunduğu öğrenildi. 
     Yetkililer, geminin kurtarılması için çalışmaların sürdürüldüğünü kaydettiler. 
     Çanakkale Boğazı'nda karaya oturan Ukrayna bayraklı ''Delpin-1'' adlı yük gemisinin 19 ton barut taşıdığı, yükünü Boğaz Trafik İstasyonu'na bildirmediği anlaşıldı. 
     Çanakkale Valisi Süleyman Kamçı, AA muhabirine yaptığı açıklamada Ukrayna'dan Beyrut Limanı'na giderken, Çanakkale Boğazı Çamburnu mevkiinde karaya oturan geminin, boğaz geçişi yapan gemilere bir tehlike oluşturmadığını bildirdi. 
     
     Vali Kamçı, şu bilgileri verdi 

     ''Çanakkale Boğazı'ndan geçiş yaparken makine arızası nedeniyle karaya oturan 33 metre boyundaki Ukrayna gemisinin 19 ton barut yüklü olduğunu öğrendik. Gemi kaptanı geminin boş olduğunu, transit geçiş yaptığını bildirmiş. Derhal gerekli önlemleri aldık. Olay yerine kurtarma römorkörleri gönderdik. Geminin karaya oturduğu mevkii, boğaz geçişi yapan gemilerin seyir şeridinin çok dışında kalıyor. Yani, şimdilik herhangi bir tehlike yoktur.'' Yetkililer, gemi kaptanının yükünü boş olarak bildirmesinin nedeninin araştırıldığını bildirdiler. 
     Sahile yaklaşık 5 metre kadar yaklaşan geminin durumu ile ilgili olarak Çanakkale Boğaz Komutanlığı da devreye girdi. 
     Askeri yetkililerin, geminin patlayıcı yüklü olması nedeniyle sürekli bilgi aldıkları öğrenildi. 
     Çanakkale Liman Başkanlığı, geminin kurtarılmasının ardından, gemi kaptanının ifadesini alarak, olayla ilgili soruşturma başlatacağı kaydedildi. 
     
</TEXT>
</DOC>
