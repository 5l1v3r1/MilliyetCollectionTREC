<DOC>
<DOCNO> 224423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sondun21.html </URL>
<DATE> 2004/03/22/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Filistin'de isyan ve hüzün, on binlerce kişi cenaze törenine akın etti 
</HEADLINE>
<TEXT>

     Hamas'ın kurucusu ve ruhani lideri Şeyh Ahmed Yasin'in öldürülmesine tepkiler artarken, Filistin halkı ve yönetiminde üzüntü hakim. 
     Filistin lideri Yaser Arafat'ın Ramallah'taki karargahında bayraklar yarıya indirilirken, Şeyh Ahmed Yasin suikastının tüm kırmızı çizgilerin geçilmesi olduğunu söyleyen ve 3 günlük yas ilan eden Filistin kabinesi, ilerleyen saatlerde olağanüstü toplanacak. 
     Yasin, Arafat'ın en büyük siyasi rakibiydi, ancak Arafat, Hamas lideriyle açıkça karşı karşıya gelmemek için dikkatli davranıyordu. 
     Hamas liderinin öldürüldüğü heberlerinin ardından, Batı Şeria ve Gazze Şeridi'nde onbinlerce Filistinli öfke ve üzüntüyle sokaklara döküldü. 
     Kızgın kalabalıkların yaktığı araba lastikleri nedeniyle Gazze üzerinde siyah bir bulut yükseliyor. İsrail, misilleme endişesiyle Batı Şeria ve Gazze Şeridi'nden İsrail'e geçişleri tümüyle yasakladı. 
     Nablus'da, sokağa dökülen 15 bin kişinin katıldığı protesto eyleminde intikam yeminleri edildi. Maskeli bir kişi, bu sabah onlarca kişinin intihar komandosu olmak için kendilerine geldiğini öne sürerek, ''Onları doğru zamanda göndereceğiz'' dedi. 
     Cenin'de onbinlerce Filistinli gösteri yaparken, El Halil'de onlarca Filistinli, gözyaşartıcı gaz atan İsrail askerlerine taşla cevap verdi. 
     Batı Şeria'da okullar kapandı ve genel grev ilan edildi. 
     İsrail cezaevi kampı Ketziot'ta da Filistinli mahkumlar kısa süreli ayaklanarak, çadırları yaktılar ve İsrail askerlerine taş attılar. 
     
     ON BİNLER CENAZE TÖRENİNDE 

     Gazze'de, Hamas'ın kurucusu ve ruhani lideri Şeyh Yasin'in cenaze törenine onbinlerce kişi akın etti. 
     El Şifa Hastanesi'nden alınan cenaze Şeyh Yasin'in evine doğru götürülüyor.Hamas'ın askeri kanadının silahlı adamları tarafından taşınan cenazenin buradan Gazze'nin merkezindeki camiye götürülmesi ve bu camide cenaze namazının kılınması bekleniyor. 
     Şeyh Yasin'in daha sonra Gazze'deki ''Şehitler Mezarlığı''nda toprağa verileceği belirtildi. 
     Hamas liderinin örgütün bayrağına sarılı tabutuna dokunmak isteyenler birbirini itiyor. Kadınlar zılgıt çekerken, bir yandan da intikam yeminleri ediliyor. 
     Cenaze töreni için 21 Filistin polisinden özel bir kıta oluşturuldu. 

     
</TEXT>
</DOC>
