<DOC>
<DOCNO> 242483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sontur46.html </URL>
<DATE> 2004/05/24/ </DATE>
<TIME> 21.36 </TIME>
<AUTHOR>  </AUTHOR>
<HEADLINE>
Tüpraş ihalesi koşullara uyulmadığı gerekçesiyle durduruldu 
</HEADLINE>
<TEXT>

     Ankara 10. İdare Mahkemesi'nin, TÜPRAŞ'ın devrinin yürütmesinin durdurulması kararında, Efremov Kautschuk GMBH'nin teklifinin şartnameye uymadığı belirtildi. 
     Kararda, ihaleye katılanlarca verilecek tekliflerin şartsız olacağı ve şartnameye uymayan veya başka şartlar taşıyan teklif mektuplarının kabul edilmeyeceğinin açıkça düzenlendiğine işaret edildi. 
     Efremov Kautschuk GMBH'nin teklif mektubunun, ''belirlenmiş varsayımların gerçekleşmesine dayalı olarak verildiği'' kaydedilen kararda, teklifin ihale şartnamesine aykırı olduğu belirtildi. 
     Kararda, İhale Komisyonu'nca gerekli görüldüğü takdirde ihalenin pazarlık görüşmesine devam edilen teklif sahiplerinin katılımı ile açık artırma suretiyle sonuçlandırılabileceği ve bu hususun ihale şartnamesinde de yer aldığı dile getirilerek, şöyle denildi 
     ''İncelenen davada da pazarlık usulü ile yapılacak TÜPRAŞ ihalesine, kapalı zarf içerisinde teklif alınmak suretiyle başlandığı, pazarlık görüşmeleri sonucunda ihaleye katılan Anadolu Ortak Girişim Grubu ile Efremov Kautschuk GMBH şirketi tarafından verilen teklifler revize edilmiş ve ihale komisyonu tarafından yapılan 13 Ocak 2004 tarihli nihai pazarlık görüşmesi de kapalı zarf içinde nihai teklif almak suretiyle sonuçlandırılarak, ihale komisyonu tarafından açık artırmaya gidilmeksizin, en yüksek bedeli veren Efremov Kautschuk GMBH şirketine ihale edilmiştir.'' Kararda, ''kamu varlığının en yüksek bedelle satışını sağlamak amacıyla ihalenin açık artırma yoluna da gidilerek yapılması mümkün iken nihai teklif alınmak suretiyle sonuçlandırıldığı, idarelerin özelleştirme işlemlerinde kamu kaynaklarının en verimli biçimde kullanılması ilkesinin gözetilmeden işlem tesis edildiğinin anlaşıldığı ve dava konusu İhale Komisyonu kararının bu yönüyle de kamu yararına ve hukuka aykırı olduğu'' anlatıldı. 
     Mahkeme kararında, Rekabet Kurulu kararıyla TÜPRAŞ'ın özelleştirme yoluyla devredilmesine izin verilmiş olmakla birlikte, bu kararın oy çokluğuyla alındığı ve mevcut karşı oylarda da gerek satış işlemi yapılan şirkete ve gerekse yapılan ihalenin esasına ilişkin bir çok eksiğin ortaya konulduğu belirtildi. Kararda, ''Açıkça hukuka aykırı olan ve uygulanması durumunda giderilmesi güç zararlara yol açabilecek nitelikte bulunan dava konusu işlemin yürütülmesinin 2577 sayılı yasanın 27 2 maddesi uyarınca teminat alınmaksızın durdurulmasına 21 Mayıs 2004 gününde oybirliği ile karar verildi'' denildi. 
     
</TEXT>
</DOC>
