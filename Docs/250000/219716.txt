<DOC>
<DOCNO> 219716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sondun02.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan, Blair'den telefon dinleme konusunda açıklama istedi 
</HEADLINE>
<TEXT>

     BM Genel Sekreteri Kofi Annan, İngiltere'nin BM daimi temsilcisinden, Irak savaşı öncesinde telefonunun dinlendiği yolundaki iddialarla ilgili açıklama istedi. 
     Annan ile İngiltere'nin BM Daimi Temsilcisi John Perry'nin bugün bir araya gelmeleri bekleniyor. 
     BM kaynakları, ''Genel Sekreter'in telefonlarının dinlendiği yolundaki iddianın doğru çıkması halinde bunun kanunsuz bir davranış olacağını ve derhal durdurulması gerektiğini'' ifade etmişlerdi. 
     BM sözcüsü Fred Eckhard, ''Genel Sekreter'in İngiliz hükümetinden kapsamlı bir açıklama ve gelecekte bu tür olayların tekrarlanmayacağı konusunda güvence istediğini'' kaydetti. 
     İngiliz temsilci John Perry, olayın duyulmasının ardından, İngiltere Başbakanı Tony Blair'in talimatıyla Annan'ı aramış, ancak iki diplomatın yaptıkları görüşme sorunun çözümü açısından yeterli olmamıştı. 
     Annan'ın telefonlarının İngiliz istihbaratınca dinlendiği yolundaki iddialar, eski İngiliz bakanlardan Clare Short tarafından ortaya atılmıştı. Short, İngiltere kabinesindeki görevinden savaştan sonra istifa etmişti. 
     Daha sonra bir İngiliz tercüman da, ABD'nin, Güvenlik Konseyi üyesi ülkelerin temsilciliklerinin telefonlarının dinlenmesi konusunda İngiltere'den yardım istediğini kanıtlayan bir belgeyi basına sızdırmıştı. 
     Meksika ve Şili'nin eski daimi temsilcileri de BM temsilciliklerindeki telefonların dinlendiğinden şikayetçi olmuşlardı. Söz konusu iki ülke de Irak savaşı öncesinde Güvenlik Konseyi üyesi idiler ve savaşa karşı çıkıyorlardı. 
     
</TEXT>
</DOC>
