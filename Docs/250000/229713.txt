<DOC>
<DOCNO> 229713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sontur20.html </URL>
<DATE> 2004/04/08/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
15 milyon liraya 9 yıl hapis... 
</HEADLINE>
<TEXT>

     Sivas'ta, bir internet kafe çalışanını tehdit ederek, işyerinden zorla 15 milyon lira para aldığı iddiasıyla tutuklanan sanık, 9 yıl ağır hapis cezasına çarptırıldı. 
     Sivas 2. Ağır Ceza Mahkemesi'ndeki duruşmaya, tutuklu sanık Fazlı Durna 24 katıldı. Duruşmada, internet kafe çalışanı müşteki Davut Tecer de hazır bulundu. 
     Söz alan sanık Durna, arkadaşı olduğunu söylediği Davut Tecer'den değişik tarihlerde borç para aldığını kaydederek, kimseden tehditle para almadığını ifade etti. 
     Suçsuz olduğunu öne süren sanık Durna, tahliyesini istedi. 
     Müşteki Tecer ise sanıktan şikayetçi olmadığını söyledi. 
     İnternet kafenin işletmecilerinin de tanık olarak dinlendiği duruşmada, esas hakkındaki mütalaasını sunan cumhuriyet savcısı, sanığın tehditle para aldığı gerekçesiyle, TCK'nın ''yağma'' eylemini öngören maddesi gereğince cezalandırılmasını istedi. 
     Tutuklu sanık Durna'yı, önce 10 yıl ağır hapis cezasına çarptıran mahkeme heyeti, duruşmadaki iyi halinden dolayı, sanığı 9 yıl ağır hapis cezasına mahkum etti. 
     Sivas'ta, 10 Mart'ta arkadaşı Davut Tecer'in çalıştığı internet kafeye giderek, tehditle 15 milyon lira para aldığı iddia edilen Fazlı Durna gözaltına alınmıştı. 
     Daha önce de aynı işyerinden değişik tarihlerde toplam 20 milyon lira daha aldığı belirlenen Durna, çıkarıldığı mahkemece tutuklanmıştı. 
     
</TEXT>
</DOC>
