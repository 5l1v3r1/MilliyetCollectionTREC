<DOC>
<DOCNO> 231422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sontur30.html </URL>
<DATE> 2004/04/14/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Üstgeçidi eylemle yaptırdılar, şimdi kullanmıyorlar .. 
</HEADLINE>
<TEXT>

     Eskişehir-Bursa Karayolu üzerinde kurulu Anadolu Üniversitesi AÜ Yunusemre Yerleşkesi'nde çok sayıda trafik kazası olduğu gerekçesiyle bir zamanlar üstgeçit yapılması için protesto eylemi düzenleyen öğrenciler, şimdi de yapılan üstgeçidi kullanmıyor. 
     AÜ Rektörü Prof. Dr. Engin Ataç, AA muhabirine yaptığı açıklamada, yerleşke girişinin önünden geçen çevre yolunun yıllar boyunca pek çok trafik kazasına sahne olduğunu belirterek, öğrencilerin olası bir trafik kazası yaşamaması için üstgeçidi kullanmaları gerektiğini söyledi. 
     ''Üstgeçidi kullanmayan bir öğrenci sadece 30 saniye kazanabilir, ancak olası bir kaza durumunda bu süre çok anlamsız kalıyor'' diyen Ataç, şöyle konuştu 
     ''Öğrenciler, kendileri, aileleri ve ülkesi için yapacağı daha çok şey olduğunu düşünmelidir. Öğrencilerimiz mutlaka üstgeçidi kullanmalı, sudan bahanelerle hayatlarını tehlikeye atmamalı, bizleri de bu konuda yasa boğmamalıdır.'' Ataç, AÜ İktisadi ve İdari Bilimler Fakültesi öğrencilerinden Mehmet Doğruer'i 1999 yılında üstgeçidi kullanmadığı için bir kamyonun çarpması sonucu kaybettiklerini anımsatarak, ''Ölümün pardonu olmaz'' dedi. 
     
     CEZA VEYA TRAFİK EĞİTİMİ.. 
     Bu arada, bölgede kontrollerini artıran İl Emniyet Müdürlüğü trafik ekipleri, üstgeçidi kullanmayan öğrencilere para cezası kesip nüfus cüzdanlarını alıyor. Öğrenciler kimliklerini almaya gittikleri Trafik Denetleme Şube Müdürlüğü'nde 2 saat trafik eğitiminden geçiriliyor. Nüfus cüzdanını almayan öğrenciler, öğrenim gördükleri fakülte veya yüksekokul yöneticilerine bildiriliyor. Böylece, öğrencilerin kayıp veya çalıntı ilanı ile yeni nüfus cüzdanı ve öğrenci belgesi çıkarmaları engelleniyor. 
     
</TEXT>
</DOC>
