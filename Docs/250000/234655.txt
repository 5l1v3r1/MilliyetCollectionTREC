<DOC>
<DOCNO> 234655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sonsiy07.html </URL>
<DATE> 2004/04/25/ </DATE>
<TIME> 13.20 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Erdoğan Geliştirilecek programı olmayan siyasetçiye rol yok 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, bundan sonra hangi seviyede olursa olsun, söyleyecek sözü, gerçekleştirecek programı olmayan siyasetçiye, millet sahnesinde rolün olmadığını belirterek, ''Artık siyasi figüranlık devri kapanmıştır. Kim bu oyunda rol istiyorsa, kendi karakter performansını ortaya koyacak ve o çapa erişecek'' dedi. 
     Erdoğan, parti genel merkezinde düzenlenen il başkanları toplantısında bir konuşma yaptı. 
     28 Mart yerel seçimlerinden, ''alınlarının akıyla'' çıktıkları ve yoğun bir seçim döneminin ardından il başkanlarıyla biraraya geldiği için mutlu olduğunu dile getiren Erdoğan, il başkanlarını, AK Parti'nin izlediği değişim siyasetini en iyi şekilde temsil ettikleri ve seçimin demokratik niteliğine katkıları nedeniyle kutladı. 
     Sadece AK Parti'nin izlediği siyaset anlayışı açısından değil, Türk seçmeninin demokratik bilincinin ve olgunluğunun açıkça ortaya konulması bakımından da 28 Mart seçimlerinin öneminin büyük olduğunu ifade eden Erdoğan, ''Milletimiz bir kere daha çağdaş demokrasinin kuralları içerisinde seçimini değişimden yana yapmış, mührü ak siyasetin temsilcilerine vurmuştur'' diye konuştu. 
     Erdoğan, seçim sonuçlarına bakıldığında, seçmenin iradesini ortaya koyarken kılı kırk yardığının ve hesabını iyi yaptığının görüldüğünü anlatarak, birçok seçim bölgesinde adayların kişiliklerinin ve programlarının, en az parti kimliği kadar sonuca etki ettiğini ve seçmen tarafından dikkate alındığını anladıklarını belirtti. 
     Buradan çıkarılması gereken sonucun, ''Türkiye'de siyasete soyunan insanların, sırtını parti imajına dayayarak siyaset yapma döneminin artık sona ermesi'' olduğunu vurgulayan Erdoğan, ''Türkiye'de bundan böyle kim siyaset sahnesine çıkmayı aklına koyuyorsa, bir siyasi vizyona ve dertlere deva olacak plan ve projelere ihtiyacı olduğunu bilecek. Bundan böyle hangi seviyede olursa olsun, söyleyecek sözü, gerçekleştirecek programı olmayan siyasetçiye, bu millet sahnesinde rol yok'' diye konuştu. 
     
     ''İDEALLERE SIMSIKI BAĞLI KALINIZ'' 

     Erdoğan, artık siyasi figüranlık devrinin kapandığına dikkati çekerek, kim bu oyunda rol istiyorsa, kendi karakter performansını ortaya koyacağını ve o çapa erişeceğini kaydetti. Erdoğan, şöyle konuştu 
     ''Bizim bu millete adil ve kalkınmış bir Türkiye sözümüz var. Milletimiz bizim bu sözümüze inanarak, gerek 3 Kasım'da, gerek 28 Mart'ta oyunu ak siyasetten yana kullanmıştır. Bu büyük teveccüh, partimizin rozetini yakasında, heyecanını yüreğinde taşıyan, her bir arkadaşıma büyük sorumluluklar yüklemektedir. Hangi kademede olursak olalım, hangi görevi üstlenirsek üstlenelim, bu sorumluluğumuzun gereği olan gayreti sonuna kadar göstermek durumundayız. 
     Türkiye'nin geleceğinin, bugünkünden çok daha iyi olacağına hepimiz samimiyetle inanıyoruz. Ancak şunu da hiç aklımızdan çıkarmayalım ki yolumuz uzundur ve kaybedecek tek bir dakikamız bile yoktur. Sizlerden Türkiye'nin daha güçlü ve müreffeh bir geleceğe doğru yaptığı koşunun hızını artıracak dikkati, dirayeti, liyakati göstermenizi bekliyorum. Biliniz ki bu mukaddes görev, ne kadar bizim ise en az o kadar da sizlerindir. Sizlerden ricam milletin yüzünü güldürmek niyetiyle koyduğunuz ideallere, sımsıkı bağlı kalınız. Bulunduğunuz bölgelerde, AK Parti siyaseti içinde şekillenen kalkınma ruhu ve demokrasi bilincinin, ilk savunucusu siz olun. AK Parti'nin, Türk siyasetine getirdiği yenilik ve değişimi bir umut olarak bu ülkenin şehirlerine siz yayın. Bu milletin yüzünü güldürmek uğruna verdiğiniz mücadelenin öncü gücü, yılmaz bayraktarı siz olun. Sizlerden sadece AK Parti siyasetini temsil etmenizi değil, il il, ilçe ilçe, bu siyaseti zenginleştirecek, geliştirecek dinamikleri oluşturmanızı bekliyorum.'' 
     
     ''KURU SIKI SLOGAN ATAN DEĞİL'' 

     Erdoğan, seçim sonuçlarının, AK Parti'nin millet nezdinde bütün kademeleriyle, diğer siyaset anlayışlarından farkını ortaya koyduğunu gösterdiğini belirterek, bundan sonra bir yandan gece gündüz çalışarak bu güvene layık olduklarını göstermek, bir yandan da gelinen bu nokta ile yetinmeyerek milletçe bütünleşmeyi geliştirmek durumunda olduklarını söyledi. 
     ''Bizler kuru sıkı slogan atan değil, milletimizin çağdaş uygarlık seviyesinin ötelerine taşıyacak adımları atan bir siyasetin mimarları olmakla yükümlüyüz'' diye konuşan Erdoğan, partisinin, demokrasi, adalet ve kalkınmanın daima birinci adresi olmak zorunda olduğunu kaydetti. 
     Bunun dışında bir seçenek, bundan başka bir çıkar yol görmediğini ve tanımadığını vurgulayan Erdoğan, konuşmasını şöyle sürdürdü 
     ''Bildiğiniz gibi, önümüzdeki dönem, Türkiye için çok önemli gelişmelere gebe. Bir yandan ekonomideki kazanımlarımızı geliştirmemiz, bir yandan da Türkiye'ye nefes aldıracak yapısal düzenlemeleri hayata geçirmemiz gerekiyor. Bugün, ekonomi ve siyasette istikrarın korunması, her zaman olduğundan daha önemlidir. Bu bilinçle hareket edecek ve dikkatimizi asla kaybetmeyeceğiz. 
     Öte yandan AB yolundaki kararlı ve iyimser yürüyüşümüzü de her geçen gün gayretimizi artırarak sürdüreceğiz. Önümüzdeki kısa zaman içinde, bir yandan Uyum Yasaları'nı tamamlamak ve uygulamadaki eksikliklerimizi gidermek, bir yandan da Avrupalı dostlarımızla diyaloğumuzu geliştirmek için çaba göstermek zorunluluğumuz vardır.'' 
     
</TEXT>
</DOC>
