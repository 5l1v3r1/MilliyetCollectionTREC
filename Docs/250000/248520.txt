<DOC>
<DOCNO> 248520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sontur37.html </URL>
<DATE> 2004/06/16/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Kadınlar, 'ay hali' günlerinde ağır işlerde çalıştırılamayacak 
</HEADLINE>
<TEXT>

     ''Ağır ve Tehlikeli İşler Yönetmeliği'', Resmi Gazete'nin bugünkü sayısında yayımlanarak yürürlüğe girdi. 
     Kadınlar, ay hali günlerinde ağır ve tehlikeli işlerde çalıştırılamayacak. Bu günlerin sayısı 5 gün olarak hesap edilecek. Daha fazlası için hekim raporuna göre hareket edilecek. 
     Yönetmeliğe göre, 16 yaşını doldurmuş fakat 18 yaşını bitirmemiş genç işçiler, ağır ve tehlikeli işlerde çalıştırılamayacak. 
     İhtisas ve meslek öğrenimi veren okulları bitirerek bu konudaki işi meslek edinmiş 16 yaşını doldurmuş genç işçiler, sağlığı, güvenliği ve ahlakının tam olarak güvenceye alınması koşuluyla ihtisas ve mesleklerine uygun ağır ve tehlikeli işlerde çalıştırılabilecek. 
     Hangi işlerin ağır ve tehlikeli işlerden sayılacağı, kadınlar ile 16 yaşını doldurmuş fakat 18 yaşını bitirmemiş genç işçilerin hangi ağır ve tehlikeli işlerde çalıştırılabileceklerine ilişkin çizelge de yeniden belirlendi. 

     
</TEXT>
</DOC>
