<DOC>
<DOCNO> 211296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sonspo27.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da kamp kadrosu açıklandı 
</HEADLINE>
<TEXT>

     Türkiye Kupası 3. kademe maçında 29 Ocak Çarşamba günü Çaykur Rizespor ile karşılaşacak Galatasaray, hazırlıklarını sürdürüyor. 
     Teknik direktör Fatih Terim yönetiminde Florya Metin Oktay Tesisleri'nde basına kapalı olarak gerçekleştirilen çalışmada futbolcuların, sentetik sahada antrenman yaptıkları açıklandı. 
     Antrenmana sol ayak bileğindeki sakatlığı nedeniyle tedavi gören Ümit Karan ile ateşlenen Emrah Umut'un katılamadığı bildirilirken, Ümit'in bugün akşam saatlerinde MR'ının çekileceği, teknik heyetin de bu futbolcunun kamp kadrosuna katılmasını ve gerekirse tedavisinin kamp sırasında yapılarak durumunun maç günü yeniden değerlendirilmesini kararlaştırdığı kaydedildi. 
     Sarı-kırmızılılarda, Çaykur Rizespor karşılaşması için belirlenen 18 kişilik kamp kadrosunda şu isimler yer aldı 
     ''Mondragon, Ömer, Orhan, Batista, Ümit, Hakan Şükür, Bratu, Ayhan, Cihan, Volkan, Suat, Petre, Prates, Tamas, Necati, Sabri, Mehmet ve Ergün.'' Çaykur Rizespor maçı için Galatasaraylı futbolcular yarın öğlen saatlerinde kampa girecek. 
     
     ATATÜRK OLİMPİYAT STADI HAZIRLANIYOR 
     İstanbul'da yaşanan kar yağışı sonrası lig maçlarında ertelemeler yaşanması nedeniyle Çaykur Rizespor karşılaşması öncesi Atatürk Olimpiyat Stadı'nda temizleme çalışmaları başlatıldı. 
     Galatasaray Kulübü İkinci Başkanı ve Basın Sözcüsü Ali Dürüst, öğleden sonra Atatürk Olimpiyat Stadı'na giderek maçın oynanması için yapılan çalışmaları yerinde izlerken, yetkililer de maç saatinde herhangi bir problemin yaşanmayacağını belirttiler. 
     
</TEXT>
</DOC>
