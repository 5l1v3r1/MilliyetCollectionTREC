<DOC>
<DOCNO> 237227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonsiy22.html </URL>
<DATE> 2004/05/04/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Anayasa değişikliği... CHP "Kadınlara olan borcunuzu ödeyin" 
</HEADLINE>
<TEXT>

     TBMM Genel Kurulu'nda, Anayasa'nın 10 maddesinin değiştirilmesini öngören teklifin görüşmelerine başlandı. 
     CHP Grubu'nun görüşlerini açıklayan Ankara Milletvekili Oya Araslı, AB'ye uyum adı altında gündeme gelen değişikliklerin temelinde, Türkiye'de demokrasi mücadelesi veren insanların katkısı bulunduğunu söyledi. 
     Bu tür değişikliklerde toplumsal taleplere de atıfta bulunulmasını isteyen Araslı, hukuk devletinin yaşama geçirilmesi için de milletvekili dokunulmazlıklarının sınırlandırılmasını istedi. 
     Teklifte, Uluslararası Adalet Divanı'na atıfta bulunulmasını da eleştiren Araslı, Türkiye'nin bu Divan'la ilgili sözleşmeyi imzalamadığına dikkati çekti. 
     Töre cinayetlerini de gündeme getiren Araslı, şöyle konuştu 
     ''Size kadın olarak sormak istiyorum evinizi emanet ettiğiniz anneniz, karınız, kız kardeşiniz sizin yüzünüzü hiç kızarttı mı Kadınlar evdeki dengeleri koruyan sorunları çözen deneyimli birer politikacıdır aslında. Kadınların isteği düzenlemeyi yapmak erkek olarak sizlerin hem borcu hem de yükümlülüğüdür. 
     Önergemize CHP grubu olarak değil, kadınlar olarak destek istiyoruz. Hakkımızı teslim edin, kadınlara borcunuzu ödeyin.'' 
     
     ÇUBUKÇU'NUN SÖZLERİ 
     AK Parti Grubu adına söz alan İstanbul Milletvekili Nimet Çubukçu da teklifin kabul edilmesiyle Anayasa'nın üçte birinin değişmiş olacağını söyledi. 
     Düzenlemeyle sivil toplum örgütleri ve kadınların beklediği değişikliğin karşılandığını kaydeden Çubukçu, kadın sorunlarının siyaset üstü olduğunu, aksi durumların kadınlara zarar vereceğini kaydetti. 
     Pozitif ayrımcılığa karşı çıkarak, hukuksal eşitliği savunanların görüşlerine de saygı duyulmasını isteyen Çubukçu, ''beğenmediğimiz görüşleri hor görme ve aşağılama hakkına sahip değiliz'' diye konuştu. 
     Teklifte, AK Parti Grup Başkanvekili Haluk İpek'in verdiği önerge ile yapılan değişikliğin kadınların taleplerini karşıladığını savunan Çubukçu, ''kadınların, kendi içlerinde de ayrımcılığa tabi olmadan eşit yaşayacakları günleri görmeyi diliyorum'' dedi. 
     
</TEXT>
</DOC>
