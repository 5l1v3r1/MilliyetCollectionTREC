<DOC>
<DOCNO> 205855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sontur43.html </URL>
<DATE> 2004/12/31/ </DATE>
<TIME> 23.16 </TIME>
<AUTHOR>  </AUTHOR>
<HEADLINE>
Zonguldak'ta 127 öğrenci zehirlendi... 
</HEADLINE>
<TEXT>

     Zonguldak'ta, Ahmet Erdoğan İlköğretim Okulu'nda düzenlenen yeni yıl eğlencesinde 40 öğrencinin zehirlendiği bildirildi. 
     Alınan bilgiye göre, okulda düzenlenen yeni yıl eğlencesi için kent merkezindeki bir pastaneden alınan pastadan yiyen ve meyve suyundan içen öğrencilerin 40'ında baş dönmesi ve mide bulantısı şikayetleri başladı. 
     Bunun üzerine Zonguldak Devlet Hastanesi'nde, tedavi altına alınan öğrencilerin, durumlarının iyi olduğu, zehirlenmenin nedeninin ise numunelerin incelenmesinin ardından belirleneceği kaydedildi. 
     
     RAHATSIZLANAN ÖĞRENCİ SAYISI 127'E YÜKSELDİ 

     Zonguldak'ta, bazı okullarda düzenlenen yılbaşı eğlencelerinde 127 öğrencinin zehirlendiği bildirildi. 
     Alınan bilgiye göre, bazı okullarda bugün yapılan yeni yıl eğlenceleri için kent merkezindeki aynı pastaneden alınan pastadan yiyen ve meyve suyu içen öğrencilerden 127'sinde baş dönmesi ve mide bulantısı şikayetleri başladı. 
     Zonguldak SSK Bölge, Devlet ve Zonguldak Karaelmas Üniversitesi Tıp Fakültesi Hastanesi'ne kaldırılan öğrencilerin durumlarının iyi olduğu, sayının ise artmaya devam ettiği öğrenildi. 
     Belediye ve cami hoparlöründen, ''Öğrencilerin yılbaşı eğlencesi için İstanbul Pastanesi'nden aldıkları pastayı yemelerinin ardından besin zehirlenmesi ortaya çıkmıştır. Bundan dolayı, bu pastaneden alınan pastalar kesinlikle yenilmemeli'' şeklinde uyarıda bulunuldu. 
     Pastadan alınan numuneler, incelenmek üzere Ankara'ya gönderildi. 
     
     PASTANE SAHİBİ 2 KİŞİ VE 10 USTA GÖZALTINA ALINDI 

     Zonguldak'ta, bazı okullarda düzenlenen yılbaşı eğlencelerinde zehirlenen öğrenci sayısı 263'e yükseldi. 
     Okullardaki yeni yıl eğlenceleri için pasta alınan işyerinin sahipleri M.A ve H.A. ile 10 usta gözaltına alındı. 
     İl Emniyet Müdürlüğü ve Belediye Zabıta Müdürlüğü ekiplerince, sözkonusu pastane ile şubelerinden pasta satışı yapılmasına izin verilmiyor. 
     Bu arada Zonguldak Vali Vekili Ali Osman İşsen, Belediye Başkanı Secaattin Gonca, İl Emniyet Müdürü Mustafa Öncül ve diğer yetkililer, hastanelere kaldırılan öğrencileri ziyaret etti, yetkililerden durumları hakkında bilgi aldı. 
     
</TEXT>
</DOC>
