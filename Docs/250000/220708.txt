<DOC>
<DOCNO> 220708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sondun37.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman partileri CDU ve CSU "Türkiye'ye tarih verilmesin" 
</HEADLINE>
<TEXT>

     Alman Hıristiyan Demokrat Birlik Partisi CDU ve Hıristiyan Sosyal Birlik Partisi CSU , Türkiye'ye Aralık ayında AB ile tam üyelik müzakerelerine başlama tarihi verilmesine karşı olduklarını yinelediler. 
     Birlik partilerinin yönetimleri tarafından, Türkiye'nin Avrupa perspektifiyle ilgili olarak alınan ve 4 maddeden oluşan ortak kararda, 1 Mayıs'ta alınacak 10 yeni üye ülkenin AB'ye ek yük getireceği, bu tarihten sonra yeni ülkelerin alınmasından önce genişlemenin tecrübelerinin değerlendirilmesi gerektiği görüşüne yer verildi. 
     Kararda, ''Türkiye ile Aralık ayında üyelik müzakerelerine başlanmasına karşıyız. Bizim bu görüşümüze rağmen AB, Türkiye ile üyelik müzakerelerine başlanması yönünde karar alırsa, bu 'imtiyazlı ortaklığa' yönelik olmalıdır. Çünkü Türkiye'nin üyeliği AB'yi zorlar ve AB'nin sadece bir serbest ticaret bölgesine dönüşmesi tehlikesini beraberinde getirir'' denildi. 
     Türkiye'nin müzakere tarihi alabilmesi için Kopenhag kriterlerini tam olarak yerine getirmesi gerektiği belirtilen kararda, hukuki alanda yapılan yeniliklerin uygulamaya konulması gerektiği, Alman mahkemelerinin bu alanda hala büyük eksiklikler gördüğü ileri sürüldü. 
     Öte yandan, Türkiye'nin daha yoğun bir şekilde Avrupa Güvenlik ve Savunma Politikası'na AGSP dahil edilebileceği, terörizme, köktendinciliğe ve organize suça karşı mücadele için güvenlik ve adli makamlarla istihbarat birimleri arasında işbirliği yapılabileceği kaydedildi. 
     Türkiye'nin dost bir ülke, NATO içinde de önemli bir müttefik olduğu ve güvenlik açısından stratejik önemi bulunduğu ifade edilen kararda, Türkiye'nin İslam dünyası için önemli bir arabuluculuk rolü üstlenebileceği, büyük bir Müslüman ülke olarak Türkiye'nin hukuk alanında, demokratikleşme yolunda ve Avrupa'ya yönelik kalmasının desteklenmesi gerektiği belirtildi. 
     
</TEXT>
</DOC>
