<DOC>
<DOCNO> 207319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/soneko49.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO Başkanı İhracat patladı diyorlar, patlayan bir şey yok 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, ihracat rakamlarında yaşanan artışlara ilişkin, '' İhracat patladı diyorlar, patlayan çatlayan bir şey yok ortada, ben rakamlara inanmıyorum'' dedi. 
     İTO Ocak ayı meclis toplantısında konuşan Mehmet Yıldırım, Suriye Devlet Başkanı Beşşar Esad'ın bugün İstanbul'da gerçekleştirdiği temaslara değindi. 
     Beşşar Esad'ın, kendisinin de hazır bulunduğu, Dış Ekonomik İlişkiler Kurulu bünyesinde faaliyet gösteren Türk-Suriye İş Konseyi'nin düzenlediği toplantıda işadamlarıyla biraraya geldiğini ifade eden Yıldırım, ''Görüşmeden çok mutlu oldum. Aydın, geleceği gören... Ben öyle kimseyi beğenmem ama çok beğendim'' dedi. Türkiye ile Suriye arasındaki ticaret hacminin 750-800 milyon dolara ulaştığını ve gelecek yıl için 1.5 milyar dolarlık tahminde bulunan Yıldırım, ''Sayın Esad'ın vaat ettiklerinin gerçekleşmesiyle ekonomiye çok büyük katkısı olacak'' dedi. 
     Transit ve karayolu geçişleri, demiryolu bağlantıları, gaz ve doğalgaz alanlarında işbirliği gibi bir çok projenin görüşmede değerlendirildiğini anlatan Mehmet Yıldırım, ''Kendisi, bazı konularda, hemen orada yetkililere talimat verip, Gittiğimde bunları halletmiş olacaksınız dedi. İşadamlarına 1 yıldan az vize vermeyeceksiniz, yormayacaksınız dedi'' diye konuştu. 
     İki ülke sınırlarında, iki tarafta bulunmak üzere milyonlarca mayınlı arazi bulunduğu ve bu arazilere 70 yıldır tek gram gübre atılmadığını anlatan Yıldırım, sözü edilen arazilerin mayınlardan temizlenip organik tarıma tahsis edilmesine ilişkin bir projenin de ele alındığını dile getirdi. 
     Yıldırım, ''Suriye ile başladık, inşallah gelişmeler devam eder. Önce Türkiye adım atmalı, Türkiye büyük devlet. Önce biz kucağımızı açmalıyız, korkutup ürkütmemeliyiz'' diye konuştu. 
     
     ''RAKAMLARA İNANMIYORUM'' 
     Konuşmasında makro ekonomik büyüklüklere de değinen Yıldırım, son günlerde değişik ağızlardan gündeme getirilen ihracat rakamları tartışmasına da yer verdi. 
     İhracatın yüzde 75'inin Euro bölgesine yapıldığını ancak hesaplamaların dolar üzerinden yapıldığını kaydeden Yıldırım, ihracattaki artışın yüzde 35 olarak açıklandığını ancak bu artış oranının Euro'ya göre yüzde 12, Türk Lirası'na göre ise yüzde 10 olduğunu bildirdi. 
     Mehmet Yıldırım, şunları kaydetti 
     ''2002 yılında 60 katrilyon liralık ihracat yapılmış, 2003'te ise 66-67 katrilyon lira, artış ne kadar, yaklaşık yüzde 10. Enflasyon kaç Yüzde 20. İhracatta kayıp var. Toz pembe tablolar... Biz de bu tablolardan pay almak istemez miyiz İhracat patladı diyorlar, patlayan çatlayan bir şey yok ortada, ben rakamlara inanmıyorum.'' 
     
</TEXT>
</DOC>
