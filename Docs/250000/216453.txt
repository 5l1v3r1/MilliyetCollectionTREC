<DOC>
<DOCNO> 216453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sondun12.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye'nin AB üyelik süreci, yokuş yukarı bir savaş" 
</HEADLINE>
<TEXT>

     Amerikan National Review dergisinde yayımlanan bir yorumda, Aralık 2004'teki AB zirvesine kadar Türkiye'nin Kopenhag kriterlerini yerine getirmesinin mümkün görülmediği ve AB'nin Türkiye'ye, serbest ticaret anlaşmasını da içeren bir ''imtiyazlı ortaklık'' teklif edebileceği öne sürüldü. 
     Washington'daki muhafazakar düşünce kuruluşlarından Nixon Center'ın uzmanlarından Nikolas K. Gvosdev'in imzasını taşıyan yazıda, Türkiye'nin AB süreci ''yokuş yukarı bir savaş'' olarak nitelendi. 
     Muhafazakar eğilimli National Review dergisindeki yazıda, Türkiye'nin AB ile üyelik müzakerelerine başlaması yönünde iyimser sinyaller olduğu, ancak AB ülkelerinde Türkiye'nin Kopenhag kriterlerini zamanında karşılayamayacağı endişesinin bulunduğu iddia edildi. 
     Yazıda, iyimser sinyallere örnek olarak Avrupa Komisyonu Başkanı Romano Prodi'nin, Türkiye'nin etkili reform programını överek, AB'ye daha fazla yaklaştığı yönündeki sözleriyle, Polonya Dışişleri Bakanı Wlodzimierz Cimoszewicz'in, Dışişleri Bakanı ve Başbakan Yardımcısı Abdullah Gül ile görüşmesinde, Türkiye'nin Kopenhag kriterlerini karşılama yönünde çok önemli adımlar attığı ifadesi ve Kıbrıs konusundaki gelişmeler gösterildi. 
     Gvosdev'in yorumunda, ''Ancak bütün bu olumlu haberlere karşın, yolda hala engeller bulunuyor. Avrupa çevrelerinde, idealist reform programına rağmen Türkiye'nin Aralık 2004'teki AB zirvesine kadar Kopenhag kriterlerini karşılamayabileceği yönünde, giderek artan bir algılama var'' görüşü savunuldu. 
     Freedom House adlı kuruluşun 2003-2004 anketinde Türkiye'ye siyasi haklar ve kişi özgürlükleri bakımından düşük not verdiği ve Türkiye'yi Rusya ve Fas gibi ülkelerle birlikte ''kısmen özgür'' ülkeler arasında saydığı belirtildi ve ''Türkiye kısmen özgür olarak sıralanan tek NATO ülkesi'' ifadesi kullanıldı. 
     Yazıda, AB üyeliği için düşünülen Bulgaristan, Romanya, Sırbistan, Hırvatistan'ın özgür ülkeler kabul edildiği kaydedildi. 
     Yazıda, Türkiye'nin yaptığı reformlarla yakında Freedom House kriterleri uyarınca da ''tamamen özgür'' ülkeler arasında sayılabileceği ancak bunun 2004 Aralık'ından önce olmayabileceği savunuldu. 
     Gvosdev ayrıca, önde gelen 1400 Avrupalı işadamının geçen sonbahar yapılan bir ankette yüzde 57 oranında, AB'nin Mayıs 2004'teki dalgadan sonra genişlemesini istemediğinin ortaya çıktığını belirtti. 
     
     ''ABD'NİN TRUVA ATI'' 
     Yazıda ayrıca Avrupalıların, ABD ile yakın müttefik olan Türkiye'yi AB içinde ''Amerikan Truva atı'' olarak görebileceği de ileri sürüldü. 
     AB içinde yer alacak Amerikan müttefiki Türkiye'nin, bağımsız bir Avrupa savunma, ekonomi ve dış politika geliştirmesini engelleyerek birliği zayıflatabileceği de iddia edildi. 
     Gvosdev, Kopenhag kriterlerini yerine getirmemiş bir Türkiye'ye AB'nin tarih vermeme hakkı bulunduğunu ve bunun, İslam düşmanlığı veya Türk düşmanlığı ile ilgisi bulunmayacağını savundu. 
     Alman Hıristiyan Demokratların lideri Angela Merkel'in, Türkiye'ye tarih verilmeyebileceğini Türk yetkililere söyleyerek ''samimi bir diyalog'' kurduğunu savunan Gvosdev, Türkiye için tam üyelik yerine, ''imtiyazlı ortaklığın'' bir alternatif olabileceğini öne sürdü. 
     Gvosdev, National Review dergisindeki yazısında, böylece Türkiye'ye Avrupa ile ''kapsamlı serbest ticaret alanı'' kurulmasının sağlanacağını, ortak askeri ve güvenlik çabalarında Türkiye ve AB'nin yakınlaştırılacağını, ancak ''şimdilik'' AB üyeliğinin gelmeyebileceğini savundu. 
     
</TEXT>
</DOC>
