<DOC>
<DOCNO> 208639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/sonspo20.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Baba hakkı bir kez daha ölümsüzleşti 
</HEADLINE>
<TEXT>

     Beşiktaş Belediyesi tarafından yaptırılan, Beşiktaş Kulübü'nün eski başkanı ve futbol takımının unutulmaz kaptanı Hakkı Yeten'in heykeli, törenle açıldı. 
     Fulya'da yapılan heykelin açılış törenine Beşiktaş Kulübü Başkanı Serdar Bilgili, onursal başkan Süleyman Seba, Hakkı Yeten'in kız kardeşi Sacide Ergül, Beşiktaş Belediye Başkanı Yusuf Namoğlu, siyah-beyazlı kulübün yönetim kurulu üyeleri, eski futbolcular ve çok sayıda kongre üyesi katıldı. 
     Heykelin açılışını Bilgili, Seba ve Ergül birlikte yaparken, törende konuşan Serdar Bilgili, Hakkı Yeten'in 100 yıllık Beşiktaş tarihinin en önemli isimlerinden biri olduğunu söyledi. 
     Bilgili, Beşiktaş Belediye Başkanı Namoğlu'na da teşekkür ederek, ''Buraya bu anıtı yapan, 'Baba Hakkı'yı ölümsüzleştiren ve Beşiktaş'a hizmetlerde bulunan Namoğlu'nu, önümüzdeki dönemde de görevinde görmek istiyoruz'' dedi. 
     Belediye başkanı Namoğlu ise ''Baba Hakkı''nın 17 yıl Beşiktaş forması giydiğini, 439 maçta 382 gol attığını hatırlatarak, ''Bu bir rekordur. Her insana kısmet olmaz. Sporculuğunun yanı sıra dürüst ve saygın Hakkı Yeten'in heykelini buraya yapmaktan mutluluk duyuyoruz'' diye konuştu. 
     Beşiktaş Kulübü Onursal Başkanı Süleyman Seba da Hakkı Yeten'in, kendisinin siyah-beyazlı kulübe gelmesinde büyük pay sahibi olduğunu hatırlatarak, ''Hakkı Yeten yalnız sportif alanda değil, kişiliği ve saygınlığıyla da bu ülkeye mal olmuş bir kişidir. Ruhu şad olsun. Kulübümüz için de unutulmaz bir kişinin anıtının açılışına katılmaktan mutluluk duyuyorum'' dedi. 
     
</TEXT>
</DOC>
