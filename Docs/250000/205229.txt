<DOC>
<DOCNO> 205229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/dunya/dun01.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan Planı'na rötuş 
</HEADLINE>
<TEXT>

   Erdoğan'a sunulacak olan Dışişleri belgesi, Annan Planı'nda Kıbrıs Türk tarafı lehine yapılmış bazı değişiklikleri içeriyor 
   ANKARA Milliyet 

   
   Dışişleri Bakanı Abdullah Gül'ün AKP yönetimine "Annan Planı'ndan başka çare yok" açıklamasından sonra, Dışişleri Bakanlığı'nın uzun süredir hazırlıklarını sürdürdüğü öneriler paketinin Annan Planı'nı temel aldığı ortaya çıktı. Başbakan Recep Tayyip Erdoğan'ın "Türk tarafının tutumu" isimli belge hakkında bugün alacağı brifingin ardından Ankara'da Kıbrıs konusunda hareketli günler başlayacak. 
   Dışişleri Bakanlığı'nın hazırladığı belge, Annan Planı'nın Türk tarafını rahatlatıcı bazı değişiklikler yapılması şartıyla müzakere edilerek kabul edilmesini öngörüyor. Erdoğan'a bugün sunulacak belgenin temel hatları dün Cumhuriyet gazetesinde yayımlandı. Dışişleri kaynaklarının, "yapılan çalışmanın son ve güncel hali değil" dedikleri belge ışığında Türkiye'nin yeni görüşleri şunlar 
   EGEMENLİK Annan Planı'nın getirdiği iki kurucu devlete dayalı gevşek federatif modeli öngören Birleşik Kıbrıs Cumhuriyeti fikri kabul ediliyor. 
   TOPRAK Annan Planı'nın önceki halinde olduğu gibi toprağın yaklaşık yüzde 29.2'sinin Türk tarafına bırakılması öngörülüyor. Diğer konularda alınacak tavizlere göre Türk tarafına yüzde 28.7 - 31.8 toprak verilmesini öngören haritalar hazırlandı. 
   GÖÇ Güneyden kuzeye geçerek yerleşmelerine izin verilecek Rumların sayısının azaltılması isteniyor. Annan Planı'nda, 15. yılın sonunda Türk kurucu devletinin nüfusunun en çok yüzde 21'inin Rum olabilmesi öngörülüyordu. Bu oranın yüzde 15'e çekilmesi isteniyor. 
   MÜLKLER Kuzeydeki evlerine geri dönmelerine izin verilecek Rumların sayısında indirim isteniyor. Türk kurucu devleti içinde yüzde 10 olarak öngörülen oranın 5'e çekilmesi isteniyor. Bu oranın belediye ve köylerde yüzde 20'den 10'a çekilmesi isteniyor. 
   TÜRKİYE TÜRKLERİ Annan Planı'na göre 1974'ten sonra Türkiye'den gelerek Türk tarafına yerleşenlerden 45 bininin KKTC vatandaşı olması öngörülüyordu. Ankara, bu rakamın 50 bine çıkarılmasını istiyor. Ayrıca Ada'da ikametine izin verilecek Türkiye Türkleri ve Yunanistan Rumlarının oranının yüzde 10'da korunması öngörülüyor. 
   SİYASİ HAKLAR Planla, kuzeye yerleşen Rumların Türk kurucu devletinde milletvekili olabileceği ve belediye seçimlerine katılabileceği öngörülürken, Türkiye'nin önerisinde bunun belediye seçimleriyle sınırlanması isteniyor. 
   OYLAMA Ortak devletin senatosunda özel çoğunluk gerektiren oylamalarda kararın kabul edilmesi için her iki devletin kontenjanındaki 24 senatörden en az 10'unun oy vermesi gerekiyordu. Türkiye bu rakamın 13'e çıkarılmasını istiyor. 
   
   AB'ye endeksli plan 
   Planın bazı bölümlerinin uygulanması da Türkiye'nin AB üyeliğine endeksleniyor. 
   ASKERİ VARLIK Planda Türk askeri varlığının 29 ay sonra 6000'e inmesi öngörülüyordu. Türkiye'nin önerisinde bu sürenin 40 aya çıkarılması isteniyor. Türkiye'nin AB'ye tam üyeliği durumunda asker sayısının sıfırlanmasını öngören ifadenin de, "Türkiye AB üyesi olunca Ada'daki asker sayısı yeniden gözden geçirilecek" şeklinde değişmesi isteniyor. 
   MÜLKİYET EDİNME, SERBEST DOLAŞIM Ada'nın Türk tarafının Rumlaştırılmasını engellemek için Rumların kuzeyde ev, orman - tarım arazisi almaları ve ekonomi - sanayi kurumlarına ortak olmalarının Türkiye'nin AB'ye tam üyeliği sonrasına bırakılması isteniyor. 
   GARANTÖRLÜK Planın Türkiye'nin garantörlüğünün sürmesini öngören hükümleri değiştirilmeden kabul ediliyor. 
   
   
   
</TEXT>
</DOC>
