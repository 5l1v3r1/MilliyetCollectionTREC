<DOC>
<DOCNO> 237681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/siyaset/asiy.html </URL>
<DATE> 2004/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürcistan, Acar liderin kellesini istedi 
</HEADLINE>
<TEXT>


Gürcü-Acar gerginliği zirvede... Gürcistan yönetimi, Acar lider Abaşidze'ye "İstifayla idam arasında tercih yap" dedi ve başkent Batum'u Tiflis'e bağladı 

Cenk Başlamış 


Gürcistan, isyancı Acaristan Özerk Cumhuriyeti'nde başkanlık yönetimi ilan ederek Batum'u doğrudan Tiflis'e bağladı ve lideri Aslan Abaşidze'yi "istifa ile idam arasında seçim yapması" için son kez uyardı. Gürcistan Devlet Başkanı Mihail Saakaşvili, televizyonda yaptığı konuşmada, geçici bir süre için Acara'da doğrudan başkanlık yönetimine geçildiğini açıkladı. "Ben hayatta olduğum sürece Gürcistan'ın içinde sınırlara izin vermeyeceğim" diyen Saakaşvili, istifa etmesi koşuluyla Abaşidze ve ailesine can güvenliği garantisi sağlamaya hazır olduğunu, isterlerse başka bir ülkeye gidebileceklerini söyledi. Ancak Abaşidze istifa etmeyeceğini açıkladı. 
Acara'nın başkenti Batum'da 15 bin kişilik muhalefet grubu, "Kahrolsun Abaşidze" ,"Kahrolsun diktatörlük" sloganları atarak geceyi sokakta geçirdi. Acara ordusuna bağlı zırhlı araçlar da Gürcistan birliklerinin saldırıya geçebileceği endişesiyle sınıra yerleştirildi. Abaşidze'nin emriyle üzerindeki köprü havaya uçurulan Çoloki Nehri'nin iki yakasında binlerce silahlı sivil toplandı. Gürcistan Savunma Bakanı Gedla Becuaşvili, Batum Limanı'ndaki petrol rafinerisine patlayıcılar yerleştirildiğini öne sürdü. 

'Çavuşesku gibi olursun' 
Gürcistan Başsavcısı Irakliy Okruaşvili, Abaşidze'nin muhalefetin baskısıyla istifasını vermek zorunda kalan eski Gürcistan Başkanı Eduard Şevardnadze ile halk ayaklanması sonucu kurşuna dizilen Romanya diktatörü Nikolay Çavuşesku'nun kaderleri arasında seçim yapması gerektiğini söyledi. Rusya Devlet Başkanı Vladimir Putin, Gürcistan lideri Mihail Saakaşvili'ye Abaşidze'ye siyası sığınma hakkı tanımaya hazır olduklarını bildirdi. Abaşidze'nin uçağının Batum Havaalanı'nda hazır beklediği haberleri alınıyor. 

Türk heyeti gidiyor 
Bu arada Dışişleri Bakanı Abdullah Gül, Gürcistan ile Acaristan arasındaki sorunun barışçı yollardan çözümüne katkıda bulunmak üzere Dışişleri Bakanlığı'ndan bir heyetin en kısa süre içinde bölgeye gideceğini söyledi. 

Sınır geliri paylaşılamıyor 

Abaşidze hakkındaki yolsuzluk iddiaları Gürcü - Acar gerginliğinin en önemli nedenini oluşturuyor. Gürcistan, Batum Havaalanı ile Türkiye sınırındaki Sarp gümrük kapısının denetiminin Tiflis'e bırakılmasını istiyor. Sarp'tan elde edilen gelir, 1990'ların başında açılmasından bu yana Acaristan'a kalıyor. Gürcüler, buradan elde edilen gelirle Abaşidze'nin kendisine bağlı silahlı gruplar kurduğunu öne sürüyor. Abaşidze, Şevardnadze ile vardığı anlaşma uyarınca, Acaristan'ı yönetme ve vergi ödememe ayrıcalığına kavuşmuştu. Acaristan, Abhazya ve Güney Osetya'dan farklı olarak Gürcistan'dan bağımsızlığını ilan etmedi. Abaşidze'nin adı, Şevarnadze iktidarının sallandığı günlerde Gürcistan Devlet Başkanlığı için geçiyordu. Saakaşvili iktidara gelince taraflar arasındaki ilişkiler gerginleşti. 



</TEXT>
</DOC>
