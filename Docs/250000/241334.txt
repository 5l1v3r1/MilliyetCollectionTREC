<DOC>
<DOCNO> 241334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sondun15.html </URL>
<DATE> 2004/05/20/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Iraklıların 10'da 9'u ABD'yi işgalci olarak görüyor 
</HEADLINE>
<TEXT>

     İngiliz The Financial Times gazetesi, Irak'ta yapılan ve sonuçları gelecek hafta yayımlanacak bir kamuoyu araştırmasının, Iraklıların 10'da 9'unun, Amerikan güçlerini kurtarıcı ya da barış gücünden ziyade işgalci olarak gördüğünü ortaya koyduğunu bildirdi. 
     Irak Araştırma ve Stratejik Çalışmalar Merkezi'ne dayanılan haberde, yoklamaya katılan 1600 Iraklının yarısından fazlasının, ABD öncülüğündeki koalisyon güçlerinin Irak'tan ayrılmasını istediği belirtildi. Haberde, ekim ayında yapılan benzer yoklamada ise işgal güçlerinin Irak'ı terk etmesini isteyenlerin oranının yüzde 20 olduğu anımsatıldı. 
     Son kamuoyu araştırmasının, Amerikan askerlerinin Iraklı tutuklulara işkence yaptığını gösteren fotoğrafların ortaya çıkmasından önce yapıldığı belirtilen haberde, araştırmayı yapan merkezin, Amerikalı yetkililer tarafından da güvenilir bulunduğu kaydedildi. 
     
</TEXT>
</DOC>
