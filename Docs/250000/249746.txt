<DOC>
<DOCNO> 249746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sontur36.html </URL>
<DATE> 2004/06/21/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Neşter operasyonu-2... "Fezlekede bazı üyelere dava açılması isteniyor" 
</HEADLINE>
<TEXT>

     Yargıtay Başkanı Eraslan Özkaya, bazı davaların yargı sürecini etkiledikleri iddiasıyla 8 üye hakkında başlatılan soruşturmayı yürüten muhakkik Şener Güngör'ün fezlekesinde bazı üyeler hakkında dava açılması istemi bulunduğunu belirterek, ''Ama şu aşamada kimler hakkında, hangi suçtan dava açılmasının istendiğini söylemem mümkün değil'' dedi. 
     Yargıtay Başkanı Özkaya, muhakkik Şener Güngör'ün fezlekeyi tamamlamasının ardından Başkanlık Divanı'nı topladı. 
     Özkaya, toplantı öncesinde gazetecilere yaptığı açıklamada, Başkanlık Divanı toplantısında, fezlekeyi, divan üyelerine dağıtacağını bildirdi. 
     Üyelerden fezlekeyi ve tüm delilleri titizlikle incelemelerini isteyeceğini belirten Özkaya, üyelerden incelemelerini en kısa sürede tamamlamalarını talep edeceğini kaydetti. Özkaya, ''Divan üyeleriyle konuşup, incelemenin hangi gün tamamlanacağı konusunda bir sınır da çizebiliriz, ama en makul sürede tamamlanması için çalışacağız'' diye konuştu. 
     Fezlekede bazı üyeler hakkında dava açılması istemi bulunduğunu belirten Özkaya, ama şu aşamada kimler hakkında hangi suçtan dava açılmasının istendiğini söylemesinin mümkün olmadığını kaydetti. 
     Soruşturma dosyasının 7 klasörden oluştuğunu belirten Özkaya, ''Divan üyelerinin iddiaları çok iyi incelemesi gerekiyor'' dedi. 
     Özkaya, divan üyelerinin incelemelerini tamamlamasının ardından Başkanlık Divanı'nın tekrar toplanacağını ve hangi üyeler hakkında dava açılması gerektiği, hangileri hakkında işlem yapılmasına yer olmadığı yönünde karar verileceğini anlattı. 
     Yargıtay Başkanı Özkaya, soruşturmada adı geçen üyeler hakkında disiplin soruşturması yapılıp yapılmayacağı konusunun da inceleneceğini bildirdi. 
     
</TEXT>
</DOC>
