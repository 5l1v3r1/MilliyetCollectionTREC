<DOC>
<DOCNO> 242806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/ekonomi/eko03.html </URL>
<DATE> 2004/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hurda araç indirimi düşürüldü 
</HEADLINE>
<TEXT>


20 yaş ve üstü araçların hurdaya çıkarılıp yerlerine yeni araç alınması halinde uygulanan vergi indirimi 2.2 milyara çekildi 

ANKARA Milliyet 

Bakanlar Kurulu, hurdaya ayrılan araçlar karşılığında yeni taşıt alımında uygulanan 4.5 milyar liralık indirimin 2 milyar 250 milyon liraya düşürülmesini kararlaştırdı. 
Bakanlar Kurulu'nun hurda araç indirimini yarı yarıya düşüren kararı, Resmi Gazete'nin dünkü mükerrer sayısında yayımlandı. Uygulama bugünden itibaren başlayacak. 30 Temmuz 2003'te çıkarılan 4962 sayılı Kanun'la, 1 Ağustos 2003'ten itibaren hurda araç indirimi uygulaması başlatılmıştı. Söz konusu düzenlemeyle, kayıt ve tescile tabi 20 ve daha büyük yaştaki taşıt araçlarının bir daha kullanılmamak üzere hurdaya çıkarılması durumunda, hurdaya çıkarılan araçla aynı cinsten araç alımı halinde, 2003 yılı için 3.5 milyar, 2004 için de 4.5 milyar lira Özel Tüketim Vergisi indirimi yapılması öngörülmüştü. Bu uygulama, otomobillerde sadece motor silindir hacmi 1600 cm3'ü geçmeyen araçların alımıyla sınırlı tutulmuştu. Hurda araç indiriminin 2 milyar 250 milyon liraya indirilmesinin, "uygulamanın suiistimal edilmesinin önüne geçilmesi ve ithal oto satışlarının frenlenmesi" amacıyla gerçekleştirildiği belirtiliyor. 


</TEXT>
</DOC>
