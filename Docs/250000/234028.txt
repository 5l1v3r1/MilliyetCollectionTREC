<DOC>
<DOCNO> 234028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/siyaset/siy04.html </URL>
<DATE> 2004/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Havva'dan terleten sorular 
</HEADLINE>
<TEXT>

   "Kızdan gazeteci olmaz" diyen ve kaymakamla görüşmesine izin vermeyen babasına kızdı, Abdullah Gül'le röportaj yaptı 
      
   İlçelerinin kaymakamıyla röportaj yapmasına izin vermeyen babasına inat Dışişleri Bakanı Abdullah Gül'den randevu isteyen 12 yaşındaki Kayserili Havva Serin, sorularıya Gül'ü terletti. 
   Küçük Havva'yı ailesiyle birlikte kabul eden Gül, Kayseri'nin Kocasinan ilçesi Eskiömerler köyünde yaşayan öğrencinin okul gazetesi için kaymakamla röportaj yapmak istediğini, ancak babasının, kız çocuğu olduğu için izin vermemesi üzerine Havva'nın kendisine mektup yazarak, röportaj talebini bildirdiğini söyledi. 
   Havva'nın okulda hazırladığı sorulara Gül şu yanıtları verdi 
   
   - Çok yoruluyor musunuz 
   Tabii ki yoruluyoruz, ama bu bizim işimiz. 
   
   - Çocuklarınıza zaman ayırıyor musunuz 
   Sen galiba buraya gelmeden bizimkilerle görüştün. Onlara fazla zaman ayıramıyorum. 
   
   - Çocuklarınıza kızıyor musunuz 
   Tabii ki, bazen canımı sıkıyorlar, ben de kızıyorum. Ama zaten babalar bazen kızar, bazen de severler. 
   
   - Eşinize yardım ediyor musunuz 
   Eskiden ederdim. Ama artık fazla zamanım yok. O bana yardım etsin. 
   
   - Televizyonda hep gülüyorsunuz. Hiç sinirlenmiyor musunuz 
   Bazen dayanamayıp ben de sinirlenebiliyorum. Ama benim soyadımın iki anlamı var, dolayısıyla gülmem gerekiyor 
   
   - Şampiyon kim olur 
   Fener hak ediyor galiba. 
   
   
   
</TEXT>
</DOC>
