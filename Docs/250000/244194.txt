<DOC>
<DOCNO> 244194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sonsiy02.html </URL>
<DATE> 2004/05/31/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Erdoğan veto edilen YÖK Yasası'nı Financial Times'a savundu 
</HEADLINE>
<TEXT>

     Başbakan Recep Tayyip Erdoğan, Çankaya'dan dönen YÖK Yasası'nın, Türkiye'deki laik eğitim sistemine zarar vermeyi amaçlamadığını savundu. Erdoğan, "Buna karşı olan kişiler, eğitimde fırsat eşitliğine karşıdırlar" açıklaması yaptı. 
     İngiltere'nin etkili gazetelerinden Financial Times'a mülakat veren Başbakan Recep Tayyip Erdoğan, YÖK Yasası'na ilişkin olarak "Samimiyetimiz yahlış anlaşıldı yorumunu yaptı. Cumhurbaşkanı Sezer'in veto ettiği Yasa'nın, Türkiye'deki laik eğitim sistemine zarar verme amacını gütmediğini savunan Erdoğan, "Bunu, laik sisteme yönelik bir saldırı olarak tanımlamak büyük hatadır. Buna karşı olan kişiler, eğitimde fırsat eşitliğine karşıdırlar" diye konuştu. 
     Konu üzerindeki anlaşmazlığın, Türkiye'de, İslam'ın devlet üzerindeki rolüne ilişkin gerginliklerin altını çizdiği yorumu yapılan haberde, Erdoğan, "ülkesinin, kültür ve din temelinde değil, reformları yerine getirme" başarısına göre değerlendirilmesi gerektiğini kaydetti. 
     Kendisinin de bir imam hatip mezunu olduğuna dikkat çekilen haberde, Erdoğan'ın çocuklarına ilişkin sözlerine de yer verildi. Erdoğan, "Oğlum Harvard'da yüksek lisans derecesi yapıyor. Orada kimse ona imam hatip okulundan olup olmadığını sormadı" diye konuştu. 
     
     AB İÇİN ORDUNUN GÜCÜNÜ TEMİNAT GÖSTERDİ 
     Başbakan Erdoğan, "Türkiye, AB üyelik müzakerelerine başlama konusunda, AB'ye yeni üye olan ülkelerden daha hazır durumda. Ancak durumu, dil, ırk ve dini de katarak, kültürel farklar temelinde değerlendirirseniz, bu bir hata olur. 
     Bunlar, oldukları gibi kabul edilmeleri gereken değerlerdir" dedi. Erdoğan, Aralık ayında yapılacak olan AB Devlet ve Hükümet Başkanları Zirvesi'nde Türkiye'ye "yeşil ışık" yakılmasının reddedilmesinin, "büyük adaletsizlik" olacağını belirtti. Türkiye'nin, daha varlıklı ve az nüfusa sahip AB üyeleri açısından bir yük gibi görülmesinin yanlış olduğunu belirten Erdoğan, "Türkiye, AB'nin omuzlarındaki yükün bir kısmını almak için geliyor" yorumu yaptı. Erdoğan, ordusunun gücü ve istikrarı ile Türkiye'nin, hassas bir bölgede AB'nin güvenliğine güçlendirebileceğini kaydetti. Erdoğan, Türkiye'nin, durağan bir kıtaya, dinamik bir ekonomi ve genç nüfus getirebileceğini de ifade etti. 
     Erdoğan, Irak'a ilişkin olarak ise, koalisyon güçlerinin "Iraklılar'ın güvenini kaybettiğini" belirtti. 
     
</TEXT>
</DOC>
