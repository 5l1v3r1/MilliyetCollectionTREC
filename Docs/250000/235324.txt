<DOC>
<DOCNO> 235324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sontur03.html </URL>
<DATE> 2004/04/27/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Yargıtay Başkanı'ndan eleştiri bombardımanı... 
</HEADLINE>
<TEXT>

     Yargıtay Birinci Başkanı Eraslan Özkaya, Anayasa Mahkemesi'ne ilişkin değişiklik önerilerine sert eleştiriler yöneltti. 
     Anayasa Mahkemesinin 42. yıldönümü nedeniyle düzenlenen resepsiyona katılan Yargıtay Birinci Başkanı Eraslan Özkaya gazetecilerin sorularını yanıtladı. 
     
     YÜKSEK YARGIÇLAR MECLİS KORİDORUNU AŞINDIRACAK 
     Anayasa Mahkemesi üyelerinin bir kısmının Meclis tarafından seçilme önerisini eleştiren Özkaya, "Seçim sırasında yüksek yargıçlar Meclis koridorunu aşındıracak" sözleri ile bu konudaki kaygısını dile getirdi. 1961 Anayasası'nda yer alan bu hükmün 1982 Anayasası'nda kaldırıldığını anımsatan Özkaya, "82 Anayasası'nın belki de en doğru tarafı bu" dedi. Özkaya, "Düşünün meclis koridorlarında yüksek yargıçlar 'beni seçin' diye dolaşıyor. 
     Bu yargıç etiğine aykırı bir durum olur" diye konuştu. 
     
     ÜLKEMİZDE SİYASET DAİMA YARGIYA HAKİM OLMAK İSTİYOR 
     Özkaya, birçok Avrupa ülkesinde bu uygulamanın gerçekleştirildiğinin anımsatılması üzerine, "Her ülkenin farklı hukuk normları var, fakat her memleketin kendisine uygun bir yapısı vardır. Türkiye'de bugün yargı bağımsızlığı ve yargıç güvencesini sağlayamadık. Bunu siyasilere kabul ettiremedik. Bir kere bizim ülkemizde siyaset daima yargıya hakim olmak istiyor. Böyle bir hedef olduğu ve tam bağımsızlık sağlanamadığı sürece olmaz" dedi. 
     
     BİREYSEL BAŞVURU HUKUK SİSTEMİNİ ALLAK BULLAK EDER 
     Özkaya, Anayasa Mahkemesi'nin önerileri arasında yer alan bireysel başvuru hakkını da eleştirdi. "Bütün Avrupa hukukunda alt, istinaf ve üst mahkeme var. Şimdi bir de buna anayasayı dahil ediyoruz. Anayasa Mahkemesi bunu neye göre inceleyecek. hukuk sistemini allak bullak eden bir durum" dedi. 
     Eraslan Özkaya, yargıya neşter operasyonu ile ilgili soruşturmanın süratle devam ettiğini kaydetti. 
     
     BİZDE TERÖRİST OLANLAR AVRUPA'DA ZAFER İŞARETİ YAPIYOR 
     Özkaya, DEP davası nedeniyle Avpura Parlamentosu Temsilcilerinin eleştirilerine de sert yanıt verdi. 
     DEP'lilerle ilgili sürecin devam ettiğini belirten Özkaya, "Eğer bu karar insan haklarına aykırı ise elbette Yargıtay gereğini yapacak. Ancak bunu söyleyecek makam yargıtaydır, başka ülke değil. Bizde terörist olanlar orada zafer işaretiyle sokakta dolaşıyor. Neden böyle dersek yargı bağımsızlığı deniyor. Yargı süreci devam ederken abluka ve baskı altına alacak şekilde siyasi sonuçlar AB müzakerelerine başlamak zor dayatarak demeçler vermek hukuka aykırıdır" diye konuştu. 
     
</TEXT>
</DOC>
