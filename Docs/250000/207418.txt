<DOC>
<DOCNO> 207418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/siyaset/siy01.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Masadan kalkmayın' 
</HEADLINE>
<TEXT>

   Başbakan Erdoğan, Ankara'ya çağırdığı siyasi parti liderlerine "Bu süreçte birlik beraberlik içinde olun, uzlaşmacı olun" dedi 
      ABDULLAH KARAKUŞ, ELÇİN ERGÜN Ankara 

   
   Başbakan Recep Tayyip Erdoğan, KKTC'de bir aydır hükümet kuramayan siyasi parti liderlerini Ankara'ya çağırarak hükümeti bir an önce kurmaları çağrısı yaptı. Annan Planı taraftarı partilerin liderleri ise Türkiye'nin KKTC lideri Rauf Denktaş'ın müzakereci olması yönündeki ısrarına karşı çıkarak, "Müzakerelerde hükümet de yer almalı" dedi. 
   Çankaya Zirvesi'nden sonra KKTC'de Meclis'e giren CTP lideri Mehmet Ali Talat, UBP lideri Derviş Eroğlu, DP lideri Serdar Denktaş ve BDH lideri Mustafa Akıncı ile tek tek görüşen Erdoğan, hükümetin bir an önce kurulmasını isteyerek, "Bu iş uzamasın, vatandaşa yazık olmasın. Bu süreçte birlik beraberlik içinde olun, uzlaşmacı olun" dedi. 
   Liderlerden dört partili hükümet kurmalarını isteyen Erdoğan'a Talat, "Şu anda CTP, DP ve BDH hükümeti kurulabilir gözüküyor" dedi. Talat, Erdoğan'ın üçlü hükümete "soğuk olmadığını" gazetecilere açıkladı. 
   
   Detay vermedi 
   Annan Planı temelinde masaya oturulacağını açıklayan Erdoğan, Ankara'nın planının detaylarını vermekten kaçındı. Erdoğan, "Müzakere sürecinde mutlaka masada kalınacak. Masadan ve müzakereden kaçan kesinlikle Türk tarafı olmamalı. Bu bizim için çok önemli" mesajı verdi. Erdoğan'ın Denktaş'ın görüşmeci olması şartına Talat ve Akıncı karşı çıktı. Akıncı, "Denktaş'la devam etmek hayalcilik" derken, Talat, "Madem Denktaş'ı değiştiremiyoruz, o zaman müzakereleri hükümetle Denktaş birlikte götürsün" dedi. 
   26 Ocak'ta yapacağı Washington gezisinde ABD'nin desteğini almak istediğini vurgulayan Erdoğan, "Oraya Kıbrıs konusundaki açılımımızla gitmek istiyorum. Hükümeti kurun ki planı sizinle de oturup konuşup karar verelim" çağrısında bulundu. 
   
   Gündüz pazarlık, gece muhabbet 
   Başbakan Recep Tayyip Erdoğan'la üç saat hükümet pazarlığı yapan CTP lideri Mehmet Ali Talat, UBP lideri Derviş Eroğlu, DP lideri Serdar Denktaş ve BDH lideri Mustafa Akıncı, 14 Aralık'taki seçimlerden bu yana ilk kez Liman Lokantası'nda bir araya gelerek yemek yedi. 
   
   İşte öneriler paketi...    Genelkurmay ile Dışişleri'nin anlaştığı ve masaya Denktaş tarafından konulması beklenen öneriler, üç ana başlıkta şöyle sıralanıyor 
   1İki kesimliliğin korunmasında ısrar edilecek. Kuzeye göç edecek Rum sayısının "iç içe yaşamı mümkün olduğunca azaltacak" orana çekilmesi istenecek. Pazarlık, şu anda yüzde 21 olarak öngörülen bu rakamın yüzde 5'e düşürülebilmesiyle başlayabilir. İki halkın eşitliği ilkesinin gözetilmesi istenecek. Rum kökenlilerin kuzeydeki temsil organlarında yer alarak eşitliği bozmasının engellenmesi istenecek. 
   2Güneye verilecek toprakların KKTC'nin içinde kalan değişik bölgelerden değil, sınırı oluşturan düz bir hat üzerinden verilmesi istenecek. Bu çerçevede Karpaz bölgesinden toprak verilmeyecek. Güzelyurt'un bir bölümüyle Maraş'ın tamamı verilebilecek. Sezer, Kıbrıs açısından vazgeçilmez su kaynaklarına sahip Güzelyurt'tan verilecek toprak miktarıın sınırlı olması uyarısında bulundu. 
   3Türkiye'nin garantörlüğü korunurken, adada kalacak Türk askeri varlığının kuzeyde hareket serbestliğini garanti edecek değişiklikler istenecek. BM güçlerinin kuzeyde ve güneyde operasyonel işlevi olmaması talep edilecek. 
   
   
   
   
   
</TEXT>
</DOC>
