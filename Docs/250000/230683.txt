<DOC>
<DOCNO> 230683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sonspo14.html </URL>
<DATE> 2004/04/12/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
İstifası gündemde olan Mustafa Denizli, antrenmana çıktı 
</HEADLINE>
<TEXT>

     Vestel Manisaspor'da istifası gündemde olan teknik direktör Mustafa Denizli, takımla birlikte antrenmana çıktı. 
     İkinci Futbol Ligi A Kategorisi'nde son olarak İstanbul Büyükşehir Belediyesi'ne yenilen ve Birinci Süper Lig'e çıkma şansını zora sokan siyah-beyazlılar, Kocaelispor maçının hazırlıklarına Tarık Almış Tesisleri'nde başladı. 
     Antrenman, istifa edip etmeyeceği tartışılan teknik direktör Mustafa Denizli ve görevden alındıkları ileri sürülen yardımcıları Ali Gültiken ve Malik Gençalp nezaretinde gerçekleşti. 
     Polisin güvenlik önlemleri aldığı tesislere gelen bir grup taraftar da antrenmanı izleyerek Denizli ve futbolculara alkışla destek verdi. Grup adına açıklama yapan Taraftarlar Derneği'nin eski başkanı Mehmet İştar, ''Bu takıma sahip çıkağız. Taraftarlar olarak ekibimizin yanındayız. Birlik içinde hareket etmeliyiz'' dedi. 
     Denizli'nin bu açıklamadan memnuniyet duyduğu gözlendi. Diğer yandan Vestel Manisaspor Yönetim Kurulu'nun toplantı halinde olduğu bildirildi. 
     
</TEXT>
</DOC>
