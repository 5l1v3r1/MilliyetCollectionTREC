<DOC>
<DOCNO> 226830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sondun46.html </URL>
<DATE> 2004/03/30/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Üyelik gerçekleşti... Bulgaristan'da NATO bayramı 
</HEADLINE>
<TEXT>

     Soğuk savaş döneminde Kuzey Atlantik Paktı'na NATO karşı kurulan Varşova Paktı'nın en sadık üyelerinden biri olan Bulgaristan, bugünden itibaren resmen NATO üyesi oldu. 
     Bulgaristan parlamentosunun onayladığı NATO kuruluş belgesinin dün gece Washington'da düzenlenen törenle ABD Dışişleri Bakanlığı'na Başbakan Simeon Sakskoburgotski tarafından verilmesinin ardından İttifak'a katılan Bulgaristan'da adeta bayram yaşanıyor. 
     Devlet televizyonu, NATO kuruluş belgesinin ABD Dışişleri Bakanlığı'na teslim edildiği töreni sabaha karşı olmasına rağmen naklen yayınlarken, bu sabah başkent Sofya'da Genelkurmay Başkanlığı binasının önünde düzenlenen askeri törenle NATO bayrağı çekildi. 
     Genelkurmay Başkanı Orgeneral Nikola Kolev, burada yaptığı konuşmada, Bulgaristan'ın NATO'nun askeri ve teknik kriterlerine ulaşmak için büyük gayretler sarfettiğini belirterek, ''Ancak NATO'ya tam anlamıyla uyum sağlayabilmemiz için daha çok çalışmamız gerekecek'' dedi. 
     Bu arada, genişleme programı kapsamında NATO'ya yeni üyeliğe kabul edilen 7 ülkenin bayrakları 2 Nisan Cuma günü NATO'nun Brüksel'deki genel karargahının önünde düzenlenecek askeri törenle göndere çekilecek. Bulgaristan hükümeti, 2 Nisan tarihini ''milli bayram'' olarak kabul etti. 
     Brüksel'deki tören gününde Bulgaristan genelinde de çeşitli kutlamalar yapılacak. Başkent Sofya'da düzenlenecek kutlamalar kapsamında havai fişek gösterileri yapılacak ve silahlı kuvvetlere ait orkestralar halka konserler verecekler. 
     Bulgaristan ile birlikte, Romanya, Slovakya, Slovenya, Litvanya, Estonya ve Letonya da NATO üyeleri oldular. 
     
</TEXT>
</DOC>
