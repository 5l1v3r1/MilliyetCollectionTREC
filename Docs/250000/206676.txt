<DOC>
<DOCNO> 206676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/magazin/mag01.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydan Favorim Barış ve Bayhan 
</HEADLINE>
<TEXT>

   Popstar'dan elenen Aydan Kaya, Barış'ın 'popstar', Bayhan'ın da fantezi müzik kralı olacağı fikrinde... 
      DENİZ ALTUNTAŞ 
   
   Kanal D'nin reyting rekorları kıran yarışması Popstar'dan elenen Aydan Kaya, Barış'ın birinci olmasını istiyor. 
   Popstar'da sona kalan finalistlerin tümünü 'Sevdiğim arkadaşlarım' olarak tanımlayan Kaya, "Ama Barış'ın birinci olmasını istiyorum. Detone olmuyor ve beyefendi tavırları var. Bayhan'ın çok iyi fantezi müzik kralı olacağına inanıyorum" diyor. 
   Yarışmadan elendikten sonra verdiği erotik pozlarla gündeme gelen Kaya, "Birçok değişik teklif geliyor. Şimdilik sadece ekstra konser işlerini kabul ediyorum. Önce albümümü çıkarmayı düşünüyorum. Bunun için çalışıyorum" dedi. 
   
   'Ortaç arkadaşım' 
   Albümünü mart başında çıkarmak istediğini söyleyen Kaya, şunları söyledi "Serdar Ortaç arkadaşım. Ondan beste istedim. İki veya üç Ortaç bestesi seslendirmek istiyorum. Burçin Birben'den üç tane beste alacağım. Albümü çıkaracağım firma belli değil. Şarkıları tamamladıktan sonra stüdyoya gireceğim. Kendime çok güveniyorum. Müzik piyasasında uzun vadeli ve sevilen bir şarkıcı olmak istiyorum." 
   
   'Sevgilim yok Jeep'im var '    Popstar'ın 'elenen' yıldızı Aydan Kaya, gündemde olduğu için birçok kişiyle yakıştırıldığını belirterek, bu konuya da şöyle açıklık getiriyor "Sanat dünyasında altı yıllık bir geçmişim var. 21 yaşında genç bir insanım. Tabii ki flörtüm olacak. Antalya'da yaşayan yakın bir arkadaşımla, Burçin Birben'le sevgili yaptılar. Hiçbiri gerçek değil. Sevgilim yok. Olursa bunu saklamam." 
   
   İkinci el ama... 
   Popstar'a girerken 1996 model cipini sattığını anlatan Kaya, "Kazandığım parayla yeniden 1996 model Cherokee cip aldım. Gönül isterdi ki daha çok param olsun, daha iyi bir model alayım ama gücüm buna yetti" dedi. Aydan Kaya, koruma tutması konusunda da şöyle konuştu "Bu çok normal. Tehdit alıyorum. Telefonum susmuyor. Çok kalabalık yerlere gidiyorum." 
   
   
</TEXT>
</DOC>
