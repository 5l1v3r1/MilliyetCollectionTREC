<DOC>
<DOCNO> 240013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonsiy10.html </URL>
<DATE> 2004/05/14/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Üniversite Öğretim Üyeleri Derneği'nden YÖK yasası ve iktidara tepki 
</HEADLINE>
<TEXT>

     Üniversite Öğretim Üyeleri Derneği Başkanı Prof. Dr. Kadir Erdin, ''İktidarın, imam hatip liseleri ve meslek liseleri mezunlarının ÖSS'de düz liselerle eşitlenmesi olayına indirgediği üniversite reformu anlayışının, büyük hayal kırıklığı yarattığını'' bildirdi. 
     Prof. Dr. Erdin, YÖK Yasası'na ilişkin yaptığı yazılı açıklamada, ''bir yılı aşan bir zaman diliminde YÖK-AK Parti iktidarı-rektörler üçgeninde devam eden üniversite reformu çalışmaları adı altında üniversiteler üzerindeki iktidar savaşının, beklenildiği gibi sonuçlandığını'' ifade etti. 
     Prof. Dr. Kadir Erdin, bu süre içinde zaman zaman üniversite kamuoyunun beklentilerini karşılayabileceği ümit edilen gelişmeler yaşanarak gelinen son noktada, siyasi iktidarın üniversite reformunda beklentisinin ''siyasi bir tercihle'' sınırlı olduğunun görüldüğünü savundu. Prof. Dr. Erdin şunları kaydetti 
     ''Üniversite kamuoyunun beklentisi, çağdaş, özerk, özgür, katılımcı, üretken, üniversitelerde çağı yakalayan kaliteli bir yükseköğretimle, sorgulayan, araştıran, eleştirel bakışa sahip, kendi alanlarında dünya düzeyinde yarışan gençler yetiştirmektir. Bu beklentileri karşılayacak yasal değişikliklerin yapılması için tarafların tümünde var görülen uzlaşmanın gerçek olmadığı izlenmektedir. 
     Siyasi iktidarın, imam hatip liseleri ve meslek liseleri mezunlarının ÖSS'de düz liselerle eşitlenmesi olayına indirgediği üniversite reformu anlayışı, üniversite kamuoyunda büyük bir hayal kırıklığı yaratmış ve samimiyetsizlik olarak algılanmıştır. Üniversite kamuoyunda yaratılan bu olumsuzluğun ortadan kaldırılması için tarafları konuyu yeniden değerlendirmeye ve öğretim üyelerini tepki göstermeye davet ediyoruz.'' 
     
     YASANIN GERİ ÇEKİLMESİ İSTEĞİ 
     Bu arada, Çağdaş Yaşamı Destekleme Derneği ÇYDD Başkanı Prof. Dr. Türkan Saylan da YÖK Yasası'nın geri çekilmesi talebiyle Başbakan Recep Tayyip Erdoğan'a bir telgraf gönderdi. 
     Prof. Dr. Saylan, telgrafında, şu görüşlere yer verdi 
     ''Siz de biliyorsunuz ki sayısal gücü öne sürerek vetoya uğraması, Anayasa Mahkemesi'nce bozulması olası yasaları çıkartmak, ülkenin neredeyse tüm aydınlarını ve çeşitli kesimlerini karşınıza almak, tüm ülkeye sadece zarar getirir ve de getirmektedir. 
     Yasanın geri çekilmesini, ortamın sakinleşmesini ve her kesimin ortak çabasıyla tekrar gözden geçirilmesini öneriyoruz.'' 
     
</TEXT>
</DOC>
