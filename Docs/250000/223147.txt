<DOC>
<DOCNO> 223147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonsiy07.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ürdün Kralı Abdullah ve eşi İstanbul'da... 
</HEADLINE>
<TEXT>

     Ürdün Kralı Abdullah ve eşi Kraliçe Raina, İstanbul'un tarihi ve turistik yerlerini gezdi. 
     Kral Abdullah, eşi Raina, Ürdün Başbakanı Faisal al-Fayez ve beraberindekilerle, Türk-Ürdün İş Konseyi'nce Çırağan Sarayı'nda düzenlenen çalışma kahvaltısından sonra ilk olarak Mısır Çarşısı'na geldi. 
     Çarşının küçük bir bölümünü gezen Kral Abdullah ve eşine, bir dükkanda altın yaldızlı bardak hediye edildi. 
     Kral Abdullah ve eşi, ardından Hayat Baharatçısı'na girdi. Bu sırada sorular üzerine Ürdün Kralı Abdullah, çarşıdan fıstık, baharat, kuru kayısı ve lokum satın aldıklarını anlatarak, eşinin fıstığı çok sevdiğini söyledi. 
     Kral Abdullah, bir başka soru üzerine de, Türkiye seyahatinin çok güzel geçtiğini ve memnun olduklarını bildirdi. 
     Abdullah ve beraberindekiler, daha sonra Topkapı Sarayı'nı gezdi. 
     Sarayı ziyaretleri sırasında Has Oda'yı da dolaşan Kral Abdullah ve eşi Kraliçe Raina'ya, Devlet Bakanı Mehmet Aydın ve eşi Nihal Aydın eşlik etti. 

     
</TEXT>
</DOC>
