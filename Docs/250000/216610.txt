<DOC>
<DOCNO> 216610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sontur38.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İnsan Hakları Avrupa Sözleşmesi... 
</HEADLINE>
<TEXT>

     Yargıtay Cumhuriyet Başsavcısı Ömer Emin Ağaoğlu, ''Türkiye'de siyasi parti mezarlığı yok. Gerçek anlamda kapatılan parti de yok. Sadece yarıştan alıkonulan parti var'' dedi. 
     Anayasa Mahkemesi'nde devam eden ''İnsan Hakları Avrupa Sözleşmesi ve Anayasa Yargısı Sempozyumu''na katılan Yargıtay Cumhuriyet Başsavcısı Ağaoğlu, siyasi partilerin kapatılmasını Avrupa İnsan Hakları Sözleşmesi'nin 11. maddesi kapsamında, iç hukuktaki düzenlemeleri de dikkate alarak irdeledi. 
     Ağaoğlu, siyasi partilerin demokratik yaşamın vazgeçilmez unsurları olduğunu, ancak bunun siyasi partilerin hiçbir kurala tabi olmayacağı anlamına gelmeyeceğini söyledi. 
     Yargıtay Cumhuriyet Başsavcılığı'nın, partileri organizasyon anlamında denetleyemediğini, sadece Anayasa Mahkemesi'nin bu anlamda şekli bir mali denetim yaptığını ifade eden Ağaoğlu, siyasi partilerin istisnai olarak kapatılması gerektiğini savundu. Ağaoğlu şu görüşlere yer verdi 
     ''Bazı görüşler, parti kapatma yönünde Türkiye'nin bir siyasi parti mezarlığına döndüğünü savunmaktadır. Bu gerçeği yansıtmamaktadır. Türkiye'de siyasi parti mezarlığı yok. Gerçek anlamda kapatılan parti de yok. Sadece yarıştan alıkonulan parti var. 1971'de kapatılan bir partinin devamı siyasal hayatta varlığını sürdürmektedir. Siyasi partiler karar anlamında kapatılıyor, sonuç anlamında kapatılmıyor. Kapatma yaptırımı, işlevsel bir yaptırım değil.'' Yapılan değişiklikler ile siyasi partilerin kapatılması yerine, bu yaptırımın yanı sıra devlet yardımından yoksun bırakma yaptırımının da getirildiğini anımsatan Yargıtay Cumhuriyet Başsavcısı Ağaoğlu, ''Bir parti devlet yardımı almıyorsa ne olacak. Devlet yardımı alan kapatılmayabilecek, ama devlet yardımı almıyorsa mutlaka kapatılacak mı '' diye konuştu. 
     Ağaoğlu, Avrupa İnsan Hakları Mahkemesi'nin, bir partinin kapatılmasında sözleşmeye aykırılığın tespit edilmesi halinde bunun Ceza Muhakemeleri Usulü Kanunu'ndaki değişiklikle yeniden yargılama nedeni sayılıp sayılamayacağının tartışıldığını kaydetti. Ağaoğlu, bu düzenlemenin kapatma davaları için geçerli olmadığını savundu. 
     -ŞİDDET BİLE SAVUNULABİLİR- Dicle Üniversitesi Hukuk Fakültesi Öğretim Üyesi Doç. Dr. Fazıl Hüsnü Erdem de siyasi parti kapatma kararlarını gerçek kişilere verilen ''ölüm cezası''na benzetti. 
     Erdem, kapatma kararlarının pratikte hiçbir yararının olmadığının da görüldüğünü, kapatılan partilerin bir başka isim altında varlığını sürdürdüğünü kaydetti. 
     Düşünce ve ifade özgürlüğünü, sözleşmenin 10. maddesi kapsamında ABD'deki ifade özgürlüğüne ilişkin ölçütler ve uygulamalar açısından irdeleyen Amerikan Üniversitesi'nden Herman Schwartz, ABD Yüksek Mahkemesi'nin düşünceyi toplum için ''yakın ve açık tehlike hallerinde'' sınırlandırdığını söyledi. Şiddet yoksa her düşüncenin ifade edilmesi gerektiğini ifade eden Schwartz, şunları kaydetti 
     ''Şiddet bile yerine göre savunulabilir. Ancak çok sağlam gerekçesi olması lazım. Burada kanuna aykırılık varsa mahkeme değerlendirmelidir. 'Yasa böyle diyor' diye ifade özgürlüğü sınırlandırılamaz. Tehlikenin boyutlarının ne kadar açık ve yakın olduğu araştırılmalıdır. En hafif kısıtlama uygulanmalıdır.'' 
     
</TEXT>
</DOC>
