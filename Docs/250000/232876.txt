<DOC>
<DOCNO> 232876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonspo17.html </URL>
<DATE> 2004/04/19/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Gençlerbirliği'nde transfer harekatı... 
</HEADLINE>
<TEXT>

     Türkiye Kupası finalisti Gençlerbirliği, Avrupa'dan yabancı futbolcu transfer etmek için harekete geçti. 
     Fransa, Belçika, Hollanda ve Almanya'da 10 gündür futbolcu arayan kulüp menajeri Cem Onuk, kabarık bir oyuncu listesiyle Ankara'ya döndü ve başkan İlhan Cavcav'a listeyi sundu. 
     Teknik direktör Ersun Yanal'ın, Milli Takımlar Teknik Direktörlük görevine getirilmesinin ardından gelecek yılın takımını oluşturma çabası içine giren kırmızı-siyahlılar, yabancı oyuncu arayışını hızlandırdı. 
     İzlediği ve fiyat aldığı futbolcuların listesini başkan İlhan Cavcav'a sunan menajer Cem Onuk, en az iki yabancı futbolcuyla anlaşabileceklerini söyledi. 
     Fransız takımlarından Bordeaux'nun 20 yaşındaki forveti Marouane Chamakh, Monaco'nun 26 yaşındaki orta saha oyuncusu Jerome Ruten, Belçika ekibi Anderlecht'in 24 yaşındaki forveti Aruna Dindane, Hollanda takımı Feyenoord'un 23 yaşındaki forveti Thomas Buffel ve Alman Ligi takımlarından Herta Berlin'in 29 yaşındaki Brezilyalı orta saha oyuncusu Marcelinho, Onuk'un izlediği futbolcular arasında yer alıyor. 

     
</TEXT>
</DOC>
