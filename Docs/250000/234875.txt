<DOC>
<DOCNO> 234875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun76.html </URL>
<DATE> 2004/04/26/ </DATE>
<TIME> 23.38 </TIME>
<AUTHOR>  </AUTHOR>
<HEADLINE>
İsrail'den BM'nin Irak özel temsilcisine protesto 
</HEADLINE>
<TEXT>

     İsrail, BM'nin Irak Özel Temsilcisi Lahdar Brahimi'nin ''İsrail'in bölgenin en büyük zehri olduğu'' şeklindeki açıklamasından dolayı protesto etti. 
     AA muhabirinin aldığı bilgiye göre, İsrail'in BM nezdindeki Daimi Temsilcisi Dan Gillerman, BM Genel Sekreteri Kofi Annan'a gönderdiği mektupta, Brahimi'nin bir Fransız radyosuna yaptığı açıklamaların ''BM'nin tarafsızlığına gölge düşürdüğünü'' belirtti. 
     Gillerman, protesto mektubunda, ''Brahimi'nin kişisel görüşlerini açıklamak üzere BM makamını kullanmasının, uluslararası kuruluşun tarafsızlık ilkesine aykırı olduğunu'' kaydetti. 
     İsrail'in BM Büyükelçisi Gillerman, Annan'dan Brahimi'yi uyarmasını isteyerek, gelecekte BM görevlilerinin, BM Sözleşmesi ve uluslararası toplum tarafından kendilerinden beklenen tarafsızlık ve profesyonellik kurallarına uymalarını sağlamasını talep etti. 
     BM Genel Sekreteri Kofi Annan da CNN televizyonuna yaptığı açıklamada, Brahimi'nin açıklamasında Ortadoğu'daki anlaşmazlık ve bunun bölgedeki etkilerinden bahsettiğini kaydetti. 
     Brahimi'nin bunu açıklarken, bölgedeki tepkileri yansıtma yoluna gittiğini söyleyen Annan, Brahimi'nin New York'ta olduğunu ve bu konuya açıklık getireceğini sandığını belirtti. 
     Annan'ın bugün TSİ 00.00'da Lahdar Brahimi ile bir görüşme yapması bekleniyor. 
     Lakdar Brahimi, geçen hafta bir Fransız radyo kanalına verdiği demeçte, ''İsrail'den bölgenin en büyük zehri'' diye bahsetmiş, bunun kişisel değil herkesçe paylaşılan görüş olduğunu söylemişti. 
     
</TEXT>
</DOC>
