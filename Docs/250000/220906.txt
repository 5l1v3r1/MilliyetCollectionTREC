<DOC>
<DOCNO> 220906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/yazar/civaoglu.html </URL>
<DATE> 2004/03/09/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Alkışlayacağım 
</HEADLINE>
<TEXT>

   
   Atatürk döneminde, kadınlara seçme - seçilme hakkı tanındığında bile kontenjan yüzde 5'ti. 
   Atatürk'ten sonra bir adım bile ileri gidilmemiş. 
   Güneydoğumuzda kurulmakta olan ve demokrasi deneyimi "sıfır" Irak bile, yüzde 25 ile başlıyor. Türkiye'dekilerden 5 kat fazla kadın milletvekili olacak. 
   Nüfusunun ve seçmeninin yarısı kadın olan toplumlarda, kadın seçilmişlerin, siyasette böylesine az sayıyla temsil edilmeleri, "erkek egemen" yapının sürdüğünün kanıtıdır. 
   
   Sibel ve porno 
   Kadın parlamenter kontenjanı gibi, genel bakışı ortaya koyabilecek bir başka simge... 
   Berlin - Altın Ayı ödüllü Duvara Karşı filminin oyuncusu Sibel Kekilli de insanlık ayıbıdır. 
   Kekilli, daha önce Dilara takma adıyla 9 porno filmde oynamış. 
   Bunu - ödüller açıklandıktan sonra - Alman medyası ortaya attı. İstisnalar bir yana bizde de "psikolojik linç" sürdü. 
   Bir soru 
   "Sibel Kekilli değil de, filmin erkek oyuncuları Birol Ünel ya da Güven Kıraç, porno filmlerde oynamış olsalardı, medyada böylesine yankılanırlar mıydı " 
   Kimse buna "evet" cevabını veremez. 
   Bir başka soru 
   "Ödül kazanan filmdeki erkek oyuncuların - hani mesela dedik - porno film de çevirdiğini, babası, erkek kardeşleri, medyadan öğrendikleri zaman, namus cinayeti konuşulur muydu " 
   Elbette hayır... 
   Tam tersine... "Delikanlı" muhabbetleri gündeminde tepeye oturtulurdu. 
   "Namus cinayeti" olasılığına karşı önlem olarak Sibel'e yapıldığı gibi, erkek oyuncuları "korumalar" arasına almak, akıllardan bile geçmezdi. 
   
   Ayılık var hamurunda 
   Hala dişli milletvekilleri "töre cinayetleri ve namus cinayetleri hafifletici neden sayılmalı" diyorlarsa, hukuk sürecine siyasetin ağır baskısı açıktır. 
   "Tecavüz edilen genç kızın, failin evlenme teklifini kabul etmesi halinde, ceza davası düşüyorsa" artık "kirlenmiş" gözüyle bakılan genç kızın, aileden, toplumdan dışlanmamak için - genelde - tek seçeneği, "iğfalcisiyle evlenmektir..." 
   Sevmediği, belki iğrendiği, tecavüz sırasında yaşadığı travma nedeniyle yaşam boyu cinsel soğukluk bile duyacağı, hamurunda ayılık olan tecavüzcü ruh cellatıyla, bir yastıkta kocamaya mahk mdur. 
   Radyodan "sevip de kavuşamayanlar" şarkısının çalınmasını istemek bile "namus cinayeti" nedeni olabiliyor. Kurşunla öldürmeyen aile, kıza "Tarım ilacı, fare zehri iç. İntihar ederek namusumuzu temizle" baskısı yaparak sonuca gidiyorsa, Kekilli'ye de elbette psikolojik linç kabusu yaşatılır. 
   
   Başka yerde yok 
   Dünya sinemasında bir ufuk turu yapalım. 
   Ferzan Özpetek'in Karşı Pencere'sinde alkışladığımız Giovanna Metzagiorno, "damardan erotik" filmlerde oynamıştır. 
   İddialı filmlerin saygın oyuncusu Dezire Nosbuch, "ağır erotiklerde" takılmıştır. 
   Stefania Sandrelli, Anna Galiena gibi saygın isimler, "full frontal" denilen cepheden yakın çekimlerde çıplak ve tam cinsel ilişki gösteren sahnelerde oynamışlardır. 
   Catherine Breilleat ve Rokko Siffredi aktör porno efsanesi gibiler. Ama Romance'ta oynadılar. Anatomie de l'enfer adlı filmleri, bu yıl İstanbul Film Festivali'nde gösterilecek. 
   Unutulmazlardan biri olan Marlyn Monroe, Play Boy'da pek çok çıplak fotoğrafıyla göründü. Teşekkürler Alin Taşçıyan... 
   Kısacası, - keşke porno çevirmeseydi ama - Kekilli'yi hırpalamak, gerçekten, bir kadına tecavüz kadar ayılık. 
   Daha hala onun filmdeki oyunu için sanat değerlendirmesi göremedim. 
   Şu satırların yazılışından birkaç saat sonra gidip filmini izleyeceğim. 
   Alkışlayacağım. Hem de avuçlarım acıyıncaya kadar. 
   
      
   
   
</TEXT>
</DOC>
