<DOC>
<DOCNO> 240351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sontur24.html </URL>
<DATE> 2004/05/15/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Mahkeme tarafından İngiliz annesine verilen Cihan, ağlaya ağlaya gitti 
</HEADLINE>
<TEXT>

     Türk eşinden boşandıktan sonra velayeti kendisine verilen, ancak 4 yıl çocuğundan haber alamayan İngiliz anne Belinda Chapman'a, 8 yaşındaki oğlu Cihan Serçe Isparta'da teslim edildi. 
     İnşaat mühendisi Salih Serçe ile İngiltere'de tanışarak evlenen ve bir erkek çocukları olan Belinda Chapman, 4 yıl önce eşinden ayrıldı. Çocuğun velayeti İstanbul 1. Asliye Hukuk Mahkemesi'nce İngiliz anneye verildi, ancak baba Salih Serçe, bir süre sonra gezdirmek için aldığı Cihan Serçe'yi annesine getirmedi. Anne Belinda 4 yıldır çocuğunu arıyordu. 
     Isparta Emniyet Müdürlüğü'nce bir ihbar üzerine yapılan çalışmada, 8 yaşındaki Cihan Serçe, dün büyükbabası İbrahim Hakkı Serçe'nin Halıkent Mahallesi'ndeki evinde bulundu. Altı aydır burada kaldığı öğrenilen Cihan Serçe, Çocuk Polis Şube Müdürlüğü tarafından teslim alınarak, babasının doğum yeri olan Eğirdir İlçesi'nde Adliye'de, anne Belinda Chapman'a teslim edildi. 
     
     TESLİM SIRASINDA DUYGULU ANLAR YAŞANDI 

     Çocuğun babası Salih Serçe'nin de hazır bulunduğu teslim sırasında duygulu anlar yaşandı. 
     Cihan Serçe, annesine gitmemek için direndi. ''Ben Türküm. İngiltere'de yaşamak istemiyorum'' diyen Cihan Serçe, güçlükle yatıştırıldı. 
     Baba Salih Serçe, çocuğunun astım hastası olduğunu ve İngiltere'de yaşamasının mümkün olmadığını belirterek, ''Ben 4 yıldan beri çocuğumu Türkiye'de tutarak, iyileştirmeye çalışıyorum. Gerçek adaletin tecellisi için devlet büyüklerimizi göreve çağırıyorum. Zira oğlum İngiltere'de asla mutlu olamayacak'' diye konuştu. 

     
</TEXT>
</DOC>
