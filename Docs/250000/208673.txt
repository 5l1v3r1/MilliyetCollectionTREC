<DOC>
<DOCNO> 208673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/guncel/gun03.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoksa çocuklara bir şey olmaz mı 
</HEADLINE>
<TEXT>

   Uygunsuz koşullarda sağlık kuruluşu açılmasını engelleyen mevcut yönetmelik değiştirildi. Çocuk hastanelerinde merdivenlerin geniş, asansörün sedyeyle hasta taşımaya elverişli olması şartı kaldırıldı 
   ANKARA Milliyet 
   
   Eski Sağlık Bakanı Osman Durmuş döneminde çıkarılan ve uygunsuz koşullarda sağlık kuruluşu açılmasını engellemeyi amaçlayan Özel Hastaneler Yönetmeliği'nde ikinci kez değişiklik yapıldı. Sağlık Bakanı Recep Akdağ, vakıf üniversiteleri hastanelerini özel hastane kapsamından çıkardı. 
   
   Ayrı bina kaldırıldı 
   Resmi Gazete'nin dünkü sayısında yayımlanan değişikliklere göre, vakıf üniversiteleri hastaneleri, özel hastaneler ve ilgili hükümlerden muaf hale getirildi. Yalnızca çocuk yaş grubuna yönelik hizmet veren özel dal hastaneleri de, hastaların sağlık durumlarını olumsuz etkilemeyecek ve sağlık hizmetlerinin mahiyetiyle bağdaşmayacak işyerlerinin bulunduğu binalarda olmamak kaydıyla ek bina olarak hizmete açılabilecek. Bu tür kuruluşlarda daha önce "müstakil binada kurulması şartı" aranıyordu. 
   Çocuk hastanelerinde katlar arasındaki merdivenin 1.5 metre genişliğinde ve sedyeyle hasta çıkarılabilecek nitelikte olması, en az iki asansör bulunması ve asansörlerden birinin sedyeyle hasta taşımaya elverişli olması şartları da kaldırıldı. 
   Böylece özel sektörün "hoş karşılamadığı", bina uygunluğu arayan mevcut yönetmelikten geri adım atılmış oldu. 
   
   
</TEXT>
</DOC>
