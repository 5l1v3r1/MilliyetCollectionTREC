<DOC>
<DOCNO> 212170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sondun36.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Annan koşulları"nda son noktayı koydu 
</HEADLINE>
<TEXT>

     UTKU ÇAKIRÖZER, YASEMİN ÇONGAR Washington 

Başbakan Recep Tayyip Erdoğan, Kıbrıs sorununun çözümü konusunda tarihi adımı Washington ziyaretinde attı. Erdoğan, basın - yayın organlarının yazar ve temsilcileriyle yaptığı toplantıda, "Rumlar kabul ederse, Annan koşullarını biz de kabul ederiz" dedi. Erdoğan bu hamlesiyle topu "yeni kolaylaştırıcı" önerisini "halkla ilişkiler atağı" olarak nitelendiren Güney Kıbrıs Rum Kesimi'ne atmış oldu. 
     Erdoğan, 26 Ocak'ta başlayan New York ve Washington programlarının ardından ABD gezisini takip eden gazetecilerle ayrı ayrı toplantılar düzenledi. Resmi bölümü dün sona eren ABD gezisini değerlendiren Erdoğan, bu toplantıların birinde, Rumların kabul etmesi durumunda, Annan koşullarını kabul etme noktasına geldiklerini açıkladı. Bu görüşünü hem ABD'ye, hem de Birleşmiş Milletler Genel Sekreteri Kofi Annan'a ilettiğini kaydeden Erdoğan, diğer gelişmelerle ilgili şu ideğerlendirmeleri yaptı 
     
     TEZKERE KRİZİ 
     Hiç kimse bu konuyu konuşmasın artık. Bitti, dünde kaldı. Artık bugüne ve yarına bakalım. 
     
     PKK İLE MÜCADELE 
     ABD kesin kararlı. Adım atılacak. Terörle mücadelede anlayış birliği var. Önce Mahmur Kampı kapatılarak ilk somut adım atıldı, sonra Kongra - Gel'in terör örgütü olduğunu belirten açıklama Irak'tan yapıldı. Bundan sonraki süreçte hiçbir zaman terör örgütleriyle uyum içinde olmak veya onlara herhangi bir tolerans tanımak mümkün değil. PKK KADEK'e karşı ABD ile ortak operasyon kararımız yok. ABD Irak'taki askerlerinin rotasyonunda İncirlik'in kullanılması kararıyla ilgili memnuniyetini bildirdi. Bu, stratejik ortaklığımızın gereği olarak yapılmıştır. Irak'ın toprak bütünlüğünden ve doğal kaynaklarının merkezi denetiminden yana olduklarını ifade ettiler. 
     
     KIBRIS - YUNANİSTAN SEÇİMLERİ 
     Yunanistan'ın seçimleri bahane ederek, çözüm sürecini erteletme girişimi bizim sorunumuz değil. Çünkü 1 Mayıs'a yönelik olarak bu işin aciliyeti var. Bu aciliyet çerçevesinde bu adımı atıyoruz. Eğer seçimler konuşulacaksa bizde de martta seçim var. Bizim görevimiz garantör olarak bu işe olumlu yaklaşmayı sürdürmek, KKTC'nin de masaya oturmasıdır. KKTC kesin tavrını ortaya koyuyor, 'Rumları ikna edin, hangi adımı atarsa atsın, biz onlardan bir adım daha ileri gideceğiz' diyor. 
     
     KOLAYLAŞTIRICI 
     Powell Gül'le görüşmesinden önce Annan'la görüşmek istemiş, ancak görüşme gerçekleşmemiş. Annan da 'Powell'in işleri çok yoğun' demiş ve Alvaro De Soto'yu öven sözler söylemiş. Annan'ın bu işten rahatsız olduğu yönünde değerlendirme yapmak durumunda değilim. Biz sadece kendi cephemizden yapılması gerekeni yapıyoruz. Bizden ne isteniyorsa cevabını verdik. Bunun ilerisine gitmemize gerek yok. 
     
     IMF VE EKONOMİ 
     Ekonomideki iyileşmenin hükümeti şımartmaması gerek. Başarılı olmaya mahkumuz. IMF ile aramızda konuşulacak olan programın devam edip etmemesi değil yeni bir "stand - by"a ihtiyaç olup olmadığıdır. IMF ile ilişkilerde çok değişik uygulamalar olabilir. Ama bunun kararını 2004 ortasında birlikte vereceğiz. Ona göre, 2005'ten itibaren hangi yol haritasını takip edeceğimizi belirlemiş olacağız. Onların ortak söylediği Türk ekonomisinin iyi gidişatıdır. Bu grafik bizi aldatmasın, şımartmasın azim ve kararlılıkla bu işin üstüne gideceğiz. Bu ülke bizim ve başarılı olmaya mahkumuz. 8.5 milyar doların kullanımı 2004 bütçemizde zaten şart olarak öngörülmüyor. Eğer kullanım koşullarında bir gelişme olur, bizim şartlarımıza uygun düşerse krediyi kullanırız. 
     
</TEXT>
</DOC>
