<DOC>
<DOCNO> 209124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sontur03.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Müsteşarımla ilgili tavır sulu bir tavır 
</HEADLINE>
<TEXT>

     Başbakan Recep Tayyip Erdoğan, Başbakanlık Müsteşarı Ömer Dinçer ile ilgili tartışmalar konusunda, ''Müsteşarımla ilgili takınılan tavrı gayrı ciddi, sulu bir tavır olarak görüyorum. Gerek teori, gerek pratik noktada gayretli, çalışkan, dürüst olan bu arkadaşımdan gayet iyi istifade ediyorum'' dedi. 
     Erdoğan, ATV'de yayınlanan Siyaset Meydanı'nda öğrencilerin ve Ali Kırca'nın sorularını yanıtladı. 
     Başbakan Erdoğan, Ali Kırca'nın sorusu üzerine, İncirlik'ten asker sevkıyatının söz konusu olmadığını belirterek, ''ABD, Irak'taki askerlerinin rotasyonunu yapıyor. Yaklaşık 60 bin askerini değiştirecektir. Yapılan sadece budur. Başka bir şey söz konusu değildir'' diye konuştu. 
     Erdoğan, bu konunun Genelkurmay Başkanlığı ve Dışişleri Bakanlığı'nın bilgisi dahilinde olduğunu da kaydetti. 
     AB üyeliği konusundaki soruları yanıtlarken de Erdoğan, özetle şunları söyledi 
     ''Türkiye, yüzünü Avrupa'ya çevirmiş bir ülke olarak, AB veya Avrupa kıtası içerisindeki yerini güçlendirmek durumundadır. Bunun dışında kalmak mümkün değildir. Biz bir yalvarış içinde değiliz. Kazanacaklarımız vardır, AB'nin de Türkiye'nin katılımıyla kazanacakları vardır. 
     Kendimizi Avrupa'dan dışlamanın bir anlamı yok. Bu ailenin içinde yer almak bizi daha güçlü hale getirecektir. Bir kompleks içerisinde Türkiye kaybolur... Hiçbir şey olmaz. Hep birlikte bir güçlenme söz konusu olacaktır. Türkiye, halkı AB içerisinde Müslüman bir ülke olarak bir medeniyetler çatışmasını değil, medeniyetler uzlaşmasını oraya taşıyacak.'' 
     
     ''BÜTÜN SİSTEMLER ARAÇTIR'' 

     Bir öğrencinin, geçmişte bir gazete yayımlanan röportajını anımsatması üzerine Erdoğan, şunları söyledi 
     ''Her zaman söyleniyor bu. Demokrasi araç mı amaç mı meselesi yine gündeme getiriliyor. Bu üzerinden yaklaşık 5-6 yıl geçmiş bir konu. Çok açık, net söylüyorum, bütün sistemler araçtır. Amaç insanların mutluluğudur. Sistemler insanların mutluluğu için hazırlanır, ortaya konur. Aynı şekilde dinler de birer araçtır, amaç değildir. 
     Amaç yine insanların mutluluğudur. Türkiye'de demokrasi insanların mutluluğu için seçilmiş bir sistemdir. Bizler bu sistemin içerisinde halkın teveccühü ile işbaşına getiriliriz. İnsanların mutluluğu için yöneten demokrasi ile sağlıklı bir demokrasi ile o mutluluğa hizmet ederiz. Yol budur, çalışma budur. Böyle anlaşılmalıdır. Farklı yaklaşımların hiç birisinin Tayyip Erdoğan ile alakası yoktur. 
     Değiştim meselesine gelince, her şey değişime mahkumdur. Sizler de değişeceksiniz. Gelişimin gereği budur. Bunu yaşadıkça göreceksiniz.'' 
     
     MUHAFAZAKAR DEMOKRATLIK 

     Başbakan Erdoğan, Kırca'nın, muhafazakar demokratlıkla ilgili sorusu üzerine, ''Demokrasinin önüne dini koymak, onun üzerinden siyaset yapmak gibi geliyor bana'' diyerek sözlerini şöyle sürdürdü 
     ''Bizim partimiz Müslüman demokrat değil, muhafazakar demokrattır. Asla din üzerinden siyaset yapmayı düşünmüyoruz ve siyaseti de asla bir rant aracı olarak görmeyi partimizin kimliğine yakıştıramıyoruz. Bizim kırmızı hatlarımız var. Dine, ırka dayalı milliyetçiliğe ve bölgesel milliyetçiliğe karşıyız. 
     28 Mart Türkiye'de yeni bir dönemin başlangıcı olacaktır. Yerelden genele daha dayanışmacı, daha dinamik bir yapı Türkiye'de oluşacaktır. 3 Kasım'da ilk adımı atılmıştır. Temenni ediyorum ki, 28 Mart bunun devamı olur.'' 
     
     ÖMER DİNÇER TARTIŞMALARI 

     Ali Kırca, Başbakan Erdoğan'a, Başbakanlık Müsteşarı Ömer Dinçer ile ilgili tartışmaları anımsatarak, ''Müsteşarınızın arkasında mısınız'' sorusunu yöneltti. 
     Erdoğan, Dinçer'in bir bilim adamı olduğunu belirterek, tartışma yaratan açıklamalarının bir dergide yayınlandığını ve aradan geçen 9 yılık süreç içinde hiçbir işlem yapılmadığını anlattı. 
     Ömer Dinçer'in İstanbul Büyükşehir Belediye Başkanlığı döneminde de kendisinin danışmanlığını yaptığını kaydeden Erdoğan, şöyle devam etti 
     ''Gerek teori olarak, gerek pratik noktada gayretli, çalışkan, dürüst olan bu arkadaşımdan şu anda da gayet iyi istifade ediyorum. Gece gündüz demeden benimle beraber çalışan, sürekli üreten bu arkadaşımla, Kamu Yönetimi Reformu denilen tasarının hazırlanmasında hazırlayanlar arasında olan Müsteşarımla ilgili bu takınılan tavrı gayrı ciddi, sulu bir tavır olarak görüyorum. 
     Burada yapılmak istenen aslında başka bir şeydir. Kaldı ki muhalefet partisinin programında kamu yönetimini değiştirmeyi hedefleyen vaadi vardır. Hazırlanan tasarının üniter yapıyla alakası yoktur. Dünyadaki gelişmiş ülkelerde olduğu gibi bir değişim yakalamayı hedefleyen bir projedir. Parlamentomuzdan çıkaracağız. Dün yapılanları da doğrusu yadırgıyorum.'' 
     
     ''AİLEM BAYHAN'I DESTEKLİYOR'' 

     Bir soru üzerine Erdoğan, yürütme ve yasama organı olarak üzerlerine düşeni yaparak Leyla Zana'nın yeniden yargılanmasını sağladıklarını ifade etti ve bu aşamadan sonra kararı yargının vereceğini söyledi. 
     Erdoğan, bir soru üzerine, ailesinin Pop Star adaylarından Bayhan'ı desteklediğini, kendisinin ise tüm adayları dinleyemediği için bir yorumda bulunamayacağını kaydetti. 
     Bir öğrenci de Başbakan Erdoğan'a, ''Neden çocuklarınız ABD'de eğitim görüyor. Türkiye'deki eğitim yetersiz mi'' diye sordu. Erdoğan, çocuklarının dördünün de imam hatip lisesi mezunu olduğunu ifade ederek, oğullarının yüksek puan almalarına rağmen katsayı nedeniyle istedikleri üniversiteye giremediklerini, kızlarının da başörtülü oldukları için ABD'de okuduklarını söyledi. 
     Bir öğrencinin sorusuna yanıtlarken günde 4-6 saat uyuduğunu belirten Erdoğan, ailesine yeterince zaman ayıramadığını, onlara haksızlık ettiğini, ancak yaptığı iş nedeniyle anlayış gördüğünü anlattı. 
     Başbakan Recep Tayyip Erdoğan, programdan sonra okuldan çıkışında, program çekimlerinin yapıldığı salonda bulunup, ancak soru soramadığı için ağlayan çocuklarla sohbet ederek, sorularını aldı. 
     İstanbul Özel Marmara Koleji'nden gelen öğrencilerin ''kültür ve tabiat varlıklarını korumak için proje başlattıklarını, bunun için Başbakan'dan yardım istediklerini'' öğrenen Erdoğan, çocukları Milli Eğitim Bakanı Hüseyin Çelik'le görüştürdü. 
     Başbakan Erdoğan, Bakan Çelik'le beraber, öğrenci ve velileriyle fotoğraf çektirerek okuldan ayrıldı. 

     
</TEXT>
</DOC>
