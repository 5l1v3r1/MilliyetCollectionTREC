<DOC>
<DOCNO> 248951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sondun34.html </URL>
<DATE> 2004/06/18/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Genel Sekreter Scheffer NATO'nun güvenilirliği tehlikede 
</HEADLINE>
<TEXT>

     NATO Genel Sekreteri Jaap de Hoop Scheffer, NATO'nun uluslararası alandaki güvenilirliğinin, ''büyük siyasi açıklamalar yapan üye ülkelerin, bu açıklamaları yerine getirecek askeri birlik ortaya koyamaması'' nedeniyle tehlikeye girdiğini söyledi. 
     De Hoop Scheffer, Londra'da düzenlediği basın toplantısında, NATO'nun siyasi gücünün askeri yetenekleriyle ilintili olduğunu belirterek, ''üye ülkelere taahhütlerini yerine getirmeleri için sürekli yalvarıyor'' olmaktan yakındı. 
     Bu konuda ittifakın Afganistan'daki rolünü örnek gösteren De Hoop Scheffer, Afganistan'daki gibi görevlerin birlik oluşturma anlamında yeni sorunları gösterdiğini belirterek, daha önce buna benzer bir şey yapmadıklarını, sorunların çıkmasının şaşırtıcı olmadığını kaydetti. 
     De Hoop Scheffer, ''Siyasi bir taahhütte bulunduğumuzda, bunu yerine getirebilmek elimizde ne kadar birlik bulunduğuna ilişkin önceden net bir fikir sahibi olabilmeliyiz'' dedi. 
     De Hoop Scheffer, İstanbul'da 28-29 Haziran'da yapılacak NATO zirvesinde, sadece Afganistan'a asker gönderilmesi sorunun çözülmesini değil, aynı zamanda ittifak reformlarında da ilerleme kaydedilmesini umduğunu söyledi. 
     Afganistan'da 6 bin 400 askeri bulunan NATO, bu birliği takviye etme sözü vermiş ancak yeterli katkıyı sağlayamamıştı. 
     
</TEXT>
</DOC>
