<DOC>
<DOCNO> 226904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonsiy16.html </URL>
<DATE> 2004/03/30/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Oy zarflarının üzerinde işaret çıkınca... 
</HEADLINE>
<TEXT>

     Trabzon'un Çarşıbaşı İlçesi'nde 27 zarfın üzerinde işaret bulunduğu gerekçesiyle sandık kurulu başkanı ve üyeleri hakkında soruşturma başlatıldı. 
     Alınan bilgiye göre, ilçenin merkeze bağlı Zeytinlik Mahallesi Zeytinlik İlkokulu'nda bulunan 30 numaralı sandıktan çıkan oylar, sandık Başkanı Gazi İlköğretim Okulu Müdür Yardımcısı Osman Ertuğral gözetiminde sayıldı. Sandıktan AK Parti'ye 83, DYP'ye 39, ANAP'a ise 5 oy çıktı. 
     Ertuğral, sayımın ardından oyları İlçe Seçim Kurulu'na teslim etti. Oylar bir kez de İlçe Seçim Kurulu'nda sayıldı ve sonuçlar aynı çıktı. AK Parti sandık kurulu üyesi Kamuran Çalış, zarfların da sayılmasını istedi. 
     Bu sırada 27 zarfın mührünün üzerinde tükenmez kalemle işaret konulduğu tespit edildi. Bunun üzerine AK Parti 27 oyun iptali isteğiyle DYP ise işaretlerin kimin tarafından koyulduğunun tespit edilmesi amacıyla İlçe Seçim Kurulu'na müracaat etti. AK Parti ve DYP aynı zamanda Cumhuriyet Savcılığı'na suç duyurusunda bulundu. 
     İlçe Seçim Kurulu Başkanı Hülya Tekin, müracaatlar üzerine sandık kurulu başkan ve üyeleri hakkında soruşturma başlattı. 
     Mahalli İdareler Genel Seçimleri'nde Çarşıbaşı Belediye Başkanlığı için DYP 1521, AK Parti 1513, ANAP 1216 oy almış, DYP'nin adayı Mehmet Turan, belediye başkanı ilan edilmişti. 
     
</TEXT>
</DOC>
