<DOC>
<DOCNO> 234138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/soneko07.html </URL>
<DATE> 2004/04/23/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Türkiye, Dünyanın en büyük 22'nci büyük ekonomisi oldu 
</HEADLINE>
<TEXT>

     Türkiye, 2003 yılındaki 239.8 milyar dolarlık milli geliriyle dünyanın en büyük 22'nici ekonomisi oldu. 
     Gayri safi yurt içi hasıla GSYİH büyüklüğüne göre yapılan sıralamada Türkiye geçen yıl üç basamak birden yükseldi. 
     IMF'nin Dünya Ekonomik Görünüm raporuna göre, 2002 yılında 184.8 milyar dolar GSYİH ile 25'nci ülke olan Türkiye, geçen yıl milli gelirini dolar bazında yüzde 29.8 artırarak 239.8 milyar dolara çıkardı ve 22'nci sıraya yerleşti. Türkiye, geçen yıl GSYİH büyüklüğü bakımından Norveç, Danimarka, Yunanistan, Finlandiya, Portekiz, İrlanda gibi AB üyesi ve Polonya, Macaristan, Ukrayna, Romanya, Litvanya, Bulgaristan gibi AB adayı ülkeleri geride bıraktı. 
     Geçen yıl GSYİH büyüklüğü bakımından ilk beş sırada yer alan ülkeler değişmedi. ABD 10 trilyon 985.5 milyar dolarla birinci, Japonya 4 trilyon 301.8 milyar dolarla ikinci, Almanya 2 trilyon 408.6 milyar dolarla üçüncü, İngiltere 1 trilyon 798.6 milyar dolarla dördüncü, Fransa 1 trilyon 754.3 milyar dolarla beşinci oldu. 2002'de yedinci sırada yer alan İtalya, geçen yıl 1 trilyon 470.9 milyar dolarlık GSYİH büyüklüğüyle altıncılığa yükseldi. Geçen yıl 1 trilyon 409.9 milyar dolar GSYİH yaratan Çin ise sıralamada İtalya ile yer değiştirdi. Kanada 866.9 milyar, İspanya 840.1 milyar, Meksika 626.1 milyar dolarla ilk 10 arasında yer almaya devam etti. 
     
     TÜRKİYE'DE KİŞİ BAŞINA GELİR DE ARTTI 

     Türkiye'de 2002 yılında 2 bin 799 olan kişi başına GSYİH, 2003'te 775 dolar artarak 3 bin 574 dolara çıktı. 
     Böylece Türkiye kişi başına milli gelir sıralamasında 5 basamak birden çıkarak 73'üncülükten 68'inciliğe yükseldi. 
     Türkiye, milli gelirde 22'inci sırada yer almasına karşın, nüfusunun kalabalıklığı nedeniyle kişi başına gelirde, gelişmiş ülkelerin yanı sıra, gelişmekte olan Belize, Ekvador, Botswana, Gabon gibi Afrika Litvanya, letonya, Estonya, Macaristan gibi eski doğu bloku ülkelerinin bile altında kaldı. 
     Kişi başına milli geliri en yüksek ülke olan Lüksemburg geçen yıl 57 bin 371 dolarla birinciliğini korudu. Bu ülkeyi 48 bin 401 dolarla Norveç, 42 bin dolarla İsviçre, 39 bin 179 dolarla Danimarka, 37 bin 822 dolarla İrlanda, 37 bin 
     756 dolarla ABD, 36 bin 137 dolarla İzlanda, 33 bin 720 
     dolarla Japonya, 33 bin 622 dolarla İsveç, 32 bin 268 dolarla Katar izledi. 
     
     TÜRKİYE İÇİN PROJEKSİYONLAR 

     IMF raporunda, Türkiye'nin GSYİH büyüklüğünün 2004 yılında yüzde 28 artarak 307.3 milyar, 2005'de de 6.8'lik artışla 328.2 milyar dolara ulaşacağı tahmin ediliyor. Kişi başına GSYİH'nin ise 2004 yılında 935 dolar artarak 4 bin 509 dolar, 2005'te de 230 dolarlık artışla 4 bin 738 dolar olacağı öngörülüyor. 
     Buna göre Türkiye toplam GSYİH büyüklüğünde bu yıl 21'inciliğe yükselecek, gelecek yıl da 20'nci büyük ekonomi olacak. 
     Türkiye kişi başına GSYİH büyüklüğünde ise bu yıl 8 basamak birden yükselerek 60'ıncılığa çıkacak, 2005'te ise bir basamak düşerek 61'inci olacak. 
     
</TEXT>
</DOC>
