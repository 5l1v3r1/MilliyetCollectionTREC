<DOC>
<DOCNO> 224320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/ekonomi/eko09.html </URL>
<DATE> 2004/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotivciler de KDV indirimi istiyor 
</HEADLINE>
<TEXT>

   
   Katma Değer Vergisi indirimi isteyen sektörlere otomotiv sektörü de eklendi. MAN Türkiye Yürütme Kurulu Üyesi Tunç Koman, ÖTV indiriminin oranlar düşük olduğu için bir şey ifade etmeyeceğini belirterek, "Bunlar yatırım malı sayılmalı ve KDV oranları indirilmeli" dedi. 
   ÖTV'nin kamyonda yüzde 4, otobüste de yüzde 1 olduğunu hatırlatan Koman, hükümetle yaptıkları görüşmelerde oranların sıfıra çekilmesini istediklerini, hükümetin de konuyla ilgileneceğini söylediğini aktardı. Buna karşılık kamyon ve otobüsün bir yatırım malı sayılması gerektiğini ve bu oranlardaki indirimin yeterli olmayacağını kaydeden Koman, yüzde 18 olan KDV'nin yüzde 1'e çekilmesi ya da hiç alınmamasını talep ettiklerini belirtti. 
   Hatırlanacağı üzere ilaçta KDV yüzde 18'den 8'e çekilmiş, tekstilde ise ertelenmişti. 
   
   
</TEXT>
</DOC>
