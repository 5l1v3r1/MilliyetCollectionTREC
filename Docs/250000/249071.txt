<DOC>
<DOCNO> 249071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sontur08.html </URL>
<DATE> 2004/06/18/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
İstanbul'da, ''Ensar El İslam'' adlı terör örgütüne operasyon 
</HEADLINE>
<TEXT>

     İstanbul'da, ''Ensar El İslam'' adlı terör örgütüne yönelik düzenlenen operasyonda, 4 kişi gözaltına alındı. Operasyonda, bomba yapımında kullanılan çok sayıda düzenek de ele geçirildi. 
     Terörle Mücadele Şube Müdürlüğü'nden yapılan açıklamada, yurtdışında faaliyet gösteren radikal dini motifli terör örgütü adına İstanbul ve Bursa'da yapılanma faaliyeti içinde bulunan örgüt mensuplarının yakalanması amacıyla İstihbarat Şube Müdürlüğü ile birlikte operasyonel çalışmalar yapıldığı ve 4 kişinin gözaltına alındığı belirtildi. 
     Açıklamada, bu kişilerin üzerlerinde ve barındıkları yerlerde yapılan aramalarda ele geçirilen malzemeler de şöyle sıralandı 
     Ruhsatsız 1 tabanca, 2 kurusıkı tabanca, bombada anahtar sistemi olarak kullanılmak üzere 80 uzaktan kumanda alıcısı, 50 uzaktan kumanda göndericisi, 12 sıralayıcı açma kapama anahtarlı sistem, 18 uzaktan kumanda alıcısı, 1 uzun mesafeli uzaktan kumanda göndericisi, 38 sistem soğutucusu, 5 adaptör, bol miktarda çizimi yapılmış perdinaks, uzaktan kumanda sistemlerinde kullanılan elektronik malzemeler direnç, anahtar, transistor, kristal entegre ile 66 CD, 18 disket, 9 bilgisayar hard diski, 1 dizüstü bilgisayar. 
     Aynı açıklamada, bu kişilerin emniyette yapılan sorgulamalarında, ''bomba yapım malzemesi temini ile saatli, uzaktan kumandalı ve fitilli düzeneklerde bomba imal ederek deneme, cihat için silahlı eğitim atışları ve çeşitli kuruluşların eylem istihbaratları yapıldığının'' belirlendiği kaydedildi. 
     
     BURSA'DAKİ OPERASYON... 

     Polis yetkilileri, gözaltına alınan kişilerin, El Kaide terör örgütü ile irtibatlı, Kuzey Irak merkezli Ahmad Faraj liderliğindeki Ensar El İslam İslam'ın destekçileri isimli terör örgütüne yönelik geçtiğimiz ay Bursa'da yapılan operasyonda yakalanan bazı kişilerle bağlantı içinde olduklarının anlaşıldığını söylediler. 
     Yetkililer, 15 ve 20 Kasım 2003 tarihlerinde İstanbul'da gerçekleşen bombalı saldırılar öncesinde, çalacakları bir akaryakıt tankeriyle eylem yapmayı planlayan grubun, bombalı saldırıların ardından bundan vazgeçtiğinin anlaşıldığını bildirdiler. 
     Polis yetkilileri, gözaltına alınan kişiler arasında bilgisayar mühendisi Sedat Ş. ile elektrik-elektronik mühendisi olan kardeşi Mithat Ş.'nin de bulunduğunu anlatarak, bu kişiler ile Dursun A. ve İshak A.'nın Maltepe ve Kadıköy'de gerçekleştirilen operasyonlarda yakalandığını kaydettiler. 

     
</TEXT>
</DOC>
