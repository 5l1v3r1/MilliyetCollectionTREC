<DOC>
<DOCNO> 236950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonspo18.html </URL>
<DATE> 2004/05/03/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Ziya Doğan Kupayı almak istiyoruz... 
</HEADLINE>
<TEXT>

     Birinci Süper Futbol Ligi'nde şampiyonluk mücadelesi veren Trabzonspor, 5 Mayıs Çarşamba günü Türkiye Kupası finalinde Gençlerbirliği ile yapacağı maçı düşünüyor. 
     Hazırlıklarını İstanbul'da sürdüren bordo-mavili takımda, hedef Gençlerbirliği'ni yenerek 7. kez Türkiye Kupası'nı müzesine götürmek. 
     Teknik direktör Ziya Doğan, Gaziantepspor maçından sonra tüm dikkatlerini Gençlerbirliği maçına verdiklerini belirterek, ''Takım olarak moralliyiz. İyi bir çıkış yakaladık. Türkiye Kupası'nda Gençlerbirliği'ni yenerek kupayı almak istiyoruz'' dedi. 
     Doğan, maç öncesi Fatih ve Somers'ın yanı sıra Gaziantepspor maçında sakatlanan Hasan'ın forma giyemeyeceğini belirterek, ''Kart cezası biten Tolga'nın takıma katılımı olacak. Geçen hafta forma şansı verdiğim Augustine ve Karel iyi oynadılar. Gökdeniz de takımı sırtlıyor. İnanmış bir takımımız var. Eksikliklere rağmen hedefimize ulaşacağımıza inanıyoruz'' diye konuştu. 
     Doğan, Şampiyonlar Ligi'ne gitmeyi garantilediklerini de dile getirerek, ''Gelecek yıl kadromuzun isketelinin yüzde 90'ı takımda kalacak. Şampiyonlar ligi için de alternatif, başarılı olacak bir kadro oluşturmak için çalışmalarımız var'' diyerek sözlerini tamamladı. 
     
</TEXT>
</DOC>
