<DOC>
<DOCNO> 212781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/dunya/dun01.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'İç savaş kapıda' 
</HEADLINE>
<TEXT>

   "Direnişçiler, ABD ile işbirliği yapanları hedefliyor" diyen Ortadoğu uzmanı Dr. Nihat Ali Özcan, ülkenin kaosa sürüklendiği uyarısında bulundu 
      BARKIN ŞIK Ankara 

   
   Ortadoğu uzmanı Dr. Nihat Ali Özcan, Irak Kürdistan Demokratik Partisi IKDP ve Irak Kürdistan Yurtseverler Birliği IKYB ofislerine yapılan intihar saldırılarını, "Direnişçiler, ABD ile işbirliği içindeki odakları hedef alıyor" diye yorumladı. 
   Kuzey Irak'taki son gelişmeleri Milliyet'e değerlendiren Özcan, saldırıların kontrol altına alınamaması durumunda Irak'ın iç savaşa sürüklenebileceğine dikkat çekti. "Irak'taki savaşın sürdüğünü" vurgulayan Özcan, şunları söyledi 
   "Geçmişte iktidarı elinde tutan Sünni Arapların başını çektiği bir grup, ABD'ye boyun eğmemekte direniyor. Buna bir de Şii lider Ayetullah Ali Sistani'nin geçtiğimiz günlerde egemenliğin Iraklılara devrine ilişkin ABD planlarına itirazı eklendi. Bu, Irak'ta istikrarın sağlanmasında sancılara neden olabilecek ciddi bir gelişme." 
   
   'Stratejileri işe yarıyor' 
   "Direnişçiler, eylem tarzları ve seçtikleri hedefler ile işe yarar bir stratejilerinin olduğunu ortaya koydular. Bu strateji, Amerika'nın Iraklıları kontrol altına almasını engellemek ve yeni yönetimin oluşmasını önlemek için gerçekleştirilen eylemler olarak özetlenebilir." 
   
   'Saldırılar ABD'ye yanıt' 
   "Kuzeyde Kürt grupların ABD ile işbirliği, onları direnişçilerin hedefi haline getirdi. ABD'li yetkililerin 'kuzeydeki istikrarı' öven açıklamalarına KDP ve KYB bürolarına yapılan saldırı bir cevap niteliği taşıyor. Türkiye'nin Irak'taki istikrar gücüne katılımı için TBMM'de kabul edilen tezkerinin ardından Bağdat Büyükelçiliğimize yapılan saldırı da bunu gösteriyor. ABD yönetimi sorunları denetim altında tutamazsa, Irak kısa sürede etnik ve dini sorunlarla beslenen kontrol edilemeyen şiddetin hüküm sürdüğü bir iç savaşa sürüklenebilir." 
   
   Rotasyon tehlikesi 
   "Irak'taki Amerikan askerlerinin rotasyon işlemleri de güvenlik zafiyetine yol açabilir. Önümüzdeki günlerde direnişçiler eylemlerine hız verebilir." 
   
   
</TEXT>
</DOC>
