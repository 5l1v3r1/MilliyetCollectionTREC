<DOC>
<DOCNO> 237292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sontur16.html </URL>
<DATE> 2004/05/04/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
MEB'den ilköğretim öğrencilerine seviye tespit sınavı... 
</HEADLINE>
<TEXT>

     Milli Eğitim Bakanlığı MEB , ilköğretim öğrencilerinin İngilizce ve Bilgisayar alanlarındaki bilgi ve becerilerini ölçmek amacıyla 6 Mayıs Perşembe günü seviye tespit sınavı düzenleyecek. 
     MEB Eğitimi Araştırma ve Geliştirme Dairesi Başkanlığı'nca, ''Yabancı dil yeterliliği'' ve ''bilgisayar okur yazarlığı'' alanlarında farklı sınıf düzeylerindeki öğrencilerin hangi temel becerilere sahip olduğunun belirleneceği sınav, 7 coğrafi bölgeden seçilen 48 ilde gerçekleştirilecek. 
     Sınava, tesadüfi yöntemle belirlenen toplam 492 okuldan 77 bin 246 ilköğretim öğrencisi katılacak. İlköğretim 4, 5, 6 ve 7. sınıf öğrencilerinin yalnız İngilizce yeterlilikleri değerlendirilecek. 8. sınıf öğrencilerinin ise hem bilgisayar hem de İngilizce becerileri ölçülecek. Sorular, her sınıfın ders programına göre hazırlanacak. 
     Sınav sonuçlarına göre, ilköğretim öğrencilerinin ''başarı haritası'' çıkarılacak. 
     Sınavın gerçekleştirileceği okullarda, 6 Mayıs Perşembe günü ders yapılmayacak. 
     
</TEXT>
</DOC>
