<DOC>
<DOCNO> 233577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonspo35.html </URL>
<DATE> 2004/04/21/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Basketbolda hakem krizi çözüldü... 
</HEADLINE>
<TEXT>

     A Klasmanı basketbol hakemleri, Basketbol Federasyonu Başkanı Turgay Demirel ve federasyon yönetim kurulu üyeleriyle bugün yaptıkları görüşmeler sonunda maçları yönetmeme kararlarından vazgeçti. 
     Görüşmelerde Basketbol Federasyonu, 22 haftadır ödenmeyen hakem ücretlerinin, federasyonun özerk olacağı tarihi izleyen günlerde ödenmesi konusunda taahhütte bulunurken, hakemlerin sezon içinde yaşadıkları sorunların giderilmesi amacıyla 23 Nisan Cuma günü İstanbul'da federasyon ve hakemlerin katılacağı bir toplantının yapılması kararlaştırıldı. 
     Ayrıca görüşmelerde federasyon başkanı Turgay Demirel, hakemlerin yaşadıkları sorunların aşılmasında idari yönden tüm yetkisini kullanacağını vurguladı. 
     A Klasmanı basketbol hakemleri ise federasyon yönetimiyle sağlanan bu görüşbirliği çerçevesinde basketbol müsabakalarını yönetmeme kararlarından vazgeçtiler. 
     
</TEXT>
</DOC>
