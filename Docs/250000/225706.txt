<DOC>
<DOCNO> 225706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/spor/spo08.html </URL>
<DATE> 2004/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ödüller baş döndürecek 
</HEADLINE>
<TEXT>

   Yeni ödül yönetmeliğinde yapılan değişiklikle uluslararası şampiyonalarda dereceye girenler adeta altına boğulacak 
   AYŞE YEŞİN 

   
   Kapsam genişledi 
   GSGM tarafından yenilenen ödül yönetmeliği taslağına göre Olimpiyatlar, Dünya ve Avrupa şampiyonalarında kürsüye çıkan sporcular altın yağmuruna tutulacak. Maliye Bakanlığı'nın görüşüne sunulan taslakta milli takım teknik adamlarına da ayrıca ödül verilmesi kararlaştırıldı. Milli takımda yardımcı görev üstlenen doktor, psikolog, diyetisyen, öğretmen, masör ve fizyoterapistlere de ödül konuldu. 
   
   Müthiş artış 
   YENİ taslakta Olimpiyat ve Parolimpik Oyunlar'da altın kazanan sporcuya 750 yerine 2 bin cumhuriyet altını verilecek. İkincinin ödülü 600'den bin 500'e, üçüncünün de 450'den bin altına çıktı. Dünya şampiyonlarına 600 yerine bin, ikinci olan 450 yerine 750, üçüncüye de 300 yerine 500 altın dağıtılacak. Avrupa şampiyonları 600, ikinci 400, üçüncü de 200 cumhuriyet altını alacak. 
   
   Futbola tırpan    YÖNETMELİKTE futbolda Olimpiyatlar, Dünya ve Avrupa şampiyonalarının ödülleri aynı kalırken, Şampiyonlar Ligi, UEFA ve Süper Kupa'nın ödüllerinde indirim yapıldı. Süper Kupa şampiyonluğuna ulaşacak takıma 85 bin yerine 50 bin altın, Şampiyonlar Ligi kupasını alan ekibe 75 bin yerine 37 bin 500, final oynayana 37 bin 500 yerine 26 bin, yarı finale kalana ise 26 bin yerine 15 bin altın verilecek. UEFA Kupası şampiyonuna 60 bin yerine 30 bin, final oynayana 30 bin yerine 15 bin, yarı finaliste de 15 bin yerine 7 bin 500 altın ödenecek. 
   
   Engelliler sevinecek    TASLAKTA engelliler branşında Özel Olimpiyat, Dünya ve Avrupa şampiyonalarında ilk üç dereceye giren sporcular da büyükler kategorisinde verilen ödüllerin sahibi olacak. Ayrıca satranç ve special olimpik oyunlarda ilk üçe girenlere 75, 50 ve 25 altın dağıtılacak. Yeni ödül yönetmeliğini, Maliye Bakanlığı Sayıştay'dan onay alınmasının ardından Bakanlar Kurulu'na sunulacak. 
   
   
</TEXT>
</DOC>
