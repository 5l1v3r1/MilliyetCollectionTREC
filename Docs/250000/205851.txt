<DOC>
<DOCNO> 205851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sontur39.html </URL>
<DATE> 2004/12/31/ </DATE>
<TIME> 18.11 </TIME>
<AUTHOR>  </AUTHOR>
<HEADLINE>
Tekel aracı soygununa katılan 1 kişi İstanbul'da yakalandı 
</HEADLINE>
<TEXT>

     Sakarya'nın Akyazı İlçesi yakınlarında 9 gün önce TEKEL'e ait TIR'ın içerisindeki 2 sürücüsüyle yakılması ve bazı TEKEL ürünlerinin gasp edilmesi olayıyla ilgili aranan zanlılardan biri, İstanbul'da yakalandı. 
     Akyazı İlçesi'nin Alancuma mevkiinde, TEM karayolu kenarında, sürücüleri Ufuk Tuna ve Mehmet Akkoç ile 9 gün önce yakılan 34 VDN 79 plakalı TEKEL'e ait TIR aracı soygunuyla ilgili, Sakarya İl Jandarma Komutanlığı ve İstanbul Emniyet Müdürlüğü Asayiş Şube Müdürlüğü ekiplerince ortaklaşa yürütülen çalışma sonucu, zanlılardan birinin Fatih'te saklandığı belirlendi. 
     Gasp Büro Amirliği'ne bağlı 6 ekip ile Sakarya İl Jandarma Komutanlığı'na bağlı 2 ekip, eşkali belli olan, yüzü ve ellerinde yanıklar bulunan zanlıyı yakalamak için Aksaray'da belli noktalara konuşlandırıldı. 
     2 sürücüsüyle birlikte TIR aracının yakılması olayına bizzat iştirak ettiği belirlenen Cengiz B, bugün akşam saatlerinde, metro istasyonunun yakınında son bir haftadır pusu atan ekipler tarafından yakalanarak gözaltına alındı. 
     
     ORTAKLARINI DA YAKMIŞLAR 
     Asayiş Şube Müdürlüğü'ne götürülen ve burada sorgulanan Cengiz B. ile suç ortaklarının, TEKEL'in Kartal Cevizli'deki fabrikasında yükleme bölümünde çalışan ve içeriden kendilerine, TEKEL ürünü yüklenen TIR'lar ile ilgili bilgiler verdiği öne sürülen Emrah Dinçer'i de ''güvenmedikleri'' gerekçesiyle yakarak öldürdükleri anlaşıldı. 
     Dinçer'in, yakılarak Büyükçekmece'de boş bir alana atılmış olan cesedinin, 3 gün önce vatandaşların ihbarı üzerine bulunduğu öğrenildi. 
     Gasp ettikleri TEKEL ürünlerini Sultanbeyli'de değişik yerlerde sakladıklarını söylediği kaydedilen Cengiz B.'nin, Sakarya İl Jandarma Komutanlığı ekiplerine teslim edileceği belirtildi. 
     Bu arada, 2 sürücünün ve TIR'ın yakılması olayıyla ilgili aranan kişilerden birinin de Sakarya İl Jandarma Komutanlığı'na bağlı ekipler tarafından yakalandığı öğrenildi. 
     Yetkililer, olaya karışan diğer bir zanlının da yakalanması amacıyla çalışmaların sürdürüldüğünü kaydetti. 
     Akyazı yakınlarında, 22 Aralık 2004 günü akşamı bir aracın yandığı ihbarı üzerine olay yerine giden itfaiye ve jandarma ekipleri tarafından söndürülen TIR'ın şoför mahallinde 2 sürücünün tamamen yanmış cesetleri bulunmuştu. 
     TEKEL'e ait olduğu anlaşılan TIR'ın, Kartal Cevizli'deki fabrikadan Denizli'ye bazı TEKEL ürünleri götürdüğü anlaşılmıştı. TIR'daki bazı TEKEL ürünlerinin gasp edildiği, araç ile sürücülerin daha sonra yakıldığı tespit edilmişti. 
     
</TEXT>
</DOC>
