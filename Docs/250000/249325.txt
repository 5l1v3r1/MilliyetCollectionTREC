<DOC>
<DOCNO> 249325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sonyas09.html </URL>
<DATE> 2004/06/19/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Babalar gününde babalar ne ister 
</HEADLINE>
<TEXT>

     Bülent Keneş - 

Sevgililer günü, anneler günü gibi özel günlerde, tatlı bir heyecanın yanı sıra ''Acaba nasıl bir hediye alsam beğenir '' sorununun yarattığı ciddi bir stres de yaşanır. 
     Bu yüzden, yarın kutlanacak babalar günü için çocuklar ya da eşler sorun yaşamasın diye yapılan bir araştırmayla babaların bu özel günde en çok ne tür hediye almaktan nefret ettikleri ve ne tür hediye almaktan mutlu oldukları belirlenmeye çalışıldı. 
     ABD'de, babalara hediye olarak verilecek herhangi bir eşya satmayan elektronik perakende şirketi Best Buy için yapılan bir araştırmada, babaların yüzde 28'inin bu günde hediye olarak en çok süslü biblolar almaktan nefret ettikleri ortaya çıktı. 
     Babaların yüzde 24'ü hediye olarak kravat almak istemediğini söylerken, yüzde 15'lik bir kesim de süveter almak istemediğini belirtti. 
     Araştırma sonuçlarına göre, babaların yüzde 14'ü hediye olarak kişisel gelişim kitabı almaktan nefret ederken, yüzde 13'ü de kendilerine hediye olarak çorap verilmesine ''hayır'' diyor. 
     Babaları bu özel günlerinde ne tür hediyeler almak mutlu ediyor Best Buy için yapılan araştırmaya göre, babaların en çok almayı arzu ettikleri hediyeler plazma TV, dijital fotoğraf makinesi, MP3 çalar, cep telefon ya da radyo. 
     Bu arada, her yıl daha fazla tüketicinin babalar gününü kutladığını kaydeden Ulusal Perakende Federasyonu, geçen yıl babalar için alınan hediyelere ortalama 99.65 dolar harcanırken, bu yıl bu rakamın ortalama 86.19 dolara gerilediğini ifade ediyor. 
     Click IQ isimli bir araştırma şirketi tarafından yapılan araştırmanın ülke çapında 509 babanın katılımıyla gerçekleştirildiği kaydedildi. 

     
</TEXT>
</DOC>
