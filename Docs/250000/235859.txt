<DOC>
<DOCNO> 235859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/soneko06.html </URL>
<DATE> 2004/04/29/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Sunset, dünya markası olacak... 
</HEADLINE>
<TEXT>

     Geçen yılki katalog çekimlerine ünlü model Naomi Campbell'in getirildiği Sunset mayoları, dünya markası olma yolunda ilerliyor. 
     Sunset mayolarının üreticisi Günkar A.Ş. Yönetim Kurulu Başkanı Kemal Güneş, İstanbul Kıraç'ta 20 bin metrekarelik alan üzerinde kurulu tesislerinde örme dış giyim, bayan iç giyim ve Sunset markalı mayolarının üretildiğini söyledi. 
     Sunset markasının 4. yılında olduğunu, son 2 yıldan beri de yurt dışı pazarlarda sattıklarını belirten Güneş, ''Sunset artık bir dünya markası olma yolunda devam edecek. Ondan dolayı yurt dışında kendi satış noktalarımızı oluşturuyoruz'' dedi. 
     Modanın kalbi Paris'te perakende mağazası, İngiltere'de toptan satış ve İtalya'da dizaynır ofisleri, franchasing sistemiyle de Almanya, Avusturya ve İspanya'da satış noktaları bulunduğunu anlatan Güneş, tüm dünyaya Sunset'i pazarladıklarını söyledi. 
     Güneş, belirledikleri hedefler doğrultusunda Türkiye'de satış noktalarını tamamladıktan sonra Avrupa'da yayılacaklarını ifade ederek, şunları kaydetti 
     ''2004 bizim için bir başlangıç yılı. 2010 yılında tüm Avrupa'daki satış noktalarımızı tamamlayacağız. Hatta, buralara şu anki hedeflerimiz içerisinde mayo kumaşını üretip satmak da olacak. İlk hedefimiz Avrupa. Ondan sonra Rusya, Doğu Bloku ülkeleri ve şu anda yeni bir pazar konumuna gelen Suriye, Irak, İran ve Ürdün bizim için pazar olacak.'' 
     
     ''ORTADOĞU PAZARLARINA ÖRME DIŞ GİYİM SATACAĞIZ'' 
     Avrupa'nın tüm ülkelerinde mağaza açacaklarını, bazı ülkelerde 5-6 tane mağaza açabileceklerini belirten Güneş, ''Paris gibi diğer Avrupa ülkelerinde de prestijli mağazalarımızı açıp, bölgelere franchasing sistemi ile bayilikler vermeyi düşünüyoruz. Buralarda mayo ve iç giyim satacağız'' dedi. 
     Suriye, Irak, İran ve Ürdün pazarlarının ciddi bir potansiyele sahip olduğunu dile getiren Güneş, şunları söyledi 
     ''Buralara hiç bir zaman ihracatçılar yönelmedi. Bu ülkelerde sadece örme dış giyim satmayı düşünüyoruz. Bizim için bu ülkeler iyi bir pazar olacak.'' Güneş, dışa açılma çerçevesinde açacakları mağazalarla ilgili en az 10 milyon dolar yatırım yapacaklarını bildirdi. Dünya markası olma yolunda önemli bir adım attıklarını vurgulayan Güneş, ''Yolumuz açık. Sunset'i bir dünya markası haline getirmek için elimizden ne geliyorsa onu yapacağız. Sunset'i bir dünya markası haline getirmek için işimize yatırım yapacağız. Han, yat, kat almayacağız'' diye konuştu. 
     Kemal Güneş, Sunset mayolarının iç pazarda yüzde 30 paya sahip olduğunu, bu yıl iç piyasada satışlarının da çok iyi devam ettiğini kaydetti. 
     Geçen yıl Sunset mayoları katalogu hazırlanırken dünyaca ünlü model Naomi Campbell'in çekimleri yarıda bırakmasıyla yaşadıkları sorunların anımsatılması üzerine Güneş, ünlü modeller ile çalışmayı her zaman düşündüklerini söyledi. 
     
     İHRACAT HEDEFİ 25 MİLYON DOLAR 
     Yurt dışının yanı sıra Anadolu'da yatırımlara devam edeceklerini ifade eden Güneş, Adıyaman'da örme fabrikalarının yanında 15 milyon dolar tutarında ikinci tesislerini bu yıl kuracaklarını bildirdi. 
     Günkar Yönetim Kurulu Başkanı Güneş, entegre olarak mayo kumaşı üretilecek yeni tesiste 1.500 kişiye iş sağlanacağını belirtti. 
     Günkar'ın örmede yüzde 100, iç giyimde yüzde 80 ve mayoda yüzde 70 üretimini ihraç ettiğini ifade eden Güneş, geçen yıl 20 milyon dolar ihracat gerçekleştiren şirketin bu yıl ihracatının 25 milyon dolar olacağını bildirdi. 
     
</TEXT>
</DOC>
