<DOC>
<DOCNO> 235082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/guncel/axgun01.html </URL>
<DATE> 2004/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Liderler onlara emanet 
</HEADLINE>
<TEXT>


NATO Zirvesi için İstanbul'a gelecek dünya liderlerini gölge gibi izleyecek olan 1500 polis ve 350 emniyet amirine 'yakın koruma' eğitimi veriliyor... 

Bülent Özdemir 

stanbul'da 28 - 29 Haziran'da yapılacak NATO Zirvesi'ne katılacak 60 ülke liderinin yakın korumalığını 1850 emniyet mensubu yapacak. Türkiye genelinden seçilen polislerin eğitimi sırasında, Hollywood setlerini aratmayacak sahneler yaşanıyor. 
ABD Başkanı George W. Bush, Fransa Cumhurbaşkanı Jasques Chirac, Almanya Başbakanı Gerhard Schröder ve İngiltere Başbakanı Tony Blair'in de katılacağı NATO Zirvesi'nin hazırlıklarına hız verildi. Zirvenin terör örgütlerinin de hedefleri arasında olabileceği ihtimali nedeniyle güvenlik çalışmaları aylar önceden başlatılırken Dışişleri, İçişleri ve Milli Savunma Bakanlığı ile emniyet, jandarma ve MİT uzmanları periyodik olarak toplanıyor. 
Liderleri Türkiye'de bulundukları süre içinde bir gölge gibi izleyecek yakın korumalar, Florya Şükrü Balcı Polis Meslek Yüksekokulu'nda kampa alınıyor. Eğitim, Koruma Daire Başkanlığı Özel Koruma Şube Müdürü Ahmet Karagöz ve 10 kişilik ekibince yürütülüyor. 

'Yüz akıyla çıkarız' 
Koruma Şube Müdürlüğü, Çevik Kuvvet ve ilçe emniyet müdürlüklerinden seçilen 1500 polis memuruyla, Türkiye genelinden seçilen ve en az bir yabancı dil bilen 350 emniyet amiri, bu eğitimlere katılıyor. Personele, araçta koruma, saldırı ve suikast sırasında koruma ve VIP'i güvenli bölgeye kaçırma derslerinin yanı sıra silah eğitimi veriliyor. Saldırganı en kısa sürede ve en az zarar verecek şekilde etkisiz hale getirme yöntemlerini öğrenen yakın korumalar, psikolojik olarak da büyük zirveye hazırlanıyor. 
İyi bir yakın korumanın soğukkanlı ve dikkatli olması gerektiğini belirten Karagöz, "En az bir yabancı dil bilmeli. Fiziki açıdan hazır olduğu gibi çok iyi bir hafızaya sahip olmalı" dedi. 
Korumalığın çok zor bir görev olduğunu söyleyen Karagöz, şöyle devam etti "Tehlikenin nereden geleceği belli değil. Ortadoğu'daki gerginlik, terör örgütlerinin tehditleri bizi daha dikkatli olmaya sevk edecek. Dünyaya yön veren insanları koruyacağız. Ülkelerin risk durumlarına göre bazı liderleri koruyacak görevlilerin sayısını artıracağız. Türk emniyet teşkilatı bu zirveden yüzünün akıyla çıkacak." 

Hollywood seti gibi 

Haber için okula gittiğimizde, bir yanda silahlı eğitim yapan, diğer köşede ise hareket eden otomobillerin kapısında ayakta durarak çevreyi gözetleyen korumaları görünce kendimizi bir film setinde gibi hissettik. Önemli kişi rolündeki polis memurunu güvenlik çemberi içine alan takım elbiseli ve güneş gözlüklü yakın korumalar, vatandaşlar arasındaki bir saldırganı fark edince ortalık toz duman oldu. İki koruma hemen saldırganı etkisiz hale getirirken, diğerleri ise VIP'i otomobile bindirerek tehlikesiz bölgeye kaçırdı. 



</TEXT>
</DOC>
