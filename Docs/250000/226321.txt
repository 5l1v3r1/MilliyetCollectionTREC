<DOC>
<DOCNO> 226321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sondun31.html </URL>
<DATE> 2004/03/28/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Annan'ın yeni planı yarın taraflara sunması bekleniyor 
</HEADLINE>
<TEXT>

     BM Genel Sekreteri Kofi Annan'ın, Kıbrıs planının müzakereye açık olacak son taslağını taraflara yarın sabah sunması bekleniyor. 
     Diplomatik kaynaklardan edinilen bilgiye göre, dün Burgenstock'a gelen Annan'ın taraflarla henüz herhangi bir teması olmadı. Heyetlere bugün bir resepsiyon vermesi öngörülen Annan'ın, Türkiye ve Yunanistan başbakanları geldiğinde müzakere edilecek plan metnini ise taraflara yarın sunacağı belirtiliyor. 
     Annan planının son taslağı olarak nitelendirilebilecek bu metnin taraflara sunulmasının ardından, heyetler bu metni teknik açıdan incelemeye alacak. Diplomatik kaynaklar, ekleri ve yasalarla birlikte 9 bin sayfaya ulaştığı belirtilen bu metnin okunmasının zor olmadığını, çünkü bütün heyetlerin metnin hangi bölümlerine bakılacağını bildiğini ifade ediyorlar. Teknik incelemenin ardından bu metin, Türk ve Yunan başbakanlarının da katılımıyla yapılacak müzakerelerde masaya yatırılacak. 
     Bu arada, Kofi Annan'ın Arap ülkeleri zirvesinin iptali nedeniyle Tunus'a gitmeyeceği öğrenildi. 
     Edinilen bilgiye göre, Türk tarafı bu metni daha önceden belirlediği öncelikleri ve Rum tarafının talepleri ışığında incelemeye alarak, bu çerçevede iki kesimlilik, siyasi eşitlik gibi konularla ilgili bölümlerde Türk tarafının hassasiyetlerine ne kadar dikkat edildiğine bakacak. 
     Bu arada, müzakerelerden farklı bir kulvarda olarak değerlendirilen ''hukuki koruma'' konusu da Türk tarafı için hassasiyet ve önemini korumaya devam ediyor. AB'nin son bulduğu uyum senedi formülünü şu andaki haliyle tatmin edici bulmayan Türk tarafı, varılacak anlaşmanın birincil hukuk haline gelebilmesi için girişimlerini sürdürüyor. 
     Edinilen bilgiye göre, Türk tarafı, yeni kurulacak devletin haritaları çizilirken, tarihi Türk ve Rum köylerinin kendi devletçiklerine dahil olmasını tercih ediyor. Bu çerçevede, Beyarmudu ve Akıncılar gibi bazı köylerin Türk tarafına geçebileceği, dolayısıyla da haritanın daha önceden olacağı belirtildiği gibi tam düz olmayabileceği ifade ediliyor. 
     
</TEXT>
</DOC>
