<DOC>
<DOCNO> 244868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/guncel/gun08.html </URL>
<DATE> 2004/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahte dişçilere ağır ceza geliyor 
</HEADLINE>
<TEXT>


ANKARA Milliyet 

Diplomasız diş hekimlerine hapis ve ağır para cezaları getiren yasa, TBMM Genel Kurulu'nda kabul edildi. Tababet ve Şuabatı Sanatlarının Tarzı İcrasına Dair Yasa'da Değişiklik Yapılması Hakkında Yasa'ya göre, kişisel çıkar amaçlı olmasa bile diplomasız olarak diş hekimliğine ilişkin muayene veya müdahale yapan, diş hekimliği klinik hizmetleri ile ilgili işyeri açanların bu çalışmaları durdurulacak. Bu kişiler hakkında 3-5 yıl hapis ve 1 milyar liradan 3 milyar liraya kadar ağır para cezası verilecek. Ayrıca, mesleğini yapmakta kullandığı araç ve gereçler de müsadere edilecek. Diş protez ve teknisyenlerinin diploma veya belgelerini başkası kullanamayacak. 
Milli Eğitim Bakanlığı'nca verilmiş ustalık belgeleri iptal edilerek Sağlık Bakanlığı tarafından belge verilecek. Bir yıl içinde bakanlığa başvurmayanların protez teknisyenliği unvanları iptal edilecek. Kalfalar ise bir yıl içinde başvurarak eğitimi ve sınavı başarıyla tamamlarsa diş protez teknisyenliği belgesi alabilecek. 


</TEXT>
</DOC>
