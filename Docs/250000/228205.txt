<DOC>
<DOCNO> 228205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sondun23.html </URL>
<DATE> 2004/04/03/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Papadopulos Türk tarafına çok fazla şey verildi 
</HEADLINE>
<TEXT>

     Kıbrıs Rum yönetimi lideri Tasos Papadopulos, 24 Nisan'da yapılacak referandumu kritik olarak niteledi ve nihai Annan planına ilişkin net tavrını, Yunanistan hükümetiyle müzakerede bulunduktan sonra Rum halkına resmen açıklayacağını söyledi. Rum radyosunun haberine göre, Rum Ulusal Konseyi toplantısının ardından açıklama yapan Papadopulos, ''nihai Annan planına ilişkin olarak Yunanistan'da var olan bazı düşüncelerin, yardımcı olmak yerine, Yunanistan'ı çok büyük zorluklara sokacağını'' kaydetti. 
     ''Yabancıların Rum tarafına baskı yaptığına'' ilişkin bilgileri yorumlaması istenen Papadopulos, ''uluslararası unsurun Kıbrıs sorununun Annan planı temelinde çözülmesi tercihini ortaya koyduğunu, ancak Rum tarafının bütün şartları ve olguları değerlendirerek, hem 'evet'in, hem de 'hayır'ın yapacağı etkileri hesap ederek karar vereceğini'' belirtti. 
     ''Rum halkının paniğe kapılması tehlikesi bulunduğunu'' ifade eden Papadopulos, Rum halkına, planı detaylı olarak incelemesi, soğukkanlı ve sağduyuyla karar vermesi tavsiyesinde bulundu. 
     Lüzern müzakerelerinin sonuçlarına da değinen Tasos Papadopulos, ''Rum tarafının başarabildiği değişikliklerle karşılaştırıldığında, Kıbrıs Türk tarafına çok fazla şey verildiğini'' söyledi. 
     Ana muhalefet partisi olan Demokratik Seferberlik Partisi DİSİ Başkanı Nikos Anastasiadis de Rum Ulusal Konseyi toplantısının ardından yaptığı açıklamada, objektif yaklaşım olması gerektiğini belirterek, gerek Annan planından yana, gerek plana karşı olanları çok dikkatli olmaya ve duygulara kapılmamaya çağırdı. 
     Yabancıların açıklamalarına da değinen Anastasiadis, ''tehditlerin değil, uyarıların dikkate alınabileceğini'' söyledi. Anastasiadis, DİSİ'nin referandumla ilgili kararını 15 Nisan'da alacağını, ancak bu arada, Annan planının içeriği hakkında Rum halkına objektif bilgi vermeye başlayacağını kaydetti. 
     
     REFERANDUMUN ORGANİZASYONU 
     Rum yönetimi sözcüsü Kipros Hrisostomidis ise, 24 Nisan'da Rum tarafında yapılacak referandumun geçerli olabilmesi için, referandumun organize edilmesi ve gerçekleştirilmesi görevini Rum toplumu başkanı sıfatıyla Rum yönetimi lideri Tasos Papadopulos'un üstleneceğini açıkladı. 
     Ulusal Konsey'in 24 Nisan'da Rum tarafında yapılacak referandumun düzenlenmesi ve gerçekleştirilmesi konusunu ele aldığını söyleyen Hrisostomidis, nihai Annan planının Rum yetkililer tarafından tercüme edilmekte olduğunu, Rum halkının inceleyebilmesi için planın kitapçık halinde yayımlanacağını söyledi. 
     Papadopulos'un Atina'ya gitmesi olasılığı bulunup bulunmadığı sorusuna Hrisostomidis, şu anda böyle bir ziyaret programı bulunmadığı karşılığını verdi. 
     
</TEXT>
</DOC>
