<DOC>
<DOCNO> 248654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sondun20.html </URL>
<DATE> 2004/06/17/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
AP'de demokrat ve liberal gruplar bölünüyor 
</HEADLINE>
<TEXT>

     Fransız, İtalyan ve Belçikalı bir grup parlamenter, ''Avrupa Demokrat Partisi'' adı altında yeni bir siyasi grup kurmayı kararlaştırdıklarını açıkladılar. 
     Fransız Demokratik Birlik Partisi UDF Başkanı François Bayru, Romano Prodi önderliğinde kurulan İtalyan Margerita hareketi Başkanı Francesco Rutelli ve Belçika Liberal Parti MR listesinden Avrupa Parlamentosu'na seçilen, ancak Hıristiyan Demokrat Grup üyesi olan Gerard Deprez, Brüksel'de basın toplantısı düzenlediler. 
     ''AB bayrağını taşımak istediklerini'' anlatan ve yeni partiyi 10 Temmuz'dan önce resmen kuracaklarını bildiren parlamenterler, Avrupa Parlamentosu'ndaki Hıristiyan Demokrat Grup Avrupa Halk Partisi EPP ile Liberal Grup ELDR bünyesinden bazı üyelerin ayrılarak yeni oluşuma katılacaklarını anlattılar. 
     Parlamenterler, ''Avrupa Demokrat Partisi''nin, AB'deki ''siyasi tabloyu değiştireceğini'' ve seçimlerden sonraki ''kabusun'' son bulacağını ileri sürdüler. 
     AB Komisyonu Başkanı Romano Prodi, dün düzenlediği basın toplantısında, Avrupa Parlamentosu bünyesinde yeni bir siyasi grup oluşturulmasına ihtiyaç bulunduğunu düşündüğünü, bunun somutlaştırılması için çalıştıklarını belirtmişti. 
     Belçikalı Gerard Deprez, seçimlerden önce Türkiye'nin AB'ye katılımına karşı aldığı tavırla dikkat çekmişti. 
     
</TEXT>
</DOC>
