<DOC>
<DOCNO> 231619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sondun47.html </URL>
<DATE> 2004/04/15/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
İtalyan rehinelerin durumu ne olacak Girişimler sürüyor... 
</HEADLINE>
<TEXT>

     İtalya Cumhurbaşkanı Carlo Azeglio Ciampi, Irak sorununun çözümü için BM nezdindeki çabalara hız verilmesini, Irak'ta rehin bulunan üç İtalyanın kurtarılması için de her şeyin yapılmasını istedi. 
     Ciampi, İtalyan rehinelerden Fabrizio Quattrocchi'nin öldürüldüğünün dün akşam öğrenilmesinden sonra bugün yaptığı açıklamada, ''Birleşmiş Milletler çerçevesindeki hedeflerin gerçekleştirilebilmesi için dürüstçe ve kararlı bir şekilde çaba harcanmalı. Diğer rehinelerin hayatını kurtarabilmek için, her yolun deneneceği bir diyalog yeteneği lazım'' dedi. 
     Carlo Ciampi, Quattrocchi ailesine gönderdiği taziye mektubunda da, İtalyan rehinenin öldürülmesini ''barbarca cinayet'' olarak niteledi. Mektupta, ölüm haberini büyük teessürle karşıladığını belirten Ciampi, şunları kaydetti 
     ''Istırap içindeki bir ülkede insanların yaşamlarını korumak için çalışmakta olan oğlunuzun öldürüldüğünü, büyük bir teessürle öğrenmiş bulunmaktayım. Bu elim hadise, yüreklerinde barış, adalet ve milletler arasında anlayış arzusu bulunan herkesi vicdanen rahatsız etmiştir. Bu hazin kaybın yüreğinizde büyük bir acıya sebep olduğunu bilmekle birlikte, size ve ailenize taziyelerimi de sunmak istiyorum.'' 
     
     VATİKAN ARABULUCULUĞA HAZIR 
     Irak'ta rehin alınan İtalyan Fabrizio Quattrocchi'nin öldürülmesinden sonra, kendilerini ''Yeşil Tugay'' olarak adlandıran Iraklı milislerin elindeki diğer 3 İtalyan rehinenin akıbetine ilişkin kaygılar da İtalya'da giderek artıyor. 
     İtalyan haber ajansı ANSA, Vatikan'dan isminin açıklanmasını istemeyen üst düzey bir yetkiliye dayanarak, İtalyan rehinelerin kurtarılması amacıyla Vatikan'ın arabuluculuğa hazır olduğunu duyurdu. 
     Vatikan yetkilisinin, koşulların uygun olması durumunda rehinelerin kurtarılması için arabuluculuk yapmaya hazır olduklarını belirttiği kaydedildi. 
     Habere göre, aynı yetkili, ''Şu an itibariyle ortada somut bir girişim söz konusu değil. Ancak Bağdat'taki Vatikan Büyükelçisi'nin de belirttiği gibi, koşullar elverirse ve bize talep ulaşırsa müdahale etmeye hazırız'' dedi. 
     
</TEXT>
</DOC>
