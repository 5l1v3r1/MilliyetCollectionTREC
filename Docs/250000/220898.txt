<DOC>
<DOCNO> 220898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/yasam/yas09.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

   
   Stadyumda dehşet 1 ölü, 27 yaralı 
   DIŞ HABERLER SERVİSİ 
   El Salvador'un başkenti San Salvador'da bir stadyumda meydana gelen patlamada 1 kişi öldü, 27 kişi yaralandı. Jorge Gonzalez Stadı'nda maç öncesi yaşanan patlamanın, 20'li yaşlardaki bir seyircinin beyaz duman çıkarmak amacıyla kullanılan kimyasal maddeleri hatalı ateşlemesi sonucu meydana geldiği belirtildi. Patlamada bu gencin öldüğü, 27 kişinin de panik sonucu yaralandığı kaydedildi. Patlamanın ardından, hakemler futbol karşılaşmasını başlamadan erteledi. 
   
   Benzincide 'doktor' dönemi    CENK BAŞLAMIŞ Moskova 
   Trafik canavarına her yıl on binlerce kurban veren Rusya, benzincilerde bir tıp merkezi kurulması için çalışmalara başladı. Kazalarda yaralananların sadece yüzde 20'sinin kaza yerinde ya da yolda tedavi görebildiğini belirten Sağlık Bakan Yardımcısı Viktor Korbut, yaralılardan yüzde 30'unun yolda öldüğünü belirtirken, "Şehirlerarası yollardaki benzincilerde bir doktorun görev yapacağı küçük tıp merkezleri kurulmasını zorunlu hale getirmeyi düşünüyoruz" dedi. 
   
   Hummer'ın pabucu dama atıldı       REUTERS 
   Kullandığı 'Humvee'lerin 'sivil modeli' Hummer'lar büyük ilgi çeken Amerikan ordusu, hem savaşlarda hem de ülke içinde güvenliği sağlamak amacıyla üstün teknoloji kullanarak 'Smar Truck III' adlı üstteki yeni aracı geliştirdi. Smar Truck III, zırhlı gövdesiyle yüksek koruma sağlıyor ve aracın arka bölümünden, uzaktan kontrollü 50 kalibrelik makineli tüfek çıkabiliyor. Keskin nişancıları önlemek için çevresel ses tarayıcıları da bulunan aracı, ABD ordusu ile Uluslararası Kamyon ve Makine şirketi birlikte üretti. Smar Truck III, Detroit'te dün açılan 2004 Dünya Otomativ Mühendisleri Kongresi'nde tanıtıldı. 
   
   
</TEXT>
</DOC>
