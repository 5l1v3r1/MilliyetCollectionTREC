<DOC>
<DOCNO> 209302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sonspo07.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Mali Genel Kurul ertelendi... 
</HEADLINE>
<TEXT>

     Beşiktaş Kulübü'nde bugün yapılması planlanan yıllık olağan mali ve idari genel kurul toplantısı, çoğunluk sağlanamadığı için 24 Ocak Cumartesi gününe ertelendi. 
     Toplantının, 24 Ocak Cumartesi günü saat 10.00'da çoğunluğa bakılmaksızın, Lütfi Kırdar Uluslararası Kongre ve Sergi Sarayı'nda gerçekleştirileceği bildirildi. 
     Bu arada siyah-beyazlıların olağan seçimli genel kurul toplantısı yarın gerçekleştirilecek. Çoğunluk sağlanamadığı takdirde toplantı, 25 Ocak Pazar gününe ertelenecek. 
     
     DÜREN, SAĞLIK KURULU BAŞKANI OLUYOR 
     İşlerinin yoğunluğu nedeniyle yeni dönemde Başkan Serdar Bilgili'nin yönetim kurulu listesinde yer almayacak olan Prof. Dr. Mete Düren'in, sağlık kurulu başkanlığına getirileceği öğrenildi. 
     Bilgili'nin yeni yönetiminde de görmek istediği, ancak ikna edemediği Düren'in yeni dönemde sağlık kurulu başkanı olarak, yönetime girmeden kulübe desteğini sürdüreceği bildirildi. 
     
     BEŞİKTAŞ İSTANBUL'DA 
     İkinci yarı hazırlıklarının Antalya bölümünü tamamlayan Beşiktaş, İstanbul'a döndü. 
     Siyah-beyazlılar, İstanbul'a gelir gelmez BJK Nevzat Demir Tesisleri'ne giderek antrenmana çıktı. 
     
</TEXT>
</DOC>
