<DOC>
<DOCNO> 233941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sontur25.html </URL>
<DATE> 2004/04/22/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Anne terketti, anneanne sahip çıktı... 
</HEADLINE>
<TEXT>

     Bursa'nın merkez Osmangazi İlçesi'nde, Kültürpark'a terk edilen çocuğa, anneannesi sahip çıktı. 
     Alınan bilgiye göre, vatandaşlar, ''155 Polis İmdat'' hattını arayarak, Kültürpark'ta küçük bir erkek çocuğun bulunduğunu bildirdi. Olay yerine gelen polis, 3,5 yaşındaki Oğuzcan Püsküllü ile karşılaştı. Minik Oğuzcan'ın üzerinde, annesi Döndü Püsküllü tarafından yazılmış bir not bulundu. Notta, eşiyle ayrı yaşadığını belirten annenin, ''Çocuğuma bakamıyorum, anneannesinin ve babasının telefon numaralarını veriyorum'' diye yazdığı bildirildi. 
     Bunun üzerine, ilk olarak Oğuzcan'ın babası Hasan Püsküllü ile bağlantı kuran polis, çocuğun kabul edilmemesi üzerine, Mudanya'da oturan anneanneyi aradı. Anneannenin polise, rahatsız olduğundan dolayı Bursa'ya gelemeyeceğini söyleyerek, ''Torunuma ben bakarım'' dediği belirtildi. 
     Polis, Döndü Püsküllü'nün yakalanması için çalışma başlatırken, çocuk, Mudanya'dan Bursa'ya gelen dedesine teslim edildi. 
     
</TEXT>
</DOC>
