<DOC>
<DOCNO> 205649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/siyaset/siy02.html </URL>
<DATE> 2004/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Terminatör Erdoğan'ı davet etti 
</HEADLINE>
<TEXT>


ELÇİN ERGÜN Ankara 


Başka filmlerinin yanında, "Terminatör" filmiyle de tanıdığımız eski aktör, yeni ABD California Eyaleti Valisi Arnold Schwarzenegger, Erdoğan'ı California'ya davet etti. 
Erdoğan'ın, 2005'te gerçekleştirmeyi planladığı ABD ziyareti çerçevesinde bu teklifi değerlendireceği belirtildi. Birkaç gün önce yazılı bir davet gönderen Schwarzenegger, California'yı bugüne kadar hiçbir Türk başbakanının ziyaret etmediğini, Erdoğan'ı ağırlamaktan mutluluk duyacağını belirtti. 
Erdoğan'ı davet edenler arasında ABD'deki Musevi örgütleri de yer aldı. 2. Dünya Savaşı sırasında Rodos'taki Musevilerin toplama kamplarına gönderilmesini engelleyen eski büyükelçi Selahattin Ülkümen adına Türk diplomatlarına verilecek "cesaret ödülü" törenine katılacak olan Erdoğan'ın, ödülü Türk diplomatları adına alacağı öğrenildi. 
Erdoğan, şubat ya da martta da önce Güney Afrika'yı ziyaret edecek, ardından Nijerya'ya gidecek. 


</TEXT>
</DOC>
