<DOC>
<DOCNO> 232829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/soneko50.html </URL>
<DATE> 2004/04/19/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Starbucks'da kaliteli kahve bulamama endişesi başladı... 
</HEADLINE>
<TEXT>

     ABD'nin en yaygın ve en hızlı büyüyen kahve satıcısı durumundaki Starbucks'da, yüksek kaliteli kahve çekirdeği bulma konusunda bir endişe başladığı kaydedildi. 
     Günde ortalama üç yeni kahve dükkanı açan şirketin tüm dünyada şu an 25,000 dükkanı bulunuyor ve bu rakamın hızla üç katına çıkarılması planlarının yapıldığı kaydediliyor. 
     Şirketin Başkan Yardımcısı Willard Hay, ''Açıkçası şirketimizin bu kadar hızlı büyümesi neticesinde yüksek kalitemizi devam ettirme konusunda endişelerimiz var'' diyor. 
     Tüm dünyada üretilen kahvenin yüzde 2'sinin alıcısı durumundaki Starbucks, en yüksek kaliteli kahvenin neredeyse tamamını satın alıyor. İstediği kalitede kahveyi alabilmek için Starbuck'sın kilo başına fazladan yaklaşık 2,40 dolar verdiği ve bu fiyatın da piyasa fiyatlarının neredeyse iki katı olduğu kaydediliyor. 
     Ancak, ihtiyacın artması ile birlikte fazla fiyat vermenin kaliteli kahve çekirdeği bulmak için yeterli olmayacağını farkeden şirket, şimdi daha kaliteli kahve üretmeleri için çiftçilere yardımcı olması gerektiğinin tartışmasını yapıyor. Bu amaçla, şirket halihazırda dünyanın en büyük kahve üreticilerinden Costa Rica'da çiftçi destek ofisi açtı. 
     Starbucks, burada tarım ilaçları kullanılması neticesinde ileride kahve kalitesinin düşmesini engellemek için çiftçilerin çevre duyarlılığını ödüllendirecek bir program da başlattı. 
     
</TEXT>
</DOC>
