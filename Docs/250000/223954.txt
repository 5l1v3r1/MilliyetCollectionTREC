<DOC>
<DOCNO> 223954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/yasam/yas20.html </URL>
<DATE> 2004/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Üniversiteli kızlara tuzak 
   Trabzon'da bazı üniversite öğrencilerinin kız arkadaşlarıyla girdikleri ilişkileri video kameraya çektikten sonra "porno CD" diye piyasaya sürdükleri öne sürüldü. İddiaya göre, Karadeniz Teknik Üniversitesi'nde okuyan bazı öğrenciler, kolay para kazanmak amacıyla kız arkadaşlarıyla girdikleri ilişkileri CD'lere kaydedip daha sonrada Trabzon'da piyasaya sürdüler. Trabzon'da elden ele dolaşan CD'ler güvenlik güçlerinin eline geçti. 4 kişi görüntülerden tespit edildi. 
   
   Çocukları pornoda oynattı 
   İstanbul Kadıköy'deki bir alışveriş merkezinde İrfan Kordon'a ait işyerinde porno VCD, video kaset üretim, dağıtım ve pazarlaması yapıldığını öğrenen polis harekete geçti. Kordon'un Üsküdar'daki evinde ve işyerinde mahkeme kararıyla yapılan aramada, porno VCD'ler, bandrolsüz veya usulsüz satılan CD, VCD ve kitaplar ele geçirildi. Porno VCD'ler arasında, altısı Türkiye'de çekilmiş 20 çocuk pornosu olduğu da bildirildi. S.T. ve Z.T. adlı kişiler gözaltına alınırken, bazı porno filmlerde bizzat oynadığı da belirtilen Kordon aranıyor. 
   
   Köpeğe ateş etti öğrenciyi vurdu 
   Iğdır'da köpeklere av tüfeğiyle ateş ederek öldürmeye çalışan Iğdır Belediyesi'nde görevli temizlik işçisi Kemal Duran, ateş ettiği sırada, av tüfeğindeki dom dom kurşunu, yoldan geçen lisesi 2. sınıf öğrencisi Nazire Evmeş'e isabet etti. Karın boşluğundan yaralanan Nazire Evmeş, ilk müdahalesinin ardından Erzurum Aziziye Araştırma Hastanesi'ne kaldırıldı. Evmeş'in hayati tehlikesinin devam ettiği öğrenildi. Bu arada, gözaltına alınan Duran, çıkarıldığı nöbetçi mahkemece serbest bırakıldı. 
   
   Çakmakoğlu yoğun bakımda 
   MHP Genel Başkan Yardımcısı ve eski Milli Savunma Bakanı Sabahattin Çakmakoğlu'nun da içinde bulunduğu minibüs dün Konya'nın Cihanbeyli ilçesi yakınlarında, Hasan Koçyiğit'in kullandığı kamyona arkadan çarptı. Kazada, minibüste bulunan Çakmakoğlu ile koruması Gürhan Yıldız ve sürücü Cahit Koçoğlu yaralandı. Selçuk Üniversitesi Meram Tıp Fakültesi Dekanı Prof. Dr. Recep Memik, beyin sarsıntısı geçiren Çakmakoğlu'nun yoğun bakıma alındığını söyledi. 
   
   Öğretmene veli dayağı 
   İzmir'in Ege Mahallesi'nde oturan bir grup veli, çocuklarının okuduğu Sakarya İlköğretim Okulu'nu bastı. Velilerden Celal Yentüz, ödevini yapmadığı gerekçesiyle yeğenini ders boyunca ayakta bekleme cezası veren İngilizce öğretmeni Bora Sezen'i öğrencilerin gözü önünde dövdü. Yentüz olaydan sonra kaçarak kayıplara karışırken, Sezen karakola giderek şik yetçi oldu. Sezen şunları söyledi "Maalesef öğrencilerin önünde böyle bir olayın yaşanması çok çirkin. Öğretmen ihtiyacı olduğu için rica ettiler, geldim. Ama bu koşullarda öğretmenlik çok zor." 
   
   Yapay kanda müjdeli haber 
   ABD'li bilim adamlarınca geliştirilen yapay kanla yapılan testler başarılı sonuç verdi. 'New Scientist' dergisinin haberine göre, MP4 adı verilen yapay kanı üreten San Diego'daki Sangart şirketi, testlerin İsveç'te 20 kişide denendiğini açıkladı. Yapay kanın, polietilenglikol PEG kaplı hemoglobin moleküllerinden oluştuğunu ve toz halinde olduğunu kaydeden bilim adamları, senelerce saklanabildiğini, trafik kazası gibi acil durumlarda, tozun özel bir sıvıyla karıştırılarak hazır hale getirildiğini belirtti. Bilim adamları, yapay kan verilmeden önce hastanın kan grubunun belirlenmesine gerek olmadığını da söyledi. 
   
   20 bombayla okul basacaktı 
   ABD'nin Nebraska eyaletindeki Malcolm kentinde, 17 yaşındaki lise öğrencisinin okulda gerçekleştirmeyi planladığı katliam son anda önlendi. Malcolm Lisesi otoparkında otomobili başında içki içerken görülen ve şüpheli hareketleri polise ihbar edilen Josh Magee'nin aracında, ev yapımı 20 bomba, bir tüfek ve üç arkadaşı hariç okuldaki herkesi hedeflediğini gösteren bir not bulundu. Anaokulundan bu yana Malcolm Lisesi'ne devam eden Magee'nin neden böyle bir eyleme kalkıştığı henüz öğrenilemedi. Ancak okul yetkilileri sessizliği ve yalnızlığıyla dikkat çeken Magee'nin sürekli gözetim altında tutulduğunu, olası bir katliamın da bu gözetim süreci sayesinde önlendiğini söyledi. 
   
   Bira parasına kiralık taraftar 
   Almanya'nın Göttingen kentinde isteyen futbol takımının maçlarına gidip tezahürat yapan bir "kiralık taraftar" grubu kuruldu. Ekim 2003'te iflas ederek kapanan SC Göttingen takımının "takımsız kalan" taraftarları, bira, yemek ve yol parası karşılığı özel olarak yazdıkları tezahüratlarla isteyen kulüplere destek vermeye başladı. "SC Göttingen'in ezeli rakipleri dışında her takımın maçına gideriz" diyen 'kiralık taraftarlar', beklemedikleri kadar çok taleple karşılaştıklarını ve yaza kadar tüm hafta sonları için 'sipariş' aldıklarını söyledi. 
   
   
   
</TEXT>
</DOC>
