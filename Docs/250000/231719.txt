<DOC>
<DOCNO> 231719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonsiy30.html </URL>
<DATE> 2004/04/15/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Denktaş ''Annan Planı ile ada 10 yılda Rumlaşır'' 
</HEADLINE>
<TEXT>

     KKTC Cumhurbaşkanı Rauf Denktaş, Yunanlı bir diplomatın ''Annan planı uygulanırsa ada 10 yılda tamamen Rumlaşır'' sözünü hatırlatarak, ''10 yıl bile dayanabilirsek yine büyük kahramanlık göstermiş oluruz'' dedi. 
     Denktaş, TBMM Genel Kurulu'nun ardından Türk Parlamenterler Birliği'nin onuruna verdiği kokteylde konuştu. 
     Cumhurbaşkanı Denktaş, KKTC'li gençlere AB'ye girince istedikleri her şeyi elde edecekleri, iş ve aş bulacakları yönünde büyük bir propaganda yapıldığını söyledi. 
     Annan planının uygulanması halinde Anadolu ile ada arasındaki kanaldan Türk zırhlı gemilerinin geçemeyeceğini ifade eden Denktaş, Anadolu'dan Kıbrıs'a deniz altından borularla su taşımanın da izne bağlı olacağını belirtti. 
     Genelkurmay Başkanı Orgeneral Hilmi Özkök'ün konuşmasının kendi endişelerini de vurguladığını söyleyen Denktaş, ancak basının Özkök'ün sözlerini ''Özkök evet'ten yana'' diye manşetlere taşıdığını belirterek, ''Bir ülkede basın kendi siyasi görüşü için halkına yalan söylemeye başladığında artık o ülkede hayır kalmaz'' dedi. 
     
     Denktaş "Annan planı, bizi yerimizden öküp kökleşmemiş bir halde bırakacaktır." 

     KKTC Cumhurbaşkanı Rauf Denktaş, ''Annan planının, Kıbrıs Türklerini evvela yerinden söküp, bütün adanın sathına yayıp, bir rehabilitasyon programı olmaksızın, parası henüz bulunmaksızın kökleşmemiş bir halde bırakacağını'' söyledi. 
     Denktaş, Türk Parlamenterler Birliği tarafından onuruna verilen kokteylde yaptığı konuşmada, TBMM'deki konuşmasında kimseyi kırmadığını ümit ettiğini, ancak ''gerçeklerin acı ve tehlikeli olduğunu'' ifade etti. Denktaş, ''AB havucunun ne tatlı, ne sulu, ne güzel olduğunu'' düşünenler bulunduğunu, ''1 Mayıs'tan sonra istedikleri her şeyi orada bulacaklar, iş, aş, eğitim her şey diyerek gençlere büyük bir propoganda yapıldığını'' söyledi. 
     ''Bizim AB'ye uyum sağlayabilmemiz için, ekonomik açıdan ve yasalar açısından 3 ila 7 yıl bir bekleme devrimiz olacaktır'' diyen Denktaş, ''Annan planı, mecliste de söylediğim gibi, bizi evvela yerimizden söküp, bütün adanın sathına yayıp, bir rehabilitasyon programı olmaksızın, parası henüz bulunmaksızın kökleşmemiş bir halde bırakacaktır'' diye konuştu. 
     Annan planının çok büyük titizlikle hazırlanmış bir plan olduğunu ve Rum tarafının, hiçbir zaman Kıbrıs Türkünün sayısı, Rum sayısının 4'te 1'inden fazla olmayacak şekilde şartlar koyduğunu belirten Denktaş, Türkiye'den adaya gelecek olanların da aynı şekilde kısıtlanmakta olduğunu kaydetti. Denktaş, adanın Rum kesiminde nüfusun 700-800 bin, Türk kesiminde 200 bin olmasına rağmen, plana göre her iki kesime gelecek Türk ve Yunanlıların oranının değişmediğine, yüzde 5 olduğuna dikkat çekti. 
     Denktaş, KKTC'deki üniversitelerin Türkiye'den gelen öğrencilerle dolduğuna, ancak bu öğrencilerin 1 Mayıs'tan sonra vizeyle gelmeye mecbur kalacaklarına da dikkat çekerek, ''Bu, üniversite hayatımızın sona ermesi demektir'' dedi. 
     Denktaş, 29-36 ay içinde Türk askerinin adadan çekilmesinin de ''çarşımızın, pazarımızın kuruması anlamına geleceğini'' ifade etti. 
     Turizmin artacağının, yatırımların çoğalacağının da söylendiğini, ancak burada bir şeyin unutulduğunu kaydeden Denktaş, şöyle devam etti 
     ''Turizm artacak, yatırımlar çoğalacak diyorlar, ancak unutuyorlar ki, turizmin artması için elimizdeki otellerin çoğu Ruma iade edilecek, bizde kalan kısmına da yüzde 10 toprağa Rumlar gelip yerleşebilecek. Dolayısıyla göçmen olacak 100 bine yakın insanımızı yerleştireceğimiz arazi kalmayacak. 
     Kim hazırlamışsa planı, hakikaten çok derin düşünmüştür. Bu Türkleri silahla sökemedik, zamanla eritemedik, şimdi bu planla sökelim, dağıtalım, gitsinler, Türkiye de buradan çekip gitsin.'' 
     
     " Kıbrıs Gidiyor dediğimizde edebiyat yapmıyoruz" 

     KKTC Cumhurbaşkanı Rauf Denktaş, Annan planıyla, Anadolu ile Kıbrıs arasındaki kanaldan Türk zırhlı gemilerinin geçmesinin ve yine Anadolu'dan Kıbrıs'a deniz altında su borusuyla su götürme projesinin Kıbrıs hükümetinin iznine bağlı olacağını bildirerek, '' Kıbrıs gidiyor dediğimizde edebiyat yapmıyoruz'' söyledi. 
     Denktaş, Türk Parlamenterler Birliği tarafından onuruna verilen kokteylde yaptığı konuşmada, kıta sahanlığı denilerek zamanında geçirilen yasanın, Türk tarafının bütün çabalarına rağmen bu şekilde kaldığından şikayet etti. 
     Rauf Denktaş, şöyle konuştu 
     ''Meclis'te söylemeyi unuttum. Anadolu ile aramızdaki kanaldan sizin zırhlı gemileriniz geçemeyecek bizden izin almaksızın. Anadolu'dan Kıbrıs'a deniz altından su borusuyla su götürecektik, Kıbrıs hükümeti izin verirse getirebileceksiniz. Kıta sahanlığı diyerek zamanında geçirttikleri yasa, bütün çabalarımıza rağmen bu şekilde kalmıştır. 
     Bunlar büyük olaylardır, bu yasaları kimse derinliğine incelemediği için daha ne harabiyet yapacağını bilemiyoruz. Ama paketin içindedir, oyumuzla olsun deyince bizim yasalarımız olacak, bize nasıl vurursa, olur Allah demek mecburiyetinde kalacağız. Bu nedenle endişeliyiz. Kıbrıs gidiyor dediğimizde edebiyat yapmıyoruz.'' Yunanlı bir diplomatın, ''Bu plan uygulanırsa ada 10 yılda tamamen Rumlaşır'' sözüne de atıfta bulunan Denktaş, ''Ben diyorum ki 10 yıl dayanabilirsek yine büyük bir kahramanlık göstermiş oluruz'' dedi. 
     Denktaş, ''Büyük bir acıyla bunları söylüyorum, Kıbrıs Türk'tür Türk kalacaktır derken, şehitlerimizin ruhlarını da şad ediyorduk. Şimdi bunu söyleyemeyeceğiz ve o şehitleri ne yapacağız, nereye götüreceksiniz diye düşünüyorum. Umarım halkımız da bizi biraz dinlemiş ve biraz etkilenmiştir'' diye konuştu. 
     Konuşmasında basına da sert eleştiriler yönelten Denktaş, Genelkurmay Başkanı Orgeneral Hilmi Özkök'ün, dünkü açıklamasında kendi endişelerini de vurguladığını, ancak basının, bu açıklamayı, ''tamamen evetten yana'' diye manşetlere taşıdığını kaydederek, ''Bir ülkede basın kendi siyasi görüşü için için halkına yalan söylemeye başladığında, artık o ülkede hayır kalmaz'' dedi. 
     KKTC Cumhurbaşkanı Rauf Denktaş, konuşmasını, İngiltere'nin eski Başbakanı Winston Churchill ile yapılan bir diyaloga atıfta bulunarak tamamladı. Denktaş, Churchill'e ''bütün basın senin aleyhine çok kötü şeyler yazıyor'' dendiğini, onun verdiği cevabın ise, ''Zararı yok, beni yazıyor ya, aleyhime olsun yazsın'' şeklinde olduğunu anlattı. 
     
     Çeliker'in konuşması 

     Türk Parlamenterler Birliği Genel Başkanı Zeki Çeliker de, konuşmasında, hayatını Türklük ve Kıbrıs davalarına adamış Denktaş'ı misafi etmekten büyük bir onur ve gurur duyduklarını ifade etti. 
     Kıbrıs'ta yapılacak olan referandum öncesi Denktaş'ın şahsını hedef alan karalama kampanyalarının tüm Türk milleti nezdinde, derin bir üzüntü ve tepki yarattığını kaydeden Çeliker, ''Bugün Yüce Parlamento çatısı altında tarihe altın harflerle yazılacak bir konuşma yapan ve bir devlet adamının nasıl olması gerektiğini bir kez daha herkese gösteren Sayın Denktaş Türk milletinin kalbinde sarsılmaz bir yere sahiptir'' diye konuştu. 
     Çeliker, şunları söyledi 
     ''Türk milleti tarihinin her döneminde kendisine oynanmak istenen oyunlara eninde sonunda gereken cevabı vermiş onurlu bir millettir. Vatanını işgale kalkışan emperyalist devletlere ve onun şımarık çocuğu Yunanistan'a 80 küsur yıl önce haddini bildiren, Mustafa Kemal'ler, Rauf Denktaş'ları ve adları saymakla bitmeyecek kadar çok nice devlet adamlarını yetiştirmiş bu millet elbette ki zamanı geldiğinde Kıbrıs'ta tezgahlanmak istenen oyuna da dur diyecektir.'' Çeliker, konuşmasının ardından Denktaş'a bugünün anısına bir plaket sundu. 
     
</TEXT>
</DOC>
