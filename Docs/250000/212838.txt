<DOC>
<DOCNO> 212838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/spor/spo02.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin işi zor 
</HEADLINE>
<TEXT>

   Fenerbahçe, kiralık olan Luciano, Tomas ve Nobre ile sözleşmeleri sona eren Tuncay ve Volkan'ı takımda tutmak için hayli terleyecek 
      YUSUF KOBAL 

   
   Tehlike kapıda 
   SEZON öncesi kadrosunda büyük revizyona giren ve birçok oyuncu transfer eden Fenerbahçe'yi ciddi bir tehlike bekliyor. Kiralık alınan Marcio Nobre, Luciano ve Tomas'ın gösterdiği müthiş performans nedeniyle köşeye sıkışan Sarı - Lacivertli yönetim bu üç oyuncunun bonservislerini alabilmek için bir hayli ter dökecek. Özellikle Nobre'nin 7 milyon doları bulan fiyatını indirmek için şimdiden çalışmalara başlandığı öğrenildi. 
   
   Tuncay sıkıntısı 
   YÖNETİMİN önündeki diğer bir engel ise Tuncay Şanlı. Fenerbahçe'den ayrılmayacağını açıklamasına rağmen henüz sözleşmesini uzatmayan genç yıldızın yüklü bir ücret istemesi sorun yaratıyor. Volkan ile de sezon sonunda masaya oturacak olan Sarı - Lacivertli kulüp, transfer ayında takımı bozmamak için kesenin ağzını açacak. Daum'un istediği yeni takviyelerle birlikte kasadan yüklü bir paranın çıkması bekleniyor. 
   
   'Eksiklerimizden ders çıkarmalıyız'    'İyiye gidiyoruz' 
   FENERBAHÇE Teknik Direktörü Christoph Daum takımının her geçen gün daha iyiye gittiğini ama h l çok eksikleri bulunduğunu belirtti. Alman hoca, "Şampiyon olmak istiyorsak eksiklerimizden ders çıkarmalıyız. Kupa maçında Samsunspor'a dört net gol pozisyonu verdik, bu sayı Trabzonspor karşılaşmasında bire indi, çünkü ataklara çıkarken daha kontrollü davrandık" dedi. 
   
   Servet'e mesaj 
   ÜMİT Özat ve Tuncay'ın performansının çok sevindirici olduğunu vurgulayan Daum, oynayamadığı için kırgınlığı gözlenen Servet ile ilgili de şu yorumu yaptı İleride Türkiye'nin en iyi stoperi olacak. Oynayamadığı zaman kırgınlık duyuyor. Ona yardım etmek istiyorum ama kabul etmiyor. İdmanlarda iyi fakat ilk onbirde ismini göremeyince içine kapanıyor. Kendine çok zarar veriyor. 
   
   Yozgatlı'yı stres çarptı    TRABZONSPOR karşısında ilk kez Fenerbahçe formasını giyen Mehmet Yozgatlı, atmosferden çok etkilendiğini belirtti, "Aşırı stres yüzünden iyi oynayamadım" dedi. Genç oyuncu, yabancılığı üzerinden attığını söylerken, "Böyle bir camiada olmak beni fazlasıyla heyecanlandırıyor. En büyük hayalim Fenerbahçe'de şampiyonluk yaşamak. Bu da çok uzakta değil" ifadesini kullandı. 
   
   Hakan Yakın Stuttgart'ta    SARI - Lacivertli kulübün uzun süre peşinden koştuğu Basel'in Türk asıllı yıldızı Hakan Yakın, Stuttgart'a imzayı attı. Alman ekibi ile 2007 yılına kadar sözleşme yapan yıldız oyuncunun transferinin toplam 2.7 milyon Euro'ya malolduğu açıklandı. Stuttgart Teknik Direktörü Felix Magath "Hakan, Avrupa'da top koşturan ender yeteneklerden biri. Kadromuza kattığımız için mutluyuz" ifadesini kullandı. 
   
   Fener'de gündüz alarmı    İstanbulspor maçındaki kötü futbol nedeniyle Elazığspor karşılaşması endişe yarattı. Oyuncuların iyi konsantre olmaları için antrenman saatleri erkene alındı 
   Herkesi uyardı 
   FENERBAHÇE, hafta sonundaki Elazığspor sınavının derdine düştü. Sarı -Lacivertliler, İstanbulspor ile oynadıkları gündüz maçında ortaya koydukları kötü futbolu, Elazığ'da da tekrarlamamak için önlemler alıyor. Teknik Direktör Daum antrenman saatlerini maç saatine göre ayarladı. Alman hoca futbolcularından bu karşılaşmaya iyi konsantre olmalarını, rakibi hafife almamalarını istedi. 
   
   Güldüren'e destek 
   DAUM, Trabzon maçı sonrası üç haftadır sol kanatta görev verdiği İsmail Güldüren'e de moral aşıladı. Genç oyuncuyu ortaya koyduğu futboldan dolayı kutlayan Alman hoca, "Hep böyle devam et. Görevini eksiksiz yerine getirdin. İlerleyen haftalarda daha iyi olacaksın. Çalışmayı sakın bırakma" ifadelerini de kullandı. Daum'un soyunma odasında diğer oyuncularını da tek tek tebrik ettiği öğrenildi. 
   
   Kadıköy'de sıcak saatler    Kusursuz hizmet 
   HAFTA sonunda yapılacak olan Yüksek Divan Kurulu Başkanlık seçimi, kongrenin de kaderini büyük ölçüde belirleyecek. Başkan Aziz Yıldırım ile muhalefetin adayı son güne kadar kulis çalışması yapıyor. Orhan Keçeli ve Yüksel Günay, seçimde oy toplamak için büyük bir yarışa girdi. Yıldırım'ın, kendi adayı Günay'ın kazanması için üyelere otellerde yer ayırttığı, uçak ve otobüs biletleri hazırlattığı öğrenildi. 
   
   Kararsız oylar 
   KEÇELİ'Yİ destekleyen gruplar ise Aziz Yıldırım'ın bu atağına karşılık vermeye hazırlanıyor. Birleşik Fenerbahçeliler Vakfı dışındaki gruplar Orhan Keçeli'ye oy vermeyi kararlaştırırken, seçimi kararsız oyların belirleceği konuşuluyor. Bu arada Başkan Aziz Yıldırım da cumartesi günü yapılacak olan seçimde genel kurul öncesi son kozunu oynayacak, yeni vaadler ve hedeflerle üyeleri etkilemenin uğraşını verecek. 
   
   Ülgen'e son görev    Fanatik gazetesi Genel Yayın Yönetmeni ve gazetemiz Spor Servisi Müdürü Necil Ülgen'in babası Hasan Orhan Ülgen dün Beylerbeyi İskele Camii'nde kılınan öğle namazının ardından Küplüce aile kabristanında toprağa verildi. Cenaze törenine Fenerbahçe Başkanı Aziz Yıldırım, Galatasaray 2. Başkanı Ali Dürüst ile birlikte spor camiasından birçok isim katıldı. 
   
   
</TEXT>
</DOC>
