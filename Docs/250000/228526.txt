<DOC>
<DOCNO> 228526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/siyaset/siy20.html </URL>
<DATE> 2004/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Denktaş Gemiyi delmeyelim 
   KKTC Cumhurbaşkanı Rauf Denktaş, 24 Nisan'da yapılacak referandum sürecinde, kimsenin kimseyi kırmamasını isteyerek, "Aynı gemideyiz, gemiyi delmeyelim, batıracak duruma getirmeyelim" dedi. Annan Planı'nın son şeklinin, özellikle mal - mülk konusunda halkı perişan edeceğini Kıbrıs Türkü'nü göçmen duruma düşürecek, en geç 15 yıl içerisinde dağıtacak bir plan olduğunu belirten Denktaş, "Bu kadar acele içerisinde halkımıza baskı yapıp bunu kabul ettirme eylemi, kabul edilmezdir" diye konuştu. 
   
   Powell İkinci bir plan yok 
   ABD Dışişleri Bakanı Colin Powell, Kıbrıs'ta referandumlardan olumsuz sonuç çıkması halinde bunun geri dönüşü olmayacağını ve tarihi bir fırsatın kaçırılacağını belirtti. Powell, "Kıbrıslıların bunun bir daha gelmeyecek bir fırsat olduğunu anlamaları için çalışmalıyız. B planı yok. Daha iyi bir düzenlemenin ortaya çıkması muhtemel değil. Bu düzenleme kabul edilmezse, uzun bir zaman için her şey duracak" diye konuştu. 
   
   Soysal Zafer değil, rezalet 
   KKTC Cumhurbaşkanı Rauf Denktaş'ın özel danışmanı Prof. Mümtaz Soysal, Kıbrıs konusunda İsviçre'deki görüşmelerden sonra sağlanan gelişmenin, Türkiye açısından zafer değil, "rezalet" olduğunu savundu. Soysal, basın toplantısında, "Annan Planı, adadaki Türk varlığını eritmek, adayla Türkiye arasındaki bağları koparmak amacını güden eşine rastlanmamış bir metindir... Türkiye, kurtardığı topraklara kurulan devletin yok edilmesine rıza göstermekle belki Guinness Rekorlar Kitabı'na girecek" dedi. 
   
   Kırkağaç, yine Kayadipliler'in 
   Manisa'nın Kırkağaç ilçesinde yaşayan Kayadipli ailesi, ilçenin yönetiminde yarım asırdır h kimiyeti elinden bırakmadı. Aileden ilk olarak Kazım Kayadipli 1955 - 1960 döneminde DP'den başkanlık yaptı. Kayadipli, 1960 ihtilali sonrası yargılanıp altı ay hapis yattı. Askeri dönemin ardından Kayadipli'nin kardeşi Halit Kayadipli, AP'den 1969 - 1980 arası belediye başkanlığı yaptı. Kazım Kayadipli politikaya uzun süre ara verdikten sonra, 1989 ve 1994 seçimlerinde iki kez DYP'den belediye başkanı seçildi. 1999'da da Halit Kayadipli'nin oğlu Rıza Kayadipli başkan seçildi. Son seçimlerde DYP'den bir kez daha başkan seçilen Rıza Kayadipli, "Kayadipli Hanedanı" sözlerine çok kızdığını belirterek, "Bizde halka hizmet aile kültürü haline geldi. Bu görevlere demokratik ortamlarda ve seçilerek geldik" dedi. 
   
   Babasının boş evini belediye binası yaptı 
   Hatay'ın İskenderun ilçesine bağlı Madenli beldesinde ikinci kez Belediye Başkanı seçilen CHP'li Dr. Asaf Güven, belediyeyi babasına ait tek katlı eve taşıdı. Belediye binası inşaatının sürdüğünü belirten Güven, inşaat giderlerini karşılamak için böyle bir formül bulduğunu söyledi. İller Bankası'ndan gönderilen ödenekle ancak işçi ve memur maaşlarını ödeyebildiğini kaydeden Güven, "Bütçemizi denkleştirmek için tasarruf yapıp, hizmetlere para ayırmaya çalışıyoruz. Binaya aylık 250 milyon lira kira vermemek için babama ait boş evi belediye hizmet binasına dönüştürdüm. Sağ olsun, babam para almıyor" dedi. 
   
   Uzan çiftliğinin suyunu kesti 
   Pamukova Belediyesi, iki yıldır Uzan ailesinin çiftliğine verilen Keltepe'deki kaynak suyunu, "ilçede su sıkıntısı çekildiği" gerekçesiyle keserek içme suyu şebekesine bağladı. Çiftliğin tamamen susuz kalmaması için de az miktarda su verildi. 28 Mart'ta başkan seçilen AKP'li Feridun Turan, eski Başkan GP'li Cevat Keser'den görevi devraldıktan sonra ilk olarak su sorununa el attı. Pamukova Belediye Meclisi, iki yıldır, yıllık 96 milyar lira karşılığı Uzanlar'ın Bakacak köyü yakınlarındaki çiftliğine verilen kaynak suyunu içme suyu şebekesine bağlamaya karar verdi. Turan, "İki yıldır kaynak suyunun Uzanlar'ın çiftliğine verilmesi nedeniyle ilçe halkı başta kuyular olmak üzere çeşitli kaynaklardan su içiyordu. İlçe merkezindeki su sıkıntısı şimdi biraz hafifledi" dedi. 
   
   Yeni başkan için 11 kurban kesildi 
   Şanlıurfa'nın Birecik ilçesinde Belediye Başkanlığı'nı kazanan DYP'li Abdülkadir Yüksel'in görevi devralması nedeniyle düzenlenen törende 10 koyun ve bir boğa kesilince, ortalık kan gölüne döndü. Mazbatasını alan Yüksel'in belediyede göreve başlaması nedeniyle bina önünde tören düzenlendi. Önce halk önünde Kuran ve Türk bayrağını öperek, Birecik'i adil ve şeffaf bir idarecilikle yöneteceğine dair yemin eden Yüksel için belediye binasının girişine 10 koyun dizilirken, bir boğa da kesilmek üzere ayaklarından vince asıldı. Çocukların da aralarında bulunduğu yüzlerce kişinin önünde koyunların ve boğanın kesilmesiyle ortalık bir anda kan gölüne döndü. Yüksel, kurban kesiminden sonra makamında tebrikleri kabul etti. 
   
   
   
</TEXT>
</DOC>
