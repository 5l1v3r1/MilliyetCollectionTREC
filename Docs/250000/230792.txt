<DOC>
<DOCNO> 230792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/guncel/gun02.html </URL>
<DATE> 2004/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fuhuş imparatoriçesi 
</HEADLINE>
<TEXT>

   Başak operasyonuyla Bodrum'da kadın ticaretini yöneten Afag Duman'la 12 kişi tutuklandı. Şebeke eski Doğu Bloku'ndan getirilen kadınları pazarlıyordu 
      TOLGA ŞARDAN Ankara 
   
   Bodrum'da geçen hafta gerçekleştirilen beyaz kadın ticareti operasyonunun altından Afag Duman 42 adlı Azeri uyruklu kadın çıktı. Duman'ın, kendisine yönelik operasyonları haber almak için bazı jandarma ve polisleri kullandığı da saptandı. Gözaltına alınan 15 kişiden, Duman ve yardımcıları Rena Göçen ile Linda Kurt'un da aralarında bulunduğu 12'si tutuklanarak İzmir F Tipi Cezaevi'ne gönderildi. 
   Başak operasyonu bölgedeki beyaz kadın ticareti şebekesini ortaya çıkardı. Duman'ın uluslararası insan ticareti gruplarıyla ilişki kurduğu belirlendi. Duman'ın yanı sıra, şebekenin İstanbul bağlantısını sağlayan kişilere de ulaşıldı. Moldova başta olmak üzere eski Doğu Bloku ülkelerinden turist vizesiyle Türkiye'ye getirtilen kadınların, İstanbul'daki Sema Eryüzlü tarafından Bodrum'a gönderildiği anlaşıldı. Duman ve şebekesinin de kadınları para karşılığı erkeklere pazarladığı belirtildi. 
   
   Naylon evlilikler 
   Şebekenin, yıpranan kadınları 1500 - 2000 dolar karşılığında, yine Duman'a bağlı çalışan, İzmir'de Makbule Bucak, Aydın'da Süleyman Meydan ve Talip İpek ile Denizli'de Şahin Bozkurt'a satarak diğer ilçelere gönderdiği belirlendi. Duman, pazarladığı kadınları Turan Onay, Nami Kılıç ve Cengiz Çobankara adlı taksicilerle adreslere gönderiyordu. Bu kadınlar, Güneydoğu kökenli vatandaşların şiddet ve tehdidine maruz bırakılarak kontrol altında tutuluyordu. Duman'ın, Sema Gürsel adlı kadının banka hesabına da deporte sorunlu kadınların işlemlerini güvenli şekilde yaptırması karşılığında para yatırdığı da tespit edildi. 
   Vize süresi dolmuş kadınları ülkelerine göndermeyen, İstanbul'daki adamı Ejder Toprak aracılığıyla sahte nüfus cüzdanı çıkarttırn Duman'ın ilçedeki kamu görevlileri üzerinde nüfuzunu kullandığı da öne sürüldü. 
   
   Bilgi karşılığı kadın 
   Duman'ın, kendisine yönelik operasyonları öğrenebilmek için Y.D, C.A, S.G, E.B, N.B.A adlı jandarmalarla H.H.Y, S.M.Ö, B.S, C.E ve Y.K. adlı polislerin cep telefonlarının ücretlerini ödediği, ayrıca "gecelik kadın" sağladığı iddia edildi. 
   
   
   
</TEXT>
</DOC>
