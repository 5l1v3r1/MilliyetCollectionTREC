<DOC>
<DOCNO> 249456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sonspo12.html </URL>
<DATE> 2004/06/20/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Bakan Unakıtan, Alex ile tanıştı... 
</HEADLINE>
<TEXT>

     Maliye Bakanı Kemal Unakıtan, Fenerbahçe Kulübü'nü ziyaret etti. 
     Brezilyalı futbolcu Alex de Souza'nın imza töreninin ardından torunuyla birlikte kulübe gelen Kemal Unakıtan'ı kulüp başkanı Aziz Yıldırım ve yöneticiler karşıladı. Bakan Unakıtan'a, kayıt dışı ekonomiyi kayıt altına alma çabalarında destek verdiklerini belirten Fenerbahçe Kulübü Mali İşler Koordinatörü Abdülkadir Kuşin, bugün hizmete açılan havuzun girişine yazar kasa koyduklarını söyledi. 
     Kuşin'in bu sözüne esprili yaklaşan bakan Unakıtan, ''Bırakın şimdi havuzu, transferler ne durumda, sözleşmelere bakacağım ha'' diye konuştu. 
     Abdülkadir Kuşin, havuz girişinde kasaya 20 milyon lira para vererek kesilen fişi, sembolik olarak Kemal Unakıtan'a verdi. Unakıtan, burada yaptığı konuşmada, kayıt dışı ekonominin kayıt altına alınmasının önemli olduğunu vurgulayarak, ''Kayıt dışı ekonominin kayıt altına alınması fevkalade önemli. Buna katkısı olan herkese teşekkür ediyorum. Bu arada Fenerbahçe'nin yeni tesisleri hayırlı olsun. Bu nazik ve anlayışlı davranışlarından dolayı, maliyeyi destekleyen tavırlarından dolayı teşekkür ediyorum.'' dedi. 
     Yeni transfer Alex de Souza da havuz girişine gelerek Unakıtan ile tanıştırıldı. Alex daha sonra Unakıtan'ın torununa arkasında kendi ismi yazılı hediye edilen formayı imzaladı. Başkan Yıldırım ve yöneticiler daha sonra Maliye Bakanı Kemal Unakıtan'a Faruk Ilgaz Tesisleri'ni gezdirdi. 
     
</TEXT>
</DOC>
