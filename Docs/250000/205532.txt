<DOC>
<DOCNO> 205532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/01/spor/spo04.html </URL>
<DATE> 2003/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon’dan Caio’ya rest 
</HEADLINE>
<TEXT>

Brezilyalı’nın her gün fiyat artırması Karadeniz ekibini canından bezdirdi 
     Menajeri "Gelecek" diyor 
     CAİO üzerinde yoğunlaşan Trabzonspor, Brezilyalı’nın sürekli fiyat artırması nedeniyle rest çekti, vazgeçebileceklerini açıkladı. Genel sekreter Yusuf Ziya Yılmaz, "Caio’nun fiyatı, hemen her gün 100 bin, 200 bin dolar artırılıyor. Vereceğimiz para belli. Bunun bir dolar üstüne çıkmayız. Fiyat artırmaya devam ederlerse kendileri bilir" diye konuştu. Futbolcunun menajeri Ayhan Yeşilbaş, "Büyük ihtimalle Caio, cuma günü Türkiye’ye gelir" dedi. 
     
     Değişik alternatifler 
     BU arada antrenör Ulvi Güveniroğlu’nun izleyip beğendiği Fluminenseli orta saha oyuncusu Galiano ile Botafogo’nun süper forveti Admilson’la temasa geçildi. Şartların uygun olması halinde Palmerias’ın sol kanat oyuncusu Jarddemisso’nun da Trabzonspor’a alınabileceği öne sürüldü. Öte yandan Belçika’nın Lierse Kulübü, Somers’e karşılık Axel Smeets’i verebileceklerini Karadeniz ekibine iletti. 
     
Erdinç gün sayıyor      DENİZLİSPOR maçında kolu kırılan Erdinç, ikinci yarı için gün sayıyor. Memleketi Kayseri’de dinlendiğini ifade eden genç futbolcu, "öHazırlık döneminin ikinci bölümünde top idmanlarına başlayacağımı ve ligin başlamasına kadar da tamamen iyileşebileceğimi düşünüyorum. Elazığspor maçıyla birlikte hiç bir sorunum olmadan sahada olabileceğim" diye konuştu. 
     
Başkan Sümer’in 2003 beklentisi      TRABZONSPOR Başkanı Özkan Sümer, uğursuzluğa inanmadığını ancak 2002’nin kendileri için felaket yılı olduğunu söyledi. Sümer, "Asla hatırlamak istemediğimiz, ancak her zaman ders almamız gereken olayları yaşadık. Belki düzlüğe çıktık ama yine de 2002’de taraftarlarımızı hiç de mutlu edemedik. Artık 2003 yılının Trabzonspor yılı’ olmasını temenni ediyoruz" dedi. 
     



 SPOR 























</TEXT>
</DOC>
