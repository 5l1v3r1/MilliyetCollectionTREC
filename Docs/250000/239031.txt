<DOC>
<DOCNO> 239031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/soneko10.html </URL>
<DATE> 2004/05/11/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Demirdöküm Çin'de üretim yapmayı planlıyor... 
</HEADLINE>
<TEXT>

     Isıtma ve soğutma sektörünün önde gelen üreticilerinden Demirdöküm, Çin'de üretim yapmayı planlıyor. 
     Demirdöküm A.Ş. Genel Müdürü Melih Batılı, showroom açılışı için geldiği Kayseri'de gazetecilere yaptığı açıklamada, tehlikeli Çin rekabetinin her sektörde olduğu gibi ısıtma ve soğutma sektöründe de etkisini gösterdiğini, bu rekabetten olumsuz etkilenmemek için gerekli önlemleri aldıklarını belirtti. 
     Üretimlerinin yüzde 48'inin ihracata yönelik olduğunu hatırlatan Batılı, Çin piyasasına yönelik araştırma çalışmalarına başladıklarını, gerekirse Çin'de de üretim yapabileceklerini kaydetti. 
     Birçok sektörde Türk üreticilerini olumsuz etkileyen Çin'de, ısıtma ve soğutma sektörünün yeni yeni gelişmeye başladığını bildiren Batılı, şunları söyledi 
     ''Sektörümüzde birçok yeniliği Türkiye'ye getirmiş bir kuruluş olarak dünya pazarında da önemli bir konuma sahibiz. Ürünlerimizin yüzde 48'ini ihraç ediyoruz. Kombinin anavatanı olarak bilinen İngiltere'de bile yüzde 10'luk bir pazar payına sahibiz. Çin de bizim için yeni pazarlardan biri. Çin, çok hızlı büyüyor ve inşaat sektörü lokomotif sektör olarak kendini gösteriyor. İnşaat sektörüne bağlı olarak ısıtma ve soğutma sektörleri de hızlı gelişiyor. Çin'in ucuz ürünleri Türk üreticileri sıkıntıya sokuyor. Biz de bu sıkıntıları yaşamamak için gerekli çalışmalarımızı sürdürüyoruz.'' Çin'in Don Guan bölgesinde yaklaşık 4 ay önce elektrikli yağlı radyatör üreten bir fabrika kurduklarını ifade eden Batılı, tehlikeli Çin rekabetinin ucuz ürün üretmeyi zorunlu hale getirdiğine dikkat çekti. 
     Batılı, şöyle devam etti 
     ''Sert Çin rekabeti maliyet yapımızı sağlamlaştırmamızı sağladı. Ürettiğimiz ürünlerin maliyetlerini düşürmek öncelikli hedeflerimiz arasına girdi. Çin'de kurduğumuz fabrika ile piyasa şartlarını analiz ediyoruz, pazarı ve insanlarını tanıyoruz, yasal mevzuatları öğreniyoruz, çalışma koşulları hakkında bilgi ediniyoruz. Bu çalışmalarımızın sonunda Çin piyasası hakkında yeterli bilgi edindiğimizde, bazı ürünlerimizi orada üretmeyi planlıyoruz. Çin rekabeti ülke ekonomisini tehdit ederken, biz gelişen Çin piyasası ile rekabet etmeye hazırlanıyoruz.'' 
     
</TEXT>
</DOC>
