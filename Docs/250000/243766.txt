<DOC>
<DOCNO> 243766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/sondun11.html </URL>
<DATE> 2004/05/29/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Irak'ın Kufe kentinde çatışmalar sürüyor... 
</HEADLINE>
<TEXT>

     Irak'ın başkenti Bağdat'ın güneyindeki Kufe kentinde Amerikan askerleriyle Şii milisler arasındaki çatışmaların sürdüğü, bugünkü çatışmalarda 3 sivilin yaralandığı bildirildi. 
     Radikal Şii lideri Mukteda Sadr'ın Mehdi Ordusu'ndan Muhammed Gazavi, dün gecenin sakin geçtiğini, ancak bu sabah Amerikan birliklerinin Kufe köprüsündeki tanklardan Sadr'a bağlı Mehdi Ordusu'nun bulunduğu bölgeye ateş açtıklarını, Sadr milislerinin de ateşe karşılık verdiklerini belirtti. 
     Bölgedeki AFP muhabiri de bir cami yakınındaki Şii milislerinin Amerikan birliklerinin bulunduğu Kufe köprüsüne havan topu mermisi attıklarını söyledi. 
     Çatışmalarda yaralanan 3 sivilin, Necef'teki Fırat Avsat Hastanesi'ne kaldırıldıkları bildirildi. 
     Irak'ta bir ay önce yandaşları işgal güçlerine karşı ayaklanma başlatan Şii lideri Mukteda Sadr ile Amerikan güçleri arasında önceki gün Necef'te ateşkes sağlandığı yönündeki haberlerden sonra dün çatışmalar tekrar başlamıştı. 

     
</TEXT>
</DOC>
