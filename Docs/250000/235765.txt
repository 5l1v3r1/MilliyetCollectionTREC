<DOC>
<DOCNO> 235765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/siyaset/axsiy00.html </URL>
<DATE> 2004/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'de Kıbrıs uzlaşması 
</HEADLINE>
<TEXT>


Yeşil Hat, insan geçişleri açısından dış sınır oluyor. Kuzey Kıbrıs'tan ilk etapta narenciye ürünlerinin güneye geçişine izin verilecek. Malların kapsamı daha sonra genişleyecek 

Güven Özalp 


Referandumda Rumların "evet", Türklerin "hayır" diyeceği hesaplamasıyla yapılan Kıbrıs tüzüğü, dün değişiklik istemleriyle Avrupa Birliği'nin AB daimi temsilcilerinden oluşan COREPER tarafından ele alındı. Yoğun tartışmaların yaşandığı toplantı sonrasında Kuzey Kıbrıs'ın ekonomik alanda izolasyonunu azaltacak bir uzlaşı formülünde anlaşıldı. 
Uzlaşı çerçevesinde mal ve hizmet geçişlerinde ağırlıklı yetki AB Komisyonu'na kaydırılırken, insan geçişlerinde Rum Yönetimi'ne bırakılıyor. COREPER'in vardığı uzlaşı çerçevesinde Yeşil Hat, "hukuken dış sınır olmasa da" özel şartların uygulandığı bir sınır olarak gündeme geliyor. Bu çerçevede üçüncü ülke vatandaşlarının Yeşil Hat'tan Güney'e geçişinde tek yetkili Rum Kesimi oluyor. Sadece geçerli belge ve oturma iznine sahip olanlara serbest geçiş hakkı tanınırken, diğer kişilere Rum Kesimi'nin belirlediği kurallar çerçevesinde vize sistemi uygulanıyor. Üzerinde uzlaşılan belgede AB vatandaşlarına uygulanacak yöntem açık bırakılıyor. Belgede bu konuda olumlu ya da olumsuz bir ifade yer almıyor. AB kaynakları, bu konudaki gelişmelerin Rum tarafının uygulamasına bakılarak netleşeceğini ifade ediyor. 
Malların Yeşil Hat'tan geçişlerinde ilk etapta narenciye ürünlerine izin verilecek. Daha sonra Komisyon tarafından yapılacak teknik çalışma çerçevesinde malların kapsamı genişletilecek. Ancak Komisyon ana raporunu ve önerilerini tamamlayana kadar Kuzey'den geçecek mallar sadece Güney pazarına yönelik olacak. 

İki ay içinde rapor 
Kuzey Kıbrıs'ın ekonomik izolasyondan kurtarılması için Komisyon'un iki ay içinde hazırlayacağı öneri paketine ilişkin rapor asıl belirleyici belgeyi oluşturacak. AB Konseyi'ne sunulacak bu raporda Kıbrıslı Türklerin kullanımına verilen 259 milyon euro'nun hangi projelerde kullanılacağı, Kuzey'de açılacak Komisyon bürosunun işleyişi ve statüsünün yanı sıra KKTC mallarının AB pazarlarına girişi konusunda yeni bir öneri yer alacak. Komisyon, bu önerisinde hangi malların AB pazarına girebileceğine ve bunun hangi yöntemlerle yapılabileceğine açıklık getirecek. 

Oybirliği gerekmeyecek 
Üzerinde varılan uzlaşı ve Komisyon'a yetki verilmesi Yunanistan ve Rum Kesimi'nin ileride bir veto kullanmasına da engel olacak nitelikte. 1 Mayıs'tan sonra Rum Kesimi üye olacağından ürünlerin AB pazarlarına yayılmasında iç pazar kuralları uygulanacak. Komisyon önerileriyle AB Konseyi'ne geldiğinde bu konuda alınacak kararlarda oybirliği sistemi kullanılmayacak. 
COREPER'de üzerinde anlaşılan belge 30 Nisan'da toplanacak olan adalet ve içişleri bakanları tarafından AB Konseyi adına onaylanacak. Toplantıda belgeye ilişkin tartışma yapılmayacak. 

'ABD, Rumları aşağıladı' 

Kıbrıs Rum Kesimi lideri Tasos Papadopulos, referandumdan "hayır" çıkması için Rum yönetiminin halkı zorladığını dile getiren ABD'yi "kışkırtıcı açıklamalar yapmakla" suçladı. Papadopulos, Atina ziyaretinden önce yaptığı açıklamada, "ABD Dışişleri Bakanlığı'nın bir sözcüsünün yaptığı açıklamaları kınıyorum" dedi ve bu açıklamaları, "aşağılama" olarak niteledi. ABD Dışişleri Sözcüsü Richard Boucher, Rum Kesimi'nde referandumdan "hayır" çıkması için seçmenlerin "fiziki tehditlerle korkutulduğunu", bir öğrencinin ölümle tehdit edildiğini söylemişti. 

Karamanlis'e sığındı 

Rum lider Papadopulos, referandumda ezici "hayır" çıkması üzerine uluslararası tepkileri göğüsleyebilmek için Atina'ya sığındı. Yunanistan Başbakanı Kostas Karamanlis'le görüşen Papadopulos "şartlı destek" sözü aldı. Karamanlis, tepkilerin aşılması ve yeni bir çözüm çabası için, Yunanistan'ın tecrit edilmemesi ve Kıbrıs konusunun Türkiye - AB ve Türk - Yunan ilişkilerini etkilememesi şartıyla Papadopulos'a "kalkan" olacak. 



</TEXT>
</DOC>
