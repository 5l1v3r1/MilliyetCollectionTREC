<DOC>
<DOCNO> 249159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/guncel/gun02.html </URL>
<DATE> 2004/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tankerle banka uçuracaklardı 
</HEADLINE>
<TEXT>


Ensar El İslam'ın 4 militanı ifadelerinde, "15 - 20 Kasım saldırılarının yapıldığı yerlere biz de eylem düşündük" dedi 

SERHAT ÜNAL İstanbul 

İstanbul'da, eylem hazırlığı yaparken yakalanan Ensar El İslam adlı terör örgütü üyelerinden biri Boğaziçi Üniversitesi mezunu çıktı. Zanlıların, bir akaryakıt tankerini kaçırıp eylem yapmayı planladıkları, ancak sonra vazgeçtikleri öne sürüldü. DGM'ye sevk edilen 4 zanlıdan 2'si tutuklandı. 
Terörle Mücadele Şube Müdürlüğü'nün İstihbarat Şube Müdürlüğü ile birlikte NATO Zirvesi öncesinde yaptığı çalışmalarda, yakalanan Sedat Şen'in Marmara Üniversitesi, Bilgisayar Mühendisliği Bölümü kardeşi Mithat Şen'in de Boğaziçi Üniversitesi Elektrik - Elektronik Bölümü mezunu oldukları belirlendi. 

'El-Kaide şemsiyesindeyiz' 
Sedat Şen'in ifadesinde, "El - Kaide şemsiyesi altında toplanmış insanlarız. 15 - 20 Kasım bombalı saldırılarının yapıldığı yerlere biz de saldırmayı düşündük, sonra vazgeçtik" dediği iddia edildi. Mithat Şen'in de, "Akaryakıt yüklü tankerle bir bankayı havaya uçurmak için keşif ve inceleme yaptım. Sonra eylemden vazgeçtim" dediği öne sürüldü. 
Emniyet yetkilileri, bu kişilerin evlerindeki aramalarda, ruhsatsız tabanca, bombada anahtar sistemi olarak kullanılmak üzere çok sayıda uzaktan kumanda alıcısı ve göndericisi, 12 sıralayıcı açma kapama anahtarlı sistem, 38 sistem soğutucusu ele geçirildi. 

Aynı anda 20 bomba 
Zanlıların, bomba yapım malzemesi teminiyle saatli, uzaktan kumandalı ve fitilli düzeneklerde bomba imal ederek silahlı eğitim atışları ve çeşitli eylem istihbaratları yaptıkları da iddia edildi. Yetkililer, ele geçirilen uzaktan kumanda bomba düzeneklerinin kurulduğu takdirde çok uzak mesafeden aynı anda 20 bombayı devreye sokabilecek güce sahip olduğunu söylediler. 
DGM'ye sevkedilen zanlılardan İshak Nur Altınöz ve Dursun Acar serbest bırakılırken, Nihat Şen "Yardım ve Yataklık", kardeşi Sedat Şen ise "örgüt üyeliği" suçundan DGM Yedek H kimliği'nce tutuklandı. 


</TEXT>
</DOC>
