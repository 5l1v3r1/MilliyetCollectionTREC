<DOC>
<DOCNO> 242431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonspo31.html </URL>
<DATE> 2004/05/24/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Özaydınlı Naklen yayınlarda bizim hakkımız bir başkası satıyor... 
</HEADLINE>
<TEXT>

     Fenerbahçe Kulübü Asbaşkanı Murat Özaydınlı, naklen yayınlar konusunda mücadele edeceklerini ifade ederek, ''Naklen yayınlarda bizim hakkımızı bir başkası satıyor. Çok ciddi bir haksızlık olduğuna inanıyoruz'' dedi. 
     Türkiye Kalite Derneği'nin Lütfi Kırdar Uluslararası Kongre ve Sergi Sarayı'nda düzenlediği Sporda Kalite Sempozyumu'nun ''Spor Ekonomisi ve Pazarlaması'' konulu oturumunda konuşmacı olarak yer alan Özaydınlı, yapılan araştırmalarda havuzu Fenerbahçe ve Galatasaray'ın ayakta tuttuğunun ortaya çıktığını ifade ederek, naklen yayınlarda yüzde 80 oranında bu iki kulübün taraftarları satın aldığını söyledi. 
     Murat Özaydınlı, şöyle konuştu 
     ''Birileri bizim adımıza hareket edip, ihale açıp, fiyat biçiyor. Sonra bize sormadan fiyatı indirebiliyor. Bu insan haklarına da aykırı. Bizim önerilerimiz var. Önümüzde Futbol Federasyonu seçimleri de var. Bu konuda da markamızın sahibi olmak istiyoruz. Onlar pazarlayacaksa tamam pazarlasın, ama hakkımızı da versinler.'' 
     
     ''STAT GELİRLERİ NAKLEN YAYINLARI GEÇTİ'' 
     Fenerbahçe Şükrü Saracoğlu Stadı'nı ülkede çok ciddi ekonomik sıkıntılar yaşanırken yaptıklarını anlatan Murat Özaydınlı, bugün herkesin dikkatini çeken doluluk oranıyla, bu stadın faydasını gördüklerini söyledi. 
     Bu sezon stada yaptıkları hareketli panolar sayesinde reklam verenlerin de sayısının arttığını dile getiren Özaydınlı, ''Feneriumlarla da dünyada ilk olarak kendi markamızı kullanan spor mağazası olduk. 1998'de Fenerbahçe'nin gelirleri 17-18 milyon dolardı, bunun yüzde 77'si TV naklen yayınlarıydı. Bugün 50 milyon dolar civarında stat gelirleri naklen yayın gelirlerini geçti. Feneriumlardan da 10-15 milyon dolar civarında gelirimiz var.'' Korsan ürünler konusunda çok ciddi mücadele verdiklerini belirten Murat Özaydınlı, 380 davalarının devam ettiğini kaydetti. 
     
     ''SPONSORLUK YASASI İYİ TANITILMALI'' 
     Fenerbahçe Kulübü'nde 9 amatör branşta 1500 lisanslı sporcu bulunduğunu vurgulayan Özaydınlı, ''UEFA'nın yeni kriterlerini göz önünü aldığımız zaman bunlara nasıl kaynak ayıracağız. En büyük sıkıntı burada. Sponsorların yardımcı olması gerekir'' dedi. 
     Çıkarılan sponsorluk yasasında eksiklikler bulunduğunu kaydeden Murat Özaydınlı, ''Fenerbahçe'nin 1500 lisanslı sporcusu var. Çıkıp Muratspor diye bir kulüp kursam, ben de o yasadan faydalanacağım. Elma ile armudu birbirine karıştırmamak lazım. Ayrıca yasayı iyi tanıtmak lazım'' diye konuştu. 
     Fenerbahçe Kulübü'nün profesyonellerle çalıştığını vurgulayan Murat Özaydınlı, ekonomik yapının kendi kendine yetecek duruma geldiğinde bu profesyonellerin sayısını artıracaklarını, kuracakları Fenerbahçe Üniversitesi'nde de spor yöneticileri yetiştireceklerini söyledi. 
     
     ARIBOĞAN ''LİGİ KULÜPLER YÖNETMELİ'' 
     Ülkerspor Genel Müdürü Lütfi Arıboğan ise basketbola verilen özerkliğin kulüplere nasıl yansıyacağının belli olmadığını, kendileriyle toplantı yapan federasyonun da tam içeriği bilmediğini ifade etti. 
     Vakıf nedeniyle çok ciddi sorunlar yaşayan federasyonun özerklikle rahatlayacağını kaydeden Arıboğan, ''Kulüplerin ligin yönetimi konusunda söz sahibi olması lazım. Basketbolun geliştiği Avrupa ülkelerinde ligi federasyon yönetmez, kulüpler yönetir. TBL'nin değeri 20-25 milyon dolar. Bunun 75 milyon dolarlara çekilmesi lazım. Tabii ki bu bütçeleri yönetecek kulüp organizasyonları olması gerekir'' diye konuştu. 
     Konuşmacılardan TOFAŞ Türk Oto. Fab. A.Ş. Ticari Grup Direktörü Müfit Ataseven, motorsporlarından çok önemli geri dönüş elde ettiklerini vurgulayarak, ''Araçlarımız çok zor koşullarda mücadele ediyor ve bu testlerimiz için çok güzel bir ortam. Motorsporlarında 3 yıldır markalar şampiyonuyuz. Bu da dinamizm, performans ve başarı demek'' şeklinde konuştu. 
     Turkcell Kurumsal İletişim Bölüm Yöneticisi Zuhal Şeker ise spora verdikleri desteğin devam edeceğini belirterek, ''Turkcell olarak her zaman Türk sporunun yanındaki yerimizi koruyacağız'' dedi. 
     
</TEXT>
</DOC>
