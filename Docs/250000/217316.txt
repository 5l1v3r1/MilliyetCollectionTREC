<DOC>
<DOCNO> 217316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/siyaset/siy07.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Zorunlu eğitim 8 yılda kalmasın' 
</HEADLINE>
<TEXT>

   TÜSİAD'ın toplantısında Marx'ın üretim ve sınıf çatışmaları ile ilgili teorilerinin demode olduğunu ileri süren Milli Eğitim Bakanı Çelik, zorunlu eğitim için 'Keşke 15 yıla çıkarabilsek' dedi 
      EKONOMİ SERVİSİ 

   
   Milli Eğitim Bakanı Hüseyin Çelik, zorunlu eğitimi 12 yıla, lise eğitimini de 4 yıla çıkartmak istediklerini söyledi. Türk Sanayicileri ve İşadamları Derneği'nin TÜSİAD "Yükseköğretim, Bilim ve Teknolojide Yeni Yönelimler" konulu seminerinde konuşan Çelik, "Türkiye, zorunlu eğitimini 8 yılda bırakmamalıdır. Hatta okul öncesi eğitimi yaygınlaştırarak, Belçika'da olduğu gibi keşke 15 yıla çıkarabilsek" dedi. 
   Dünya Bankası ile yürüttükleri proje çerçevesinde ortaöğretimin yeniden yapılandırılmasının gündemde olduğunu ve Türkiye'deki 73 çeşit liseyi genel orta öğretim, mesleki ve teknik ortaöğretim olmak üzere iki ana eksende toplayacaklarını kaydeden Çelik, bütün liseleri 4 yıla çıkarmanın da kısa zamandaki hedefleri arasında olduğunu söyledi. 
   
   "Marx demode" 
   Çelik, YÖK tasarısına değinirken de ideolojik saplantılardan arınmak gerektiğini kaydederek, "Marx'ın sözünü ettiği insan bedenini örnek alarak özellikle insan kolunu taklit eden teknoloji artık demode olmuştur. Marx'ın üretim ve sınıf çatışmaları ile ilgili teorileri demode olduğu gibi bu konudaki anlayış da demode olmuştur" dedi. 
   TÜSİAD Başkanı Ömer Sabancı da zorunlu eğitimin 12 yıla çıkarılması gerektiğini belirtti. TÜSİAD Yönetim Kurulu Üyesi ve Sosyal İşler Komisyonu Başkanı Arzuhan Yalçındağ da YÖK Yasası gibi çok önemli bir yasanın değiştirilmesi çalışmalarının geniş katılım ve uzlaşmayla yürütüleceğine inandıkları belirtti. 
   Sabancı Holding Yönetim Kurulu Başkanı Sakıp Sabancı, "Devlet üniversiteleri muhakkak paralı olmalı. Bazıları dershanelere gidip 3 - 5 bin dolar ödüyorlar. Bu para üniversitelere verilebilir. Sabancı Üniversitesi, öğrencilerinin yüzde 50'sine burs veriyor, vermeye de devam edecek. Türkiye'nin paralı devlet okullarına ihtiyacı var" dedi. 
   
   
   
</TEXT>
</DOC>
