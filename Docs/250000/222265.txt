<DOC>
<DOCNO> 222265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sonspo08.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, Malatyaspor galibiyetiyle umutlandı... 
</HEADLINE>
<TEXT>

     Malatyaspor'u sahasında 3-2'lik skorla yenen Bursaspor, kümede kalma yolunda umutlandı. Kulüp Başkanı Fikret Üstenci, galibiyetlerin devamının geleceğini söyledi. 
     Fikret Üstenci, yaptığı açıklamada, Malatyaspor karşısında futbolcuların çok hırslı mücadele ettiğini, iki kez yenik duruma düşmelerine karşın oyundan kopmayarak son dakika golüyle de olsa 3 puana ulaşmayı bildiklerini ifade etti. 
     Bursaspor'un çıkış sürecine girdiğini ve çok kısa bir sürede bulunduğu durumdan kurtulacağına inandığını dile getiren Üstenci, şunları söyledi 
     ''Son 2 maçtan 4 puan aldık. Bu takıma moral verdi. Malatyaspor karşısında 2 kez yenik duruma düşmemize rağmen aldığımız galibiyet, psikolojimizi de düzeltti. Önümüzde Fenerbahçe maçı var. Devamı gelecek. Bu zorlu deplasmandan da puan veya puanlarla ayrılmak için canla başla mücadele edeceğiz. Bu arada taraftarlarımıza da 90 dakika boyunca takıma verdikleri inanılmaz destekten dolayı teşekkür ediyorum.'' 
     
</TEXT>
</DOC>
