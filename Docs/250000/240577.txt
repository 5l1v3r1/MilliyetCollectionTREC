<DOC>
<DOCNO> 240577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/dunya/axdun01.html </URL>
<DATE> 2004/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, Refah mülteci kampını yerle bir ediyor 
</HEADLINE>
<TEXT>


Refah mülteci kampında tampon bölgeyi genişletmek isteyen İsrail, binlerce Filistinlinin yaşadığı yüzlerce binayı yıkılmak üzere işaretledi 

DIŞ HABERLER SERVİSİ 


İsrail, Gazze Şeridi'ndeki Refah mülteci kampındaki tampon bölgeyi genişletmek için başlattığı "yıkım operasyonu"nu sürdürüyor. Önceki gün 88 binayı yıkarak, 1000'den fazla Filistinlinin evsiz kalmasına neden olan İsrail güçleri, dün de yine aynı bölgede yüzlerce binayı yıkılmak üzere işaretledi. 
İsrail Genelkurmay Başkanı Moşe Yalon, İsrail Yüksek Mahkemesi'nin, Refah mülteci kampındaki evlerin yıkımının durdurulması yönünde çıkarılan geçici yasağı kaldırmasından sonra yapılan kabine toplantısında, konuyla ilgili bilgi verdi. Filistinli militanların İsrail'e yönelik saldırı girişimlerinin sürdüğünü söyleyen Yalon, güvenliğin sağlanabilmesi için Mısır sınırı yakınındaki evlerin yıkılmasını savundu. 
Öte yandan, İsrail Savunma Bakanı Şaul Mofaz, ordunun Gazze - Mısır sınırı boyunca yapılan silah kaçakçılığını önlemek için bölgede "başka bir gerçeklik" yaratacağını söyledi. Mofaz, İsrail askerlerinin hava operasyonlarına başladığını ve askeri müdahalenin genişletileceğini belirtti. 


</TEXT>
</DOC>
