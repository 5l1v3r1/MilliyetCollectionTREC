<DOC>
<DOCNO> 213128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sontur14.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Binanın neden çöktüğü inceleniyor... 
</HEADLINE>
<TEXT>

     Afet İşleri Genel Müdürü Mustafa Taymaz, Konya'daki binanın çöküş nedeninin belirlenmesi için bakanlık teknik elemanlarından oluşan 6 kişilik uzman heyetin olay yerine geldiğini bildirdi. 
     Taymaz, yaptığı yazılı açıklamada, Selçuklu'da meydana gelen olayın ardından Konya Valisi Ahmet Kayhan başkanlığında oluşturulan kriz merkezinin kısa sürede faaliyete geçirildiğini, ilk müdahalenin de yerel sivil savunma ekiplerince yapıldığını belirtti. 
     Kamu kurumlarınca yeterli sayıda iş makinesi ve personelin sağlandığına dikkati çeken Taymaz, açıklamasını şöyle sürdürdü 
     ''Kurtarma çalışmaları, Tarım ve Köyişleri Bakanı Sami Güçlü başkanlığında devam etmektedir. Uzmanlarımız, bir bodrum, zemin ve 9 kattan oluşan 35 metrelik, projesi 30.12.1992 tarihinde onaylanmış ve 04.08.1994 tarihinde Selçuklu Belediyesi tarafından inşaat ruhsatı verilmiş binada, projede belirtilen 160 kilogram santimetrekare ve S220 demir çubukların kullanılıp kullanılmadığı yolundaki raporu hazırlayacaktır.'' Binanın projesinin belediyeden temin edildiğini ifade eden Taymaz, projenin, yapıldığı yılda yürürlükte bulunan yönetmelik ve şartnamelere uygunluğunun araştırılacağını bildirdi. 
     Taymaz, şunları kaydetti 
     ''Yıkıntıdan, beton karot numuneleri ve donatı örnekleri alıp bakanlığımız merkez laboratuvarına götürerek inceleyeceğiz. Taşıyıcı sistemlerde görülebildiği kadarıyla donatı adedi ve çap tespiti yapılmaya çalışılacak. Elde edilecek malzeme mukavemetleri, tespitler ve projeler esas alınarak olası yıkılma sebepleri irdelenecek. Binanın taşıyıcı sistemine yapım sonrası herhangi bir müdahalenin olup olmadığı enkaz kaldırmanın son aşamalarında belirlenecektir.'' 
     
</TEXT>
</DOC>
