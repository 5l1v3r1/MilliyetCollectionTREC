<DOC>
<DOCNO> 238884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sontur19.html </URL>
<DATE> 2004/05/10/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Tecavüzcüsüyle evlendi, pişman oldu... 
</HEADLINE>
<TEXT>

     İsmail AKDUMAN SAMSUN, DHA 

Samsun'da, tecavüzüne uğradığı eniştesiyle yaşı büyütülerek evlendirilen 14 yaşındaki T.C., tecavüzcüsüyle evlendiğine pişman olduğunu söyledi. T., "Ablamın ve ailemin iyiliğini düşünerek evlendim. Ancak, canıma tak etti. Namusumu kirleten o adamdan hesap sorulmasını istiyorum'' dedi. 
     İddiaya göre, Kadıköy Mahallesi'nde geçen yıl meydana gelen olayda, T.C.'ye ablası 24 yaşındaki Melek C.'nin nikahsız eşi İsa İpekçioğlu tecavüz etti. Bu durumu ailesinden saklayan T., uzun bir süre enişte' diye hitap ettiği İpekçioğlu'nun taciz ve tecavüzüne maruz kaldı. Başından geçenleri ablasına söyleyen, ancak, "Kapat bu konuyu, kimse duymasın'' cevabını alan T., daha fazla dayanamayarak, olayı ailesine anlattı. T. ve ailesinin savcılığa suç duyurusunda bulunması üzerine İsa İpekçioğlu yakalanarak, cezaevine gönderildi. Ancak, ablasının da cezaevine girmesinden korkan ve olayın duyulması ile zor duruma düşen genç kız, ailesinin başvurusu üzerine yaşı 18'e çıkarılarak, kendisine tecavüz eden İpekçioğlu'yla resmi nikahla evlendirildi. Cezaevinden çıkarak tutuksuz yargılanmasına karar verilen İpekçioğlu ise ortadan kayboldu. 
     Samsun 2'nci Ağır Ceza Mahkemesi'nde görülen davanın dünkü duruşmasında, T. hakim karşısına çıktı. Duruşmada başına gelenleri anlatan T., "Annem tedavi için hastaneye yattığında, ablam Melek'te refakatçı olarak onun yanında kalıyordu. Böyle bir akşamda eniştem sarhoş olarak eve geldi ve bana tecavüz etti. Bir kaç gün sonra başıma gelenleri ablama anlattım. O da bana, Kapat bu konuyu, kimse duymasın' dedi. Ablamın mutluluğu ve çevreye karşı rezil olacağımızı düşünerek sustum. Ancak eniştemin cinsel tacizleri sürdü ve bana üç kez daha tecavüz etti. Artık dayanacak gücüm kalmamıştı. 4 ay önce olayı aileme anlattım ve polise giderek eniştemden şikayetçi oldum'' dedi. 
     Olayın ardından İsa İpekçioğlu ile resmi nikahla evlendirildiğini söyleyen T., "Ben şikayetçi olunca, eniştem yakalandı. Ablam da çok üzüldü. Bize ablamın da ceza alacağını söyleyerek, Evlen ikisi de cezadan kurtulsun' dediler. Biz de 40 gün önce resmi nikah kıyarak, evlendik. Formalite icabı yapılmış bir evlilikti. Eniştem de cezaevinden çıktı. Ancak, evlendiğime pişman oldum. Artık ablamı ve ailemi düşünmüyorum. Ben namusumu kirleten o adamdan hesap sorulmasını istiyorum'' dedi. Hiç okula gitmediği için okuma ve yazmayı da bilmediğini belirten genç kız, İsa İpekçioğlu'ndan şikayetçi oldu. 
     Duruşma, Küçük yaşta kızı alıkoymak ve ırza geçmek'' suçundan 10 yıla kadar hapis cezası istemiyle tutuksuz yargılanan İsa İpekçioğlu ile imam nikahlı eşi Melek C.'nin dinlenmesi için ertelendi. 

     
</TEXT>
</DOC>
