<DOC>
<DOCNO> 210403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/soneko35.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD'da ''borç'' tartışması... 
</HEADLINE>
<TEXT>

     Üst üste 2 yıldır bütçesi açık veren Türk Sanayicileri ve İşadamları Derneği'nin TÜSİAD bankalara 1.5 milyon dolar kredi borcu bulunduğu bildirildi. 
     Borcun tasfiyesi için üyelerden 2'şer bin dolar toplanması önerilirken, bazı üyeler derneğin ayağını yorganına göre uzatmasını ve hükümete yöneltilen bütçede açık verilmemesi tavsiyesine TÜSİAD'ın da uymasını istediler. 
     TÜSİAD Genel Kurulu'nda Genel Sekreter Haluk Tükel tarafından sunulan raporların özetinde, 2000'de yüzde 3.8 fazla, 2001'de gelirlerin yüzde 2.6'sı kadar fazla veren bütçede, 2002'de yüzde 7.5, 2003'te de yüzde 15'e kadar açık olduğu belirtildi. 
     Bütçenin 2003'te sapmasının nedeninin gelirlerin dolar, giderlerin ise Türk Lirası ve Euro olmasından kaynaklandığı belirtilerek, şöyle denildi 
     ''Ekonomik kriz ortamında son 4 yılda TÜSİAD aidatları 7 bin dolar düzeyinde tutulmuş ve üye sayısı da 2003 hariç sabit bir düzeyde seyretmiştir. 
     Toplam gelirler 4.7 milyon dolar, toplam harcamalar ise 5.5 milyon dolar olarak gerçekleşmiştir. Programlanan harcamalar ise 3.5 milyon dolar düzeyinde sunulmuştur. Dolayısıyla 1.5 milyon dolarlık bir fazla harcama oldu. Bunun 1 milyon doları kur farkından geldi. Fiilen, kontrol dışı sapma da 500 bin dolar civarında.'' Derneğin, 2004 bütçesinde toplam gelirler 5 milyon 475 bin dolar, toplam giderler ise 4 milyon 825 bin dolar olarak öngörülürken, 650 bin dolarlık bir fazla verilmesinin planlandığı bildirildi. 
     Haluk Tükel, bu fazlayı 2005'te de sürdürerek borçlanmayı kapatmayı planladıklarını ve 7 bin dolar olan adiatın da 7 bin euroya dönüştürülmesinin öngörüldüğünü kaydetti. 
     
     BÜTÇE TARTIŞMASI 

     Bütçe rakamlarının açıklanması üzerine söz alan TÜSİAD'ın kurucularından Feyyaz Berker, 1.5 milyon dolarlık fazla harcamaya dikkat çekerek, ''2'şer bin dolar versek bu kapanır. TÜSİAD'a borçlu olmak yakışmıyor. Kurucular biraz daha fazla versin'' dedi. 
     Şerif Kaynar bunun üzerine, ''Ayağımızı yorganımıza göre uzatalım. 2003'te, 725 bin dolar açık vermişsek bu problemdir. Bütçeden açık vermeyelim'' diye konuştu. 
     Uğur Ekşioğlu da, ''Bugün sokaktaki bakkal gibi Dolar-Euro böyle oldu, tutturamadık diyoruz. Ben bunu uygun görmüyorum. Devlete ve hükümete açık vermemesi için tavsiyelerde bulunulurken bizim de buna riayet etmemiz gerekir'' ifadesini kullandı. 
     Yılmaz Ulusoy da, çok iş yapıldığı için böyle masraf olabileceğine işaret ederek, ''Ben de borcun 2'şer bin dolar verilerek kapanmasını öneriyorum. Böylece Ömer Sabancı'ya borçsuz bir bütçe bırakalım. Aidatın da dolardan Euro'ya çevrilmesini öneriyorum'' dedi. 
     İbrahim Bodur, 2'şer bin dolar verilerek borcun kapatılması ve aidatların da Euro'ya çevrilmesi önerilerini destekledi. 
     YİK Başkanı Muharrem Kayhan geçen iki yılda TÜSİAD'ın faaliyetlerinin tahminlerin üzerinde bir harcama gerektirdiği için açık verildiğini bildirdi. 
     
     ÖMER SABANCI 

     TÜSİAD'ın yeni Başkanı Ömer Sabancı da TÜSİAD'ın Türkiye'deki bankalara 1.5 milyon dolar kredi borcu bulunduğunu belirterek, şunları kaydetti 
     ''2004 bütçesini hazırladık. Burada yeni üye girişini dikkate aldık. 7 bin Euro ve 8 bin Euro giriş aidatı olarak dikkate aldık. Bu bütçe gelir olarak 4.3 milyon Euro'luk bir rakam getiriyor. Yaptığımız hesaplara göre TÜSİAD'ın bazı faaliyetlerine kısıntılar yaparak, TÜSİAD giderleri içinde büyük bir pay alan personel giderlerinde enflasyon oranının yarısı kadar ücret artışı yaparak 1.5 milyon dolarlık banka kredisinin 750 bin dolarının bu sene azaltılmasını hedefliyoruz. Hükümetin IMF programında olduğu gibi bütçe disiplinine, sadık kalmasını dikkate alarak biz de TÜSİAD'da 2004'te bütçe disiplinine sadık kalmak istiyoruz. Bazı faaliyetlerimizi kısmak istiyoruz.'' Genel Kurul'da, Yönetim Kurulu'nun teklif ettiği giriş aidatının 8 bin Euro ve yıllık aidatın da 7 bin Euro olarak ödenmesi önerisi kabul edildi. 
     Şubat ayı sonuna kadar ödenmesi gereken yıllık aidat gecikme artışlarıyla Aralık ayında 8 bin Euro'ya kadar çıkabilecek. 

     
</TEXT>
</DOC>
