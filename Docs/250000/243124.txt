<DOC>
<DOCNO> 243124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/ekonomi/eko05.html </URL>
<DATE> 2004/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi Unakıtan'a affı engelledi 
</HEADLINE>
<TEXT>


GÖKÇER TAHİNCİOĞLU Ankara 

Anayasa Mahkemesi, "naylon fatura düzenleme" iddiasıyla yargılanan Maliye Bakanı Kemal Unakıtan'ın af umudunu sona erdirdi. Mahkemenin kararına göre, Unakıtan'ın, dokunulmazlığı kalktıktan sonra hapis cezası istemiyle hakim karşısına çıkması kesinleşti. 
Mahkeme, 31 Ağustos 2002'den önce vergi suçu işleyenlerin, borç ve cezalarını öderlerse haklarındaki davaların ortadan kalkmasını içeren Vergi Barışı Yasası'nı ele aldı. Mahkeme, Ankara 8. Ağır Ceza Mahkemesi'nin, yasadan kimlerin yararlanabileceği hükmünün iptal edilmesi başvurusuyla Karşıyaka Ağır Ceza Mahkemesi'nin, sahte belge kullananlar aftan yararlanırken, düzenleyenlerin yararlanamamasına ilişkin hükmün iptali başvurusunu birleştirerek reddetti. 
Böylece vergi barışında mevcut durum korundu. Yargıtay, Unakıtan'ın da suçlandığı Albaraka Türk yöneticilerinin yargılandığı davada, sanıkların sahte belge düzenlediklerini, bu nedenle vergi barışından yararlanamayacaklarını kararlaştırmıştı. 


</TEXT>
</DOC>
