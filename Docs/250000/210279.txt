<DOC>
<DOCNO> 210279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/spor/aspo.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
YILDIRIM ŞOV 
</HEADLINE>
<TEXT>

   Fenerbahçe Faruk Ilgaz Sosyal Tesisleri görkemli bir törenle açıldı. Başkan Aziz Yıldırım, alkışlarla kürsüye geldi, "Fenerbahçe'nin tek bir siyaseti vardır. O da sevgi siyaseti" dedi 
      
   Rüyası gerçekleşti 
   FENERBAHÇE'DE bir yıldan kısa bir süre içinde tamamlanan Faruk Ilgaz Sosyal Tesisleri'nin açılışı dün yapıldı. Saygı duruşu ve İstiklal Marşı'nın ardından kürsüye gelen Başkan Aziz Yıldırım üyelerin büyük ilgisini gördü. "Büyük Başkan" tezahüratlarıyla kürsüye gelen Yıldırım, "Fenerbahçe'nin tek bir siyaseti vardır. O da sevgi siyaseti. Başka düşünceye izin vermeyiz" dedi. 
   
   Muhalefete taş 
   BAŞKAN Aziz Yıldırım, "Dünya kulübü olacağız" sözünün "Şampiyon olacağız" olarak anlaşılmasına da tepki gösterdi. Fenerbahçe Başkanı, "Dünya kulübü olmak sosyal, ekonomik ve tesis açısından büyümektir. Hedeflerimize ulaşmak için desteğinize ihtiyacımız var. Muhalefet sesleri de var. Bunların azınlık olduğunu biliyorsunuz. Neden yaptıkları da ortada" diye konuştu. 
   
   'Ali Şen nerede ' 
   TESİSLERİN sembolik açılış töreni için eski başkanlar, divan başkanları ve devletin önde gelen isimleri kürsüye çağrıldı. Bu arada eski Başkan Ali Şen'in de kurdela kesmek için gelmesi istendi. Bunun üzerine mikrofonla Şen sahneye davet edildi. Eski başkanın gelmediği tespit edilince kurdela kesildi. Daha sonra davetlilelere kesilen dev pasta ikram edildi. 
   
   'Hepimizin kanalı'    FENERBAHÇE Kulübü'nün resmi televizyon kanalı "Fenerbahçe TV" de dünkü açılışı naklen vererek, yayın hayatına başladı. Başkan Aziz Yıldırım, televizyonun yönetime değil üyelere hizmet edeceğini dile getirdi. Fenerbahçe Başkanı, "Üyelerimizden televizyonumuzda çıkacak olan tüm haberlere inanmalarını istiyorum. Her haber doğru ve gerçek olacak" dedi. 
   
   Canaydın'dan kutlama jesti    GALATASARAY Başkanı Özhan Canaydın, Faruk Ilgaz Sosyal Tesisleri'nin açılış törenine kutlama mesajı gönderdi. Canaydın'ın, "Yönetim Kurulu toplantımız nedeniyle açılışa katılamadım. En kısa zamanda tesislerinizi gezmekten büyük keyif alacağım" ifadeleri, üyelerden büyük alkış aldı. Kutlama mesajı yollayanlar arasında Trabzon ve Diyarbakır kulüpleri de vardı. 
   
   
   
</TEXT>
</DOC>
