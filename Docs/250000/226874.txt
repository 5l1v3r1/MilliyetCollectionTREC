<DOC>
<DOCNO> 226874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/soneko27.html </URL>
<DATE> 2004/03/30/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Barbie'den Türk firmasına tasarım ödülü... 
</HEADLINE>
<TEXT>

     Kız çocuklarının sevgilisi Barbie bebeklerinin yılın lisansiye ürün geliştirme ödülüne Hakan Çanta adlı Türk firması da layık görüldü. 
     Barbie markası ve imajının lisans sahibi Mattel Inc.'in Londra'da düzenlediği Lisans Zirvesi ve Defilesi'nde, dünyada yılın en başarılı lisansiye ürünlerine verdiği ödüllerden biri Hakan Çanta'nın oldu. 
     Mattel Inc, dünyadaki lisansiyeleri arasından belirlediği yalnız 7 firmaya en iyi lisansiye ürün geliştirme ödül dağıtırken, Türkiye'den Hakan Çanta da, bu 7 firma arasında yer aldı. 
     Barbie lisansı ile birbirinden eşsiz, güzel tasarımlar gerçekleştirdiği bildirilen Hakan Çanta'yı temsil eden Ahmet Hacısoy ve Bülent Mızrak'a ödüllerini Barbie'nin Lisans Geliştirme Bölüm Direktörü Jonathan Hughes takdim etti. Barbie'nin Türkiye Lisans Hakları Temsilcisi Gamma Ajans'ın sahibi Zeynep Ataman yaptığı açıklamada, ''Lisansiyelerimizden Hakan Çanta'nın uluslararası alanda sağladığı bu başarı ve kazandığı ödül, Barbie markasının ülkemizde ürünlerine yansıyan kalitesinin göstergesidir. Bu ödül, diğer lisansiyeler ve üreticilere de dinamizm katacaktır'' dedi. 
     Mattel Inc, Gamma Ajans'a da geçtiğimiz yıl, ''Avrupa'nın en iyi lisans ajansı'' ödülünü vermişti. 
     
</TEXT>
</DOC>
