<DOC>
<DOCNO> 249916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sondun41.html </URL>
<DATE> 2004/06/22/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
ABD medyasında bu kez de 'şişirme tiraj' skandalı... 
</HEADLINE>
<TEXT>

     ABD'de, Newsday ve Chicago-Sun Times isimli gazetelerin yayınladığı tiraj raporlarının ''şişirme'' olduğunun ortaya çıkmasından sonra, medya sektöründe şişirme tirajlar yayınlandığına dair şüpheler artarken, tiraj rakamlarını denetlemekten sorumlu Tiraj Denetim Bürosu'nun güvenilirliği de tartışma konusu oldu. 
     Chicago-Sun Times, skandalın patlak vermesi üzerine birkaç yıldır tirajını şişirdiğini kabul etmek zorunda kalırken, Newsday gazetesi hafta içi günlük tiraj rakamlarını yüzde 7 40 bin adet , hafta sonu rakamlarını ise yüzde 9 60 bin adet aşağı çekti. 
     Skandalın büyümesi üzerine Merrill Lynch analistlerinden Lauren Rich Fine, bütün medya sektörünün yayınladığı tiraj raporları üzerinde soru işaretleri oluştuğunu söyledi. Fine, ''En büyük korkumuz bu iki vakanın münferit birer olay olmamasıdır. Bazı gazete şirketlerinin tirajlarını abartarak yayınlayabilmeleri Tiraj Denetim Bürosu'nun işleyişinde aksaklıklar olduğunu da göstermektedir'' dedi. 
     Reklamcıları ve hisse sahiplerini sakinleştirmek için Newsday'ın bağlı olduğu Tribune Co. şirketi, aralarında Chicago Tribune ve Los Angeles Times'ın da bulunduğu, sahibi olduğu 14 gazetede tirajların gerçek olup olmadığına dair iç soruşturma başlattı. 
     Hollinger International adlı şirket tarafından yayınlanan Chicago Sun-Times, geçen hafta son birkaç yıldır tirajını şişirdiğini kabul etmişti. Bu gazeteden sonra Newsday da, tirajda şişirme yaptığını açıklamıştı. 
     ABD'de gazete yayıncıları genellikle yılda iki kez tiraj açıklamasında bulunuyor. Ancak, ilk açıklanan tiraj rakamları herhangi bir denetimden geçmiyor. Tiraj Denetim Bürosu ise denetimlerini yılllık bazda yaparak açıklanan rakamları onaylıyor. 
     Reklam fiyatlarının belirlenmesinde kullanılan tiraj raporlarının şişirilmesi haksız kazanca yol açarken, bu konuda sahtekarlık yapılması durumunda gazetelerden reklam verenlerin kayıplarını ekstradan reklam yayınlayarak kapatması isteniyor. 
     Skandalın patlak vermesi üzerine bazı reklam verenlerin, derhal hareket geçerek, fazladan ödedikleri paranın tahsili için Newsday gazetesi ve Sun-Times gazetesinin bağlı olduğu Hollinger şirketi aleyhine dava açtıkları belirtiliyor. 
     
</TEXT>
</DOC>
