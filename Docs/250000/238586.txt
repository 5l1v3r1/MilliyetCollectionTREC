<DOC>
<DOCNO> 238586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/soneko11.html </URL>
<DATE> 2004/05/09/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Gayrimenkule ilgi, fiyatları arttırdı... 
</HEADLINE>
<TEXT>

     Ankara Tüm Emlakçılar Meslek Odası Başkanı Ali Taylan, gayrimenkul piyasasının son yılların en canlı dönemini yaşadığını vurgularken, ekonomik göstergelerdeki olumlu tablonun vatandaşı alıma yönelttiğini söyledi. 
     Emlak piyasasının son durumuyla ilgili A.A muhabirine değerlendirmede bulunan Taylan, ''Nereden Buldun'' yasasıyla başlayan, depremler ve ekonomik krizle devam eden 5 yıllık süreçte emlak piyasasının oldukça büyük durgunluk yaşadığını kaydetti. 
     Son bir yıldır ekonomik verilerdeki istikrar ve olumlu tablolarla emlak piyasasının açıldığını belirten Taylan, Ocak ayından itibaren sektörün canlandığına ve fiyatlarda kıpırdanma olduğuna işaret etti. 
     ''Gayrimenkule ilgi artarak devam ediyor'' diyen Taylan, talepteki artışa paralel, fiyatlarda yüzde 20-25 oranında artış meydana geldiğini, ancak bunun çeşitli kesimlerde söylendiği gibi anormal olmadığını belirtti. 
     Uzun zamandır gayrimenkul fiyatlarında bir oynama olmadığını ifade eden Taylan, ''Çünkü 2 yıldır fiyatlarda doğru dürüst artış yapılmıyordu'' diye konuştu. 
     Gayrimenkul fiyatlarındaki artış nedenlerinden birinin ekonomik göstergelerin gayrimenkulu cazip kılması olduğunu anlatan Taylan, faizlerin düşük olması, dövizin uzun zamandır yerinde sayması, konut edindirme kredi faizlerinin çok düşük seviyeye inmesiyle, kredilerin yoğun bir şekilde kullanılmaya başlanmasının da bunda etkili olduğunu söyledi. 
     
     DÖVİZDEKİ ARTIŞ 
     Dövizde son zamanlarda meydana gelen artışa da değinen Taylan, ''Dövize bağlı olarak son 10 gündür durgunluk yaşansa da, piyasalarda istikrar devam ettiği sürece, sektördeki canlılığın da devam edeceğini söyledi. 
     İnsanların tekrardan gayrimenkulu ''alternatif yatırım aracı'' olarak görmeye başladığına işaret eden Taylan, TOKİ'nin dünyada ''mortage'' sistemi olarak bilinen uzun vadeli ipotekli kredi sistemini uygulamasıyla gayrimenkul sektörünün önünün daha da açılacağını kaydetti. 
     Sistemin hayata geçebilmesi için ciddi çalışmaların başladığını anlatan Taylan, ''Sistem Türkiye'de yerini bulur ve oturursa bu, sektörü oldukça hareketlendirir'' diye konuştu. 
     
     GAYRİMENKUL ALACAKLARA TAVSİYELER 
     Gayrimenkul alımının bir uzmanlık işi olduğuna ve rayiçler ile değerlerin iyi bilinmesi gerektiğine dikkati çeken Taylan, vatandaşların odalara kayıtlı emlak müşavirleriyle çalışmaları halinde en iyi şekilde bilgilendirileceğini söyledi. 
     Vatandaşın fiyatları bire bir takip etmesinin mümkün olmadığını belirten gayrimenkul almak isteyenleri krediler konusunda da şöyle uyardı 
     ''Bankalardan çekilen krediler havadan para olarak görülmemeli. Sonuçta onu da ödeyen vatandaşın kendisi... İnsanların bütçelerine göre hareket etmeleri gerekiyor. Kredilerin artı yönleri var ama sıkıntı da yaratabilir. 
     Bu arada vatandaşların kredi alacakları bankalar anlamında ciddi araştırmalar yapmaları lazım. Çünkü küçük miktarlarda fark da olsa, bankaların farklı uygulamaları var.'' 
     
     DÖVİZ ÜZERİNDEN SATILAN EVLER 
     Gazetelerde döviz üzerinden satılan ev ilanlarıyla da ilgili olarak, söz konusu satışların oldukça azaldığını belirten Taylan, konuyla ilgili oda ve ATO olarak ''dövizle hayır'' kampanyası başlattıklarını hatırlattı. Taylan, dövizle satılan evlere artık vatandaşların da tepki gösterdiğini ifade etti. 
     Emlakçılık Mecburi Standardı'nın 8 Temmuz'da hayata geçeceğini hatırlatan Taylan, emlakçılar olarak 12 yıldır uğraş verdikleri Emlak Müşavirliği Yasa Tasarısı'nın çalışmalarını da bitirdiklerini ve kanunlaşmasını beklediklerini söyledi. 
     Yasa çıktıktan sonra sektörde çok ciddi düzelmeler ve gelişmeler olacağını vurgulayan Taylan, piyasada ani fiyat hareketlerinin önlenmesinde söz konusu yasa tasarının önemli etkisi olacağını kaydetti. 
     
</TEXT>
</DOC>
