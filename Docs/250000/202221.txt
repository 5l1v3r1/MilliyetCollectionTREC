<DOC>
<DOCNO> 202221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sondun57.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC YSK Başkanı "Seçimler demokrasi zaferi" 
</HEADLINE>
<TEXT>

     KKTC Yüksek Seçim Kurulu YSK Başkanı Taner Erginel, dün yapılan genel seçimlerin, ''Kıbrıs Türk halkının demokrasi zaferi'' olduğunu söyledi. 
     Erginel, düzenlediği basın toplantısısnda, ''ciddi, bilinçli ve ağırbaşlı bir seçim gerçekleştirmenin kolay olmadığını'' ifade ederek, birçok ileri ülkenin bile bunu yapamadığını belirtti. 
     Taner Erginel, seçimlere katılım oranının da yüzde 86.48 olduğunu açıkladı. 
     Seçimde kimin kazanacağının YSK'yı hiç ilgilendirmediğini yineleyen Erginel, seçimin kendileri ve halk için zafer olduğunu, çünkü son derece demokratik ve olaysız bir seçim yaşandığını vurguladı. Erginel, seçimi izlemek için gelen eski İngiliz muhafazakar milletvekili Michael Stevens'ın, ''İngiltere'deki seçimler bu kadar demokratik ve adil olmaz'' dediğini, sadece onun değil, Avrupa ülkelerinin temsilcilerinin de aynı görüşleri dile getirdiği kaydetti. 
     
     ''SİYASİLER DÜŞÜNSÜN'' 
     Hükümet kurulması ve güvenoyuna ilişkin bir soru üzerine Erginel, ''herkesin yoğunlaştığı bu konunun tamamen siyasi olduğunu'' belirterek, şöyle konuştu 
     ''Onu siyasiler düşünüp kararlaştırsın. Bunları ben düşünmek istemiyorum, düşünmeye de başlamadım. Kimin kazanacağını da hiç düşünmedim. Sadece şunu düşündüm Bütün siyasi partilere acaba eşit mesafede duruyor muyum Hepsine adil davranıyor muyum Benim tek ilgilendiğim konu bu. Şimdi öyle anlıyorum ki, sonuç biraz beklenmedik bir sonuç oldu, ama onu da varsın siyasiler düşünsün. Bazı kişiler tekrar 'Yeni seçim yapılabilir mi ' diyor. Yeni seçim son derece masraflı bir şey. Meclisin karar vermesi lazım. Bizim bu konuda bir görüşümüz yok. Yani karar verilirse biz onu uygularız. Biz kendi işimizi tam yapmaya çalışırız.'' 
     
     GÖZLEMCİLER 
     Taner Erginel, seçim için gelen gözlemcilerin izlenimlerinin hep olumlu olduğunu belirterek, başlangıçta ABD, İtalya ve Finlandiya'dan gelenlerin çok şüpheli ve şaibeli seçim olacağını düşündüklerini, bir süre kalıp araştırma yaptıklarını kaydetti. 
     Erginel, Amerika'dan gelen gözlemcinin ''Ben ülkemdeki seçimlerin sizinki kadar demokratik olduğuna inanmıyorum'' diyerek ayrıldığını, İtalya ve Finlandiya'dan gelenlerin de benzer şeyler söyleyerek ayrıldığını ve gözlem için gelmeye gerek görmediklerini anlattı. 
     ''Çünkü son derece tarafsız bir seçim olacağını hazırlıklardan anladılar'' diyen YSK Başkanı Erginel, tarafsızlıklarına kanıt olarak, Yüksek Seçim Kurulu üyelerinin yüksek mahkeme yargıçlarından oluşmasına atıfta bulundu ve ''seçimi mahkemelerin yaptığını'' kaydetti. 
     
</TEXT>
</DOC>
