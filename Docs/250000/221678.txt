<DOC>
<DOCNO> 221678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/spor/spo02.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'dan ince mesaj 
</HEADLINE>
<TEXT>

   Alman hoca, "Fenerbahçe şansıyla kazanıyor" eleştirilerine, "Şans daima çalışanın yanında olur" sözleriyle karşılık verdi. Christoph Daum, ligde bulundukları konumun abartılmamasını istedi, "İkincilik bile başarıdır" dedi 
      YUSUF KOBAL 

   
   'Takım ruhu oluştu' 
   FENERBAHÇE Teknik Direktörü Christoph Daum, basın mensuplarına verdiği yemekte çarpıcı açıklamalar yaptı. Ligde geldikleri konumun abartılmaması gerektiğini, önlerinde zorlu maçların bulunduğuna dikkat çeken Alman hoca, "Herşey bizim elimizde değil. Çalışarak geldiğimiz noktayı, çalışarak sürdürmeliyiz. Yeni bir takım kurup yeni bir yapılanmaya gittik. Bu yapılanma içinde iyi bir ekip ve takım ruhu oluşturduk. Çok şey kazandık ama bu yeni yapılanma doğrultusunda geldiğimiz nokta çok büyük bir kazançtır" dedi. 
   
   'İkincilik de başarı' 
   TECRÜBELİ çalıştırıcı, "Sezon sonunda tabelanın ikinci sırasında yer alırsak, o zaman 'Hiçbir şey kazanılmamış' denecek. Ancak bana göre bu yeni yapılanmadan sonra ikincilik de bir başarıdır. Ama bizden kupa bekleniyor. Dolayısıyla bugüne dek elde ettiğimiz başarıların üstüne bu başarıyı da eklemek istiyoruz" ifadesini kullandı. Daum, Beşiktaş'ın ligin ilk yarısında muhteşem bir çıkış yaşadığını da kaydetti, "Şampiyonluk yolunda kesinlikle pes etmeden sonuna dek rakibimiz olacaklar" diye konuştu. 
   
   'Kimse hediye vermedi' 
   LİGDE yaptıkları maçların sonucunu etkileyecek hakem kararlarının bulunmadığını anlatan Alman hoca, "Bize avantaj sağlayacak, lehimize hiçbir etken yok" dedi. Şansın daima çalışanın yanında olduğuna dikkat çeken Daum, "Trabzonspor maçında üç puanı bize hediye etmediler. Elazığ'da Tuncay'ın üstün performansı üç puanı getirdi. Gaziantepspor karşısında akılcı oynayarak sonuca gittik. Galatasaray'ın bize birşey hediye edeceğini düşünebilir misiniz Gençlerbirliği'ni de defansif oyunla yendik" yorumunu yaptı. 
   
   Yıldırım'a övgü 
   DAUM, Başkan Aziz Yıldırım'ın da camia için doğru insan olduğunu kaydetti. Alman hoca, "Yıldırım büyük projelere imza attı. Yapılan çalışmalar geleceğe olumlu yansıyacak. Fenerbahçe Avrupa ve dünya çapında tanınacak. Başkan kötü günlerimde hep destek oldu. Daima biz bir aileyiz mesajı verildi, bu da güçlü kalmamızı sağladı" dedi. Daum, sezon sonuna dek futbolcuların yalnızca kendi işlerine konsantre olmasını istediğini ve bu nedenle de röportajlara bazı kısıtlamalar getirmek zorunda kaldığını sözlerine ekledi. 
   
   Nobre'nin ricası var    'İşimi çözsünler' 
   SARI - Lacivertli takımın Brezilyalı golcüsü Marcio Nobre, Fenerbahçe yönetimine çağrıda bulunarak, bonservis konusunun çözülmesini istedi. Fener TV'ye konuşan Sambacı, "Liglerin bitimine iki ay var. Döneceğim mi, kalacağım mı bilmiyorum. Yöneticilerden ricam bir an önce transferimi halletsinler. Bu bende sıkıntı yaratıyor. Daum ve Hooijdonk ile bir arada olmak bana mutluluk veriyor" dedi. 
   
   'Cin gibi kutsal' 
   EŞİ ve çocuğuyla Türkiye'de mutlu olduğunu söyleyen Nobre, "Çok uzaklardan geldim. Ancak burada Türkler bana kuçak açtı. Kısa zamanda beni sevdiler, ben de onları sevdim" diye konuştu. Brezilyalı golcü bu kadar fanatik bir taraftar topluluğu görmediğini de kaydetti, "Türkiye'de futbol bir cin gibi kutsal. Otelimizde bile bizi rahat bırakmıyorlar. Bu taraftar şampiyonluğu hakediyor" ifadesini kullandı. 
   
   'Şimdi işimiz daha zor'    "KONYASPOR'DA Zafer Biryol ile Altan'ın kart cezalısı olması nedeniyle gereksiz bir gündem yaratıldı. Ancak ilk maçta iki oyuncu da oynadı ve biz rakibimizi deplasmanda yendik. Sonuçta Konyaspor bizim karşımıza 11 kişiyle çıkacak. Belki onların yerine görev yapacak futbolcular daha da hırslanacaktır. İşimiz yine öyle kolay değil." 
   
   'Volkan'a şaşırdım'    "GAZETELER Almanya'da tedavi olan Volkan'ın 1-2 hafta içinde takıma döneceğini yazıyor. Bu haberle şaşırıyorum. Tedavide yüzde 95 yol aldık. Bu işin tedavi kısmı. Ama yapacağı antrenmanlar var. Dönmesi 1-2 haftadan fazla sürecek. Serhat'ın da Galatasaray maçına yetişmesini bekliyorduk. Ancak bir antrenman sırasında sakatlığı nüksetti. Adanaspor maçında oynar." 
   
   Engin'e destek verdi    "SİNAN Engin yakın arkadaşım. Beşiktaş'ta birlik ve beraberliği sağlayan, kazanılan başarılarda katkısı olan bir insandır. Çoğu zaman zorluklara göğüs geriyor. Ama belli bir dönem gelir, insanlar herşeye tek başlarına göğüs geremezler. Rakiplerimiz hakkında şimdi görüş bildirmeyeceğim. Ancak sezon sonunda sorularınızı yanıtlayabilirim." 
   
   Pastayı kesmedi    Daum, yemek bitiminde Çapari Restoran tarafından hazırlanan üzerinde "Şampiyon Fenerbahçe" yazılı pastayı kesmedi. Alman hoca, "Daha ortada kutlanacak bir şey yok. Bunu buzdolabına koyup 2 ay sonra getirin" diyerek pastayı geri gönderdi. 
   
   Gol provası yaptılar    KONYASPOR maçının hazırlıklarını dün basına kapalı yaptığı antrenmanla sürdüren Fenerbahçe'de Teknik Direktör Daum taktik ağırlıklı bir program uyguladığı öğrenildi. Alman hocanın, kanat ortalarıyla van Hooijdonk ve Nobre'ye gol provası yaptırırken, sık sık çalışmayı yarıda keserek oyuncularını uyardı. 
   
   Sofuoğlu'nun acı günü    RAHATSIZLIĞI nedeniyle bir süredir Florance Nigthingale Hastanesi'nde tedavi gören Fenerbahçe eski Teknik Direktörü Turhan Sofuoğlu'nun babası Şükrü Sofuoğlu dün vefat etti. Sofuoğlu'nun cenazesi bugün Adapazarı'nda toprağa verilecek. Milliyet merhuma Allah'tan rahmet, kederli ailesine başsağlığı diler. 
   
   Fener geçiyor    ŞAMPİYONLUĞUN en güçlü iki adayı Fenerbahçe ile Beşiktaş, 46. yılını yaşayan lig tarihinde 11. kez birlikte zirve mücadelesi veriyor. Ezeli rakiplerin geride kalan 10 zirve mücadelesinde 6 kez Fenerbahçe, 4 kez de Beşiktaş mutlu sona ulaştı. İki takım 12 sezon sonra yarışa kalkıştı. 
   BEŞİKTAŞ ve Fenerbahçe arasındaki son iki şampiyonluk mücadelesinden Siyah - Beyazlılar üstünlükle ayrıldı. Bu arada Sarı - Lacivertliler, 1984 - 85 sezonunda averajla geride bıraktığı ezeli rakibi Beşiktaş'a, 1988 - 89 sezonundaki şampiyonluk yarışında da 10 puan fark atmayı başardı. 
   
   İşte ezeli rekabet Sezon Sıralama O G B M A Y P 1959-60 1-Beşiktaş 38 29 7 2 68 15 65 2-Fenerbahçe 38 27 6 5 88 38 60 1963-64 1-Fenerbahçe 34 21 11 2 55 14 53 2-Beşiktaş 34 22 8 4 57 19 52 1964-65 1-Fenerbahçe 30 18 11 1 52 13 47 2-Beşiktaş 30 16 9 5 46 17 41 1966-67 1-Beşiktaş 32 16 13 3 44 15 45 2-Fenerbahçe 32 17 9 6 37 20 43 1967-68 1-Fenerbahçe 32 19 11 2 38 12 49 2-Beşiktaş 32 15 12 5 42 24 42 1973-74 1-Fenerbahçe 30 15 13 2 39 15 43 2-Beşiktaş 30 13 14 3 34 19 40 1984-85 1-Fenerbahçe 34 18 14 2 65 25 50 2-Beşiktaş 34 19 12 3 49 19 50 1988-89 1-Fenerbahçe 36 29 6 1 103 27 93 2-Beşiktaş 36 25 8 3 81 21 83 1989-90 1-Beşiktaş 34 23 6 5 77 20 75 2-Fenerbahçe 34 22 4 8 70 38 70 1991-92 1-Beşiktaş 30 23 7 - 58 20 76 2-Fenerbahçe 30 23 2 5 81 35 71 
   
   
</TEXT>
</DOC>
