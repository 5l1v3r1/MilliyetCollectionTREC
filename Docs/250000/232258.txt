<DOC>
<DOCNO> 232258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sondun31.html </URL>
<DATE> 2004/04/17/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Hannay Papadopulos aslında "anlaşma istemiyorum" dedi... 
</HEADLINE>
<TEXT>

     İngiltere eski Kıbrıs Özel Temsilcisi David Hannay, Kıbrıs Rum Yönetimi Lideri Tasos Papadopulos'un Rumlardan Annan planına ''hayır'' demelerini istediği konuşmasıyla aslında ''Anlaşma istemiyorum'' dediğini söyledi. 
     Hannay Atina'da yayımlanan Elefterotipiya gazetesine verdiği demeçte, Papadopulos'u eleştirerek, Rum liderin her türlü çözüme karşı olduğunu ortaya koyduğunu vurguladı. 
     Papadopulos'un anlaşmaya karşı çıkmak gibi bir hakkı bulunduğunun altını çizen Hannay, ''Karşı çıkmak hakkıdır ama kendisinin tüm şartlarının yerine getirilmesi halinde ortaya bir anlaşma çıkabileceğine inanması iyi ve gerçekçi değil'' dedi. 
     Kıbrıslı Türklerin ''Evet'' Rumlarınsa ''Hayır'' demesinin, güneydeki ''Göçmenlerin'' hiçbirisinin kuzeye dönememesi ve bazı ülkelerin KKTC'yi tanımalarıyla Ada'nın taksimine yol açması sonuçlarını getireceği uyarısında bulunan Hannay, uluslararası toplumun Annan planının reddedilmesi halinde tekrar çözüm çabasına girişmesinin pek mümkün olmadığını da vurguladı. 
     Kıbrıslı Rumların planı reddetmeleri halinde, AB içinde de zorluklarla karşılaşacaklarını kaydeden Hannay, ''Bu durumda çok az etkileri ve destekleri olacak. Kuzey ile anlaşmazlıklarında diğer devletlerin desteklerini istediklerinde alacakları yanıt, omuz silkme ve 'siz BM'nin adil çözüm önerisini reddettiniz. Hata sizindir' olacak'' dedi. 
     İngiltere eski Kıbrıs Özel Temsilcisi Hannay, Rum Kesimi'ndeki Annan planının Türklerin lehine olduğu yolundaki inanca katılmadığını da belirtti. 
     
</TEXT>
</DOC>
