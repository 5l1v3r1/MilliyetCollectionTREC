<DOC>
<DOCNO> 234230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sontur16.html </URL>
<DATE> 2004/04/23/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Tünelde trafik kazası 4 ölü, 1 yaralı 
</HEADLINE>
<TEXT>

     Zonguldak'ın Ereğli İlçesi yakınlarında yolcu otobüsü ile çarpışan otomobildeki 4 kişi öldü, 1 bebek yaralandı. 
     AA muhabirinin aldığı bilgiye göre, Hasan Turcihan yönetimindeki 34 UF 8826 plakalı otomobil, Değirmenağız Mevkii yakınlarındaki tünele süratli giren sürücünün direksiyon hakimiyetini kaybetmesi sonucu Hasan Topçu'nun kullandığı 34 UF 9463 plakalı yolcu otobüsüyle çarpıştı. 
     Vatandaşlar tarafından otomobilden yaralı olarak çıkartılarak Zonguldak Karaelmas Üniversitesi Tıp Fakültesi Hastanesi'ne kaldırılan Fatma Yılmaz ve oğlu Eyüp kurtarılmazken 1 yaşında olduğu tahmin edilen bir bebek tedavi altına alındı. Kaza yerinde ölen Hasan ve Emine Turcihan'ın cesetleri ise İl Emniyet Müdürlüğü kurtarma aracındaki kesici aletler yardımıyla sıkıştıkları otomobilden güçlükle çıkartıldı. 
     Otomobilin yakıt deposunun delinmesiyle tünele benzin akmasından dolayı polis ve jandarma ekipleri güvenlik önlemi alarak trafik akışını çift yönlü olarak kestiler, itfaiye ekipleri de yolu yıkadılar. 
     Otobüsün ön koltuğuna oturan yolculardan görgü tanığı Bilal Tekcan, otomobilin süratli biçimde tünele girdiğini ve virajı alamayarak otobüse çarpmasıyla motor kısmının yanmaya başladığını belirterek, ''Otobüsten inen vatandaşlar yangını kısa sürede söndürerek araçtakileri çıkartmaya çalıştılar. Gözümün önünde meydana gelen kazanın şokunu halen üzerimden atamadım'' dedi. 
     
</TEXT>
</DOC>
