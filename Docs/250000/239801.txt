<DOC>
<DOCNO> 239801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sontur36.html </URL>
<DATE> 2004/05/13/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Cezmi Ersöz afişine soruşturma .. 
</HEADLINE>
<TEXT>

     İzmit'te, geçen hafta Cezmi Ersöz'ün, ''Suçtur Umutsuzluğa Kapılmak'' adlı kitabının tanıtıldığı afişi Kocaeli Üniversitesi Hereke Yerleşkesi'ne asan öğrenci hakkında soruşturma başlatıldı. 
     Yerleşke Koordinatörü ve İletişim Fakültesi Dekanı Prof. Dr. Hasret Çomak, ideolojik unsur bulunduğu için afişin asılmasına izin verilmediğini, afişi asan öğrencinin adının ise okuluna bildirildiğini söyledi. 
     Afiş astığı için soruşturma başlatılan İktisadi ve İdari Bilimler Fakültesi 4. sınıf öğrencisi Ekin Güneş Saygılı, Kocaeli Gençlik Derneği'nde düzenlediği basın toplantısında, söyleşi ve imza gününde kalemle yazılan afişin asılmasının, hiçbir gerekçe gösterilmeden yönetim tarafından engellendiğini söyledi. 
     Üniversitelerin bilim yuvası olması ve yöneticilerin de öğrencileri kitap okumaya teşvik etmesi gerektiğini savunan Saygılı, ''Ancak kitapları binlerce satan Cezmi Ersöz'ün kitap tanıtım afişi yasaklanıyor. Bu da yetmezmiş gibi, afişi asmak istediğim için hakkımda soruşturma başlatılıyor. Gençliğin yozlaştırılmasında YÖK ile onun temsilcilerinin sorumluluğu birinci derecededir'' diye konuştu. 
     
     ÜNİVERSİTE'NİN AÇIKLAMASI 
     İletişim Fakültesi Dekanı ve Hereke Yerleşkesi Koordinatörü Prof. Dr. Hasret Çomak ise afişte ideolojik unsur olduğunu söyledi. Çomak, ''Afişte, kitabın telif hakkının TAYAD'a bağışlandığı yazılıydı, TAYAD ideolojik bir görüş yansıttığı için izin vermedik'' dedi. 
     Görevlerinin, eğitimin sağlıklı, verimli ve huzur içinde yürütülmesini sağlamak olduğunu ifade eden Çomak, şunları kaydetti 
     ''Yerleşkede hassas dengeler var. Bu dengeleri korumak durumundayız. Karşıt görüşlü öğrencilerle bu öğrenciler arasında olası bir gerginliğe fırsat tanımamamız gerekir. Öğrencilerin adlarını, bağlı oldukları fakültenin dekanlığına bildirdim, soruşturma açıldıysa, kendi fakültelerince açılmıştır. 
     İktisadi ve İdari Bilimler Fakültesi Dekanı Prof. Dr. Ahmet Hamdi İslamoğlu da 2547 Sayılı Yasa'ya göre ''kamuya ait alan içinde afiş asmak ve gösteri yapmanın'' yasak olduğunu anımsatarak, ''Yerleşke koordinatörü arkadaşımız bu konuda bize suç duyurusunda bulundukları için biz de öğrenci hakkında soruşturma başlattık'' dedi. 
     
</TEXT>
</DOC>
