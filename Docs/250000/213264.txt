<DOC>
<DOCNO> 213264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sondun20.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Prodi Komisyon, Türkiye konusunda tarafsız olacak 
</HEADLINE>
<TEXT>

     AB Komisyonu Başkanı Romano Prodi, Türkiye'nin AB'ye katılımı konusunda tarafsız olacaklarını, siyasi kararın AB Konseyi ve Avrupa Parlamentosu tarafından verileceğini söyledi. 
     Prodi, Belçika'nın muhafazakar ''La Libre Belgique'' gazetesine verdiği özel demeçte, bu yıl görevden ayrılmadan önce tamamlaması gereken dosyaları anlattı. 
     AB'nin 1 Mayıs'ta 10 yeni üye ile genişleyeceğini, sırada Balkanlar ve Türkiye'nin bulunduğunu belirten Prodi, Fas, Ukrayna ve Moldavya gibi ülkelerle işbirliğini de genişletmek arzusundan söz etti. 
     Prodi, ''Türkiye AB'ye kabul edilebiliyor da Fas neden edilemiyor '' şeklindeki bir soruya, ''Bunu yanıtlamak zor'' diyerek cevap verdi ve şöyle konuştu 
     ''Türkiye'yi aday olarak kabul etmeye ilişkin karar uzun süre önce verildi. Komisyon'un rolü, Türkiye'nin Kopenhag kriterlerini yerine getirip getirmediği konusunu yargılamaktır. Söz verdim, Komisyon bu işlevinde çok tarafsız olacak. Sonra, siyasi kararı AB Konseyi ve Avrupa Parlamentosu verecekler.'' Prodi, açıklamalarında, NATO'nun Avrupa ile ABD arasında ''tek köprü'' olduğunu, İttifak'ın zayıflatılmaması gerektiğini, Avrupa savunma ayağının güçlendirilmesine ihtiyaç olduğunu söyleyerek, ''Euro'ya ulaşmak için 45 yıl gerekti. Avrupa ordusu da 40 yıl gerektirebilir. Bu iş zaman alıyor. Halkların onayı lazım. AB'ye yeni katılan ülkeler NATO'ya öncelik veriyorlarsa da aileye girdikten sonra değişecekler'' dedi. 
     AB Komisyonu'nun zayıf değil güçlü olduğunu savunan Prodi, kendilerini eleştirenleri ''politikadan anlamamakla'' suçlayarak, ''Biz melek değiliz. Gerçek dünyada yaşıyoruz. Altı devlet başkanı, AB için harcanan paraların boşa gittiğini söylüyor. Herkes bir tarafa, kendi yönüne gidiyor. Böyle bir ortamda ulaştığımız sonuçlar çok önemli'' diye konuştu. 
     
</TEXT>
</DOC>
