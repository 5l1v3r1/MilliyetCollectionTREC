<DOC>
<DOCNO> 205191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sontur15.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuşadası'na 2003'ta 1 milyon turist geldi... 
</HEADLINE>
<TEXT>

     Aydın Kültür ve Turizm Müdürü Halil İbrahim Aktemur, ''Kuşadası ve Didim Türkiye'nin en önemli turizm merkezi olmaya aday bölgeleridir'' dedi. 
     Aktemur, 2003 yılında Kuşadası'na gemiyle gelen turist sayısının 252 bin olduğunu, bunun dışında kara ve hava yoluyla gelen turistlerle ilçeye gelen turist sayısının 1 milyonu bulduğunu bildirdi. Kuşadası'nda yaz nüfusunun Davutlar ve Güzelçamlık bölgesine kadar olan sahada 500 bini bulduğunu kaydeden Aktemur, çeşitli projelerle turizmin 12 aya yayılması için çalıştıklarını bildirdi. 
     Kuşadası'na yapılması planlanan Kongre Merkezi'nin projesinin tamamlandığını belirten Aktemur, şöyle konuştu 
     ''Bu projenin hayata geçirilmesiyle turistik tesislerdeki 22 bin boş yatak kışın da dolmuş olacak. Bununla birlikte sıcak su kaynakları için çalışmalar sürüyor. Termal turizmin gelişmemesi için hiçbir engel gözükmüyor. Bizim tespitlerimize göre, Kuşadası ve Didim Türkiye'nin en önemli turizm merkezi olmaya aday bölgelerdir'' 
     
</TEXT>
</DOC>
