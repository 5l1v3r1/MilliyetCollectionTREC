<DOC>
<DOCNO> 231084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sontur28.html </URL>
<DATE> 2004/04/13/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Şaşkın aşık... Sevdiği kızın babasına gidip ''Onu seviyorum'' dedi ama... 
</HEADLINE>
<TEXT>

     Eskişehir'de platonik aşık olduğu kızın babasının evine gidip ''kızınızı seviyorum'' diyen, ancak sevdiği kızın evli olduğunu öğrenen genç, şikayet üzerine yakalandı. 
     AA muhabirinin aldığı bilgiye göre, Hasan E. 31 aldığı alkolün etkisiyle aşık olduğu kızın evlenmeden önce yaşadığı Gökmeydan Mahallesi 19 Mayıs Caddesi'ndeki evine giderek sürekli kapı zilini çalmaya başladı. 
     Hasan E, evin balkonuna çıkan baba Sadri Yalçıner'e 47 ''Kızınızı seviyorum, kendisiyle görüşmek istiyorum'' dedi. Baba Yalçıner de Hasan E'ye ''kızının evlendiğini ve yeni evine taşındığını'' söyleyip olayı polise ihbar etti. 
     Olay yerine gelen emniyet güçleri, Hasan E'yi ''kapı zili çalmak suretiyle rahatsızlık vermek'' suçundan yakalayarak gözaltına aldı. 
     Olayla ilgili soruşturma sürdürülüyor. 
     
</TEXT>
</DOC>
