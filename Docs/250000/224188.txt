<DOC>
<DOCNO> 224188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sondun07.html </URL>
<DATE> 2004/03/21/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Kıbrıs Kronolojisi... Son bir ayda neler oldu 
</HEADLINE>
<TEXT>

     Kıbrıs sorununa Annan planı temelinde 1 Mayıs'a kadar çözüm bulunması amacını taşıyan yeni müzakereler, 13 Şubat'ta New York'ta varılan mutabakat gereği, 19 Şubat 2004'te Lefkoşa'da başladı. Bu müzakerelerin öncekilerden farkı, her şeyin takvime bağlanmış olması ve tarafların buna uyacaklarını New York'ta taahhüt etmeleriydi. Buna göre, 19 Şubat'ta başlayan görüşmeler 22 Mart'a kadar sürecek ve taraflar, esas konularda anlaşmaya çalışacak, anlaşılamayan konular, 24 Mart'ta düzenlenecek, Türkiye ve Yunanistan'ın da katılacağı dörtlü konferansta halledilmeye çalışılacak. 
     Dörtlü konferansta da üzerinde anlaşılamayan konuları, New York'ta varılan mutabakat gereği BM Genel Sekreteri Kofi Annan karara bağlayarak, daha önce üç kez revize edilen Annan planının son şeklini taraflara sunacak. 
     Annan'ın, muhtemelen 31 Mart'ta tamamlayacağı planın son şekli, Kıbrıs'ta Türk ve Rum tarafında 20 Nisan'da eş zamanlı olarak halkın referandumuna sunulacak. İki taraftan da ''Evet'' oyu çıkması halinde, kuruluş anlaşması ekleriyle birlikte kabul edilecek ve Kıbrıs'ta 41 yıl sonra yeniden Türk-Rum ''ortak'' devleti kurulacak ve ''Birleşik Kıbrıs Devleti'' kabul edilmiş olacak. Bu durumda, Kıbrıs 1 Mayıs'ta ''Birleşik Kıbrıs Devleti'' olarak Avrupa Birliği'ne AB girecek. Ancak taraflardan biri veya her ikisinden ''Hayır'' sonucu çıkarsa anlaşma geçersiz sayılacak. 
     
     GÖRÜŞMELER 
     Yeni tur Kıbrıs müzakerelerinin birinci aşaması 19 Şubat'ta Lefkoşa'da başladı. KKTC Cumhurbaşkanı Rauf Denktaş ve Rum yönetimi lideri Tasos Papadopulos başkanlığındaki Türk ve Rum heyetleri, BM Genel Sekreteri'nin Kıbrıs Özel Temsilcisi Alvaro de Soto gözetiminde Lefkoşa ara bölgede görüştü. 
     KKTC heyetinde, Başbakan Mehmet Ali Talat, Dışişleri Bakanı ve Başbakan Yardımcısı Serdar Denktaş da yer aldı. Bu, Kıbrıs Türk tarafı açısından bir ilkti. Hükümet ilk kez bu kadar ağırlıklı olarak müzakerelere dahil oldu. Müzakerelere, ikinci haftadan itibaren, Cumhurbaşkanı Denktaş'ın anayasal konulardaki danışmanı Prof. Dr. Mümtaz Soysal da katılmaya başladı. 
     Müzakerelerden bir gün önce, AB Komisyonu'nun genişlemeden sorumlu üyesi Günter Verheugen de adaya geldi. Taraflarla, ilk görüşmenin ardından ara bölgede biraraya geldi. Türk tarafına ayrıcalıklar derogasyonlar konusunda bazı taahhütlerde bulunduysa da daha sonra bu taahhütte durulmadığı ortaya çıktı. 
     Süreci hızlandırmak, tarafları cesaretlendirmek ve Genel Sekreter Annan'ın mesajını iletmek amacıyla BM Genel Sekreter Yardımcısı Sir Kirean Prendergast da tarafların 7. görüşmesini yaptıkları gün, 2 Mart'ta Kıbrıs'a geldi. Prendergast, 16 Mart'ta yeniden Ada'ya geldi. KKTC ve Rum tarafında temaslarda bulundu. Papadopulos'la iki kez görüştü. Denktaş'la bir kez biraraya geldi, Prendergast bir ilki yaparak, KKTC Başbakanı Mehmet Ali Talat'ı Başbakanlık makamında ziyaret etti. Bu ziyarete Rumlar tepki gösterdi. 
     Görüşmelerin ikinci haftasında ABD Dışişleri Bakanlığı Kıbrıs Özel Koordinatörü Thomas Weston da, Kıbrıs'a gelerek KKTC ve Rum kesiminde temaslarda bulundu. 
     Müzakere süresinde Talat ve Serdar Denktaş iki kez, Cumhurbaşkanı Denktaş da bir kez Ankara'ya gitti. Cumhurbaşkanı Denktaş, her ne kadar konferans amacıyla gitmiş olsa da resmi görüşme de yaptı. Rum lider Papadopulos ise yeni Yunan hükümeti ile istişarelerde bulunmak üzere bir kez Atina'yı ziyaret etti. De Soto da bir kez Ankara ve Atina'yı ziyaret etti. 
     
     TARAFLAR 14 KEZ GÖRÜŞTÜLER, ANLAŞAMADILAR 
     Türk ve Rum heyetleri, 19 Şubat'tan 12 Mart'a kadar 14 kez yüz yüze görüştü. En kısa görüşme 45 dakika, en uzun görüşmede 3,5 saat sürdü. 
     Her iki taraf da, Annan planını olduğu gibi kabul etmeyerek değişiklik yapılmasını istedi. Müzakerelerde, taraflar karşılıklı değişiklik önerilerinde bulundu. Türk tarafının Annan planında yapılmasını istediği tüm önerileri, Annan planının dışında olduğu gerekçesiyle reddeden Rumlar, bunlara karşı öneri de sunmadı. 
     Türk tarafı ise Rumların önerileri hemen reddetmeyerek, yapıcı yaklaşmaya çalıştı ve kendi görüşlerini sundu. 
     Türk tarafı ilk günden ısrarla iki kesimliliğin üzerinde dururken, Rum tarafı daha fazla Rum'un Kuzey'e dönmesini istedi. Türk tarafını, ilk günlerde birkaç sayfadan oluşan değişiklik önerilerini Rum tarafına sunarken, Rumlar görüşme boyunca 100 sayfadan fazla değişiklik önerisi sundu. 
     
     TARAFLARIN İSTEDİKLERİ 
     KKTC heyeti, görüşmelerde ısrarla iki kesimliliğin üzerinde dururken, derogasyonlar ayrıcalıklar konusuna da büyük önem verdi. Anlaşmada Kıbrıslı Türklere verilecek hakların korunması ve AB üyeliğinde ortadan kalkmaması için, yapılacak anlaşmanın AB'nin birincil yasası haline getirilmesini isteyen Türk tarafı, AB'nin bu konuda verdiği sözde durmadığını açıkladı. Başbakan Mehmet Ali Talat da, AB'nin derogasyonlarla ilgili tutumundan hayal kırıklığına uğradığını söyledi. Müzakerelerdeki Türk tarafının isteklerini ana hatlarıyla şöyle sıralayabiliriz 
     -Derogasyonlar ayrıcalıklar . 
     -İki kesimlilik, eşit egemenlik. 
     -Türkiye'nin etkin ve fiili garantisi. 
     -Anlaşma uyarınca Rumlara bırakılacak bölgelerde yaşanların, başka bir bölgeye taşınması için mutlaka bir rehabilitasyon programı ve parasal kaynak olmalı. 
     -Türk askeri, AB üyeliğinden sonra da Kıbrıs'ta kalmalı. 
     -Senatodaki 24 24 oranı Türk ve Rum olarak belirginleşmeli. 
     -Türkiye ile KKTC arasındaki özel ilişkiler devam etmeli. 
     -Kurucu devletler kendi borcunu ödemeli. Borç paylaşılmamalı. 
     -Türk Lirası anlaşmadan sonra da resmi kur olarak Kuzey'de geçerli olsun. 
     -Kuzey'e daha az Rum gelsin. Rumlar siyasal haklarını Rum kurucu devletinde kullansın. -Mal-mülk konusu, takas veya tazminatlarla halledilsin. 
     -Sınırlar düz olsun. 
     -KKTC kurucu devlete tekabül etsin. 
     
     RUM TARAFININ TALEPLERİ 
     -Anlaşma referandumlardan önce Türkiye ve Yunanistan meclislerinde onaylansın. 
     -Kıbrıs'ta tek egemenlik, tek kimlik olsun. 
     -Anlaşma uyarınca Rumlara devredilecek bölgeler ilk günden BM'nin kontrolüne verilsin ve devir için öngörülen süreler azaltılsın daha erken zamanda devredilsin . 
     -65 yaşın üzerindekilerin sınırsız Kuzey'e dönüş hakkı olsun. 
     -Başkanlık Konseyi üyelerinin artırılması. Sayı 4 Rum, 2 Türk'ten, 6 Rum, 3 Türk'e çıkarılsın. 6 üyeden 9 üyeye . 
     -Asliye Mahkemesi kurulsun. 
     -Başkanlık süresi Rum tarafı için 40 ay Türk tarafı için 20 ay olsun. 
     -Türkiye kökenlilerin sayısı ve referandumda kimlerin oy kullanacağı belirlensin. Türkiye kökenlilerin sayısı azaltılsın. 
     -Güvenlik Türk ve Yunan askerlerinin sayısı, Annan planında öngörülen 6000'den 2500'ün altına indirilsin. 
     -Geçici dönem ve çözümle federal organlar derhal çalışmaya başlasın. 
     -Beşparmak'lardaki KKTC bayrağı anlaşmanın imzalandığı gün ya kaldırılsın ya da üzeri kapatılsın. 
     -Herkes malına dönme hakkına sahip olsun. -Referandumdan önce 114 federal yasa komitelerden geçerek onaylansın. 
     -Daha çok toprak verilsin. 
     
     GÖRÜŞMELERDEN KESİTLER 
     Görüşmelerde güvenlik konusu görüşülürken, Türk tarafı, 1700 olan polis sayısının artırılmasını istedi. BM bu isteği kabul etmedi. Cumhurbaşkanı Denktaş, bunu açıklarken, Rumların 3000 polisi, BM'nin de 7000 barış gücü bulunduracağına dikkat çekerek, dünyanın hiçbir yerinde, yerli kuvvetin üstünde, yabancı kuvvetin bulundurulmadığını söyledi. Denktaş, BM'ye neden 7000 asker bulunduracağını sorduklarında, BM'nden, ''Çünkü başlangıçta çetin olaylar bekliyoruz'' yanıtını aldıklarını açıkladı ve BM'nin anlaşmanın ardından Kıbrıs'ta kargaşa beklediğine dikkati çekti. 
     Rum yönetimi lideri Tasos Papadopulos, 14. görüşmeye giderken, ''Tarafımız bir şey almayacak neden versin'' açıklamasını yaptı. 
     Cumhurbaşkanı Denktaş, 2 Mart'ta, Kıbrıs müzakerelerine ''Türkiye'nin ricasıyla başladığını'' açıkladı. 
     Müzakerelerde, esprili olaylarda yaşandı. Marş konusu görüşülürken, Cumhurbaşkanı Denktaş'ın, ''Ya Mustafa Mustafa'' şarkısını mırıldandığı, komite üyelerinin bu espriye gülerken, Papadopulos'un bu duruma soğuk kaldığı basına yansıdı. Papadopulos'un, Denktaş'ın fotoğraf çekmelerinden rahatsız olduğu ve müzakerelerin başında oldukça soğuk davrandığı, ilerleyen günlerde Cumhurbaşkanı Denktaş'ın esprileriyle ortamın ısındığı, müzakere heyetinde yer alanlar tarafından belirtildi. 
     
     DOLAYLI GÖRÜŞMELERE GEÇİLDİ 
     Müzakere takvimi uyarınca, 12 Mart Cuma günü geçilmesi öngörülen al-ver süreci taraflar arasındaki derin görüş ayrılıklarının giderilememesi nedeniyle başlayamadı. Yine bu tarihte tarafların BM'ye iletmesi öngörülen kurucu devlet anayasa taslığı da BM'ye verilmedi. 
     Al-ver sürecine geçilmemesi nedeniyle BM görüşmelerde format değişikliğine giderek, dolaylı görüşmeleri başlattı. De Soto, 15 Mart Pazartesi günü Papadopulos ve Denktaş'la ayrı ayrı görüşerek, taraflara, üzerinde görüşülecek gündem maddelerini sundu. İki taraf da, de Soto'nun belgesinde kendi görüşlerine az yer verildiği gerekçesiyle itiraz etti. 
     De Soto, taraflara sunduğu gündem maddeleri üzerinde görüşerek al- ver sürecini başlatmaya çalıştı. 
     Kıbrıs müzakerelerine paralel olarak, olası bir anlaşmada kurulması öngörülen ortak devletin yasal ve mali altyapısını hazırlamak üzere iki tarafta kurulan teknik komiteler de BM gözetiminde 19 Şubat'tan itibaren yoğun çalışma içine girdi. Komiteler ele aldıkları 58 yasa üzerinde esasta anlaşmaya varamadı. 
     Bayrak ve Marş komiteleri, çalışmalarını tamamladı ve referandumlardan ''Evet'' sonucu çıkması durumunda geçerli olacak ortak devletin bayrağını ve marşını belirledi. Bayrak mavi-sarı-kırmızı renklerden oluşurken, marş da, sözsüz enstrümantal bir eser oldu. 
     Kıbrıs müzakereleri sürerken KKTC'de AB'ye uyum çalışmaları başlatıldı. Hükümet referandum yasa taslağının hazırlayarak meclise sundu. Meclis'te oluşturulan geçici komite de ''kurucu devletin'' taslak anayasasını hazırladı. Ancak Cumhurbaşkanı Denktaş, taslak anayasanın devleti ortadan kaldırdığını belirterek, taslak anayasayı BM'ye vermedi. Denktaş, BM'ye KKTC'nin mevcut anayasasını vereceklerini, anlaşmanın referandumda kabul edilmesi halinde, anlaşmaya göre anayasada gerekli değişiklikleri yapacaklarını açıkladı. Denktaş, referandumdan ''Hayır'' çıkarsa da devletin aynen devam edeceğini kaydetti. 
     
     DENKTAŞ İSVİÇRE'YE GİTMEYECEĞİNİ AÇIKLADI 
     Cumhurbaşkanı Denktaş, dörtlü konferans için İsviçre'ye gitmeyeceğinin işaretini, Göçmenler Derneği'nin 13 Mart'ta Gazimağusa'da düzenlediği ''Geleceğine Sahip Çık'' mitingine telefonla bağlanarak yaptığı konuşmada verdi. Denktaş, konuşmasında, ''22 Mart'tan sonra halkın arasına katılarak gerçekleri açıklayacağını'' söyledi. 
     16 Mart'ta, ''İsviçre toplantılarına katılıp katılmamaya karar verdiğini, bu kararını günü geldiğinde açıklayacağını'' söyleyen Denktaş, bir gün sonra İsviçre'ye gitmeyeceğini açıkladı. Denktaş, Kıbrıs müzakerelerinde temelde ilerleme olmadığını, bu durumda İsviçre'ye gitmesinin halkta yanlış intiba uyandıracağını belirterek, halka gerçekleri daha iyi anlatabilmesi için serbest kalması gerektiğini söyledi. ''Olmazsa olmazlarımız olmazsa hiçbir şey olmaz'' diyen Denktaş, Annan'ın kendilerini bir emrivaki ile karşı karşıya bırakmak istediğini kaydetti. Denktaş, Türkiye'den de olmazsa olmazlar konusunda kararlı bir tutum göstermesini istedi. 
     Görüşmecilikten çekilmediğini ifade eden Denktaş, hükümetin İsviçre'ye tam yetkiyle gideceğini söyledi. İsviçre'de, istenilen değişikliklerin plana sokulması halinde buna sevineceğini ve destekleyeceğini kaydeden Denktaş, aksi durumda hep beraber, Annan planındaki tehlikelerin devam ettiğinin halka anlatılacağını belirtti. Denktaş ayrıca, Annan planı kabul edilemez bir halde referanduma sunulur ve halk da ''Evet'' derse görevinden ayrılacağını da açıkladı. 
     Rum Ulusal Konseyi de, Denktaş'ın gitmeme kararının ardından, Papadopulos'un İsviçre'ye şartlı gitmesi yönünde karar aldı. Rumlar, Denktaş'ın İsviçre'ye gitmemesi halinde, Türk heyetinden birinin Denktaş'tan yazılı taahhüt almasını istiyor. 
     Ulusal Konsey'in kararında, ''Kıbrıs Rum tarafı sadece Rauf Denktaş'la müzakere eder. Denktaş Lüzern'e gitmezse, o zaman halefinin -her kim olursa- Kıbrıslı Türk liderden karar alabileceğine ilişkin yazılı yetki alması gerekir'' ifadelerine yer verildi. 
     
     ANKETLER 
     Kıbrıs müzakereleri sürerken, Kıbrıs Rum tarafında çeşitli gazeteler tarafından yaptırılan anketler, Rum halkının yüzde 55'ten fazlasının, Annan planına referandumda ''Hayır'' diyeceğini ortaya koydu. 
     Rum kilisesi de Annan planı konusunda ikiye ayrılsa da kilise ağırlıklı olarak plana karşı çıktı ve referandumda planı reddedeceğini açıkladı. Rum kilisesi, Annan planına karşı çıkışının gerekçesini, ''planının İncil'e ters olduğu'' görüşüyle açıkladı. 
     Kıbrıs müzakereleri çerçevesinde, BM, İsviçre'de yapılacak dörtlü konferans öncesinde son rötuşları yapmak üzere tarafları 22 Mart Pazartesi günü saat 09.00'da yüz yüze görüşmeye çağırdı. Denktaş ve Papadopulos başkanlığındaki Türk ve Rum heyetleri müzakereler çerçevesine 15 kez biraraya gelmiş olacak. 
     11 Kasım 2002'de sunulan ve daha önce 3 kez gözden geçirilen Annan planı, New York mutabakatı uyarınca, İsviçre görüşmelerinin ardından son şeklini alacak. Planın son hali, eğer tarih değiştirilmezse, 20 Nisan'da Kıbrıs Türk ve Rum halklarının geleceğine sunulacak ve halklar kendi kaderlerini belirleyecek. 
     
</TEXT>
</DOC>
