<DOC>
<DOCNO> 234434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sonspo01.html </URL>
<DATE> 2004/04/24/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Hagi İyi yoldayız, böyle devam etmeliyiz... 
</HEADLINE>
<TEXT>

     Malatyaspor Teknik Direktörü Mehmet Özdilek, 2-1 kaybettikleri Galatasaray maçı sonrasında, ''Kazanmak istiyorduk ama olmadı'' dedi. 
     Galatasaray karşısında yakaladıkları pozisyonları yeterince değerlendiremediklerini ifade eden Özdilek, ''Büyük takımlara karşı mücadele ederken elde ettiğiniz pozisyonları gole çevirmeniz gerekir. İyi oynarken gol yedik, ardından beraberliğe ulaştık. Fakat skoru koruyamadık. Galatasaray'ın etkili futbolcuları var. Defansta büyük hatalar yaptık ve kalemizde 2. golü gördük. Galatasaray'ı tebrik ediyorum'' diye konuştu. 
     
     GALATASARAY CEPHESİ 
     Galatasaray Teknik Direktörü Gheorghe Hagi, Malatyaspor karşısında iyi bir mücadele sergilediklerini söyledi. 
     Malatyaspor karşısında alınan 3 puanın kendileri için çok önemli olduğunu vurgulayan Hagi, sözlerini şöyle sürdürdü 
     ''Uzun süredir bu galibiyeti bekliyorduk. İyi bir görüntü verdik. İkinci yarıda bizim için her şey daha iyiydi. Savunma ve hücumda etkiliydik. İstekli olmaları nedeniyle oyuncularımı tebrik ediyorum. İyi yoldayız, böyle devam etmeliyiz. Buna ihtiyacımız var. Galatasaray eski günlerine dönmeli. İyi bir takıma karşı mücadele ettik. Mehmet Özdilek'i kutluyorum.'' 
     
</TEXT>
</DOC>
