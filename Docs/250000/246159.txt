<DOC>
<DOCNO> 246159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/yasam/yas03.html </URL>
<DATE> 2004/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölmeden önce her şeyi anlattı 
</HEADLINE>
<TEXT>


Almanya'da 5 kişiyi öldürüp Adana'ya kaçan Ali Göbelek, cinayetleri itiraf ettikten 5 gün sonra cezaevinde öldü... 

TUNCAY DAĞLI, FATİH KARAÇALI, NEŞET KARADAĞ Adana DHA 

Almanya'da, dördü kendi ailesinden 5 kişiyi öldürdükten sonra kaçtığı Adana'da polis tarafından ayağından vurularak yakalanan Ali Göbelek 37 , suçunu itiraf ettikten 5 gün sonra öldü. 
İkinci eşi Aylin Göbelek 29 , teyzesi ve kayınvalidesi Melahat Çankaya 53 , kayınbiraderi Aykın Çankaya 25 , üvey kızı Ela Doğan 7 ile misafirleri olan bir Çek Cumhuriyeti vatandaşını öldüren Göbelek, Kürkçüler E Tipi Cezaevi'ne konuldu. 6 Nisan'da da kendisini öldürmek isteyen Göbelek, psikolojik tedavi görmeye başladı. 
Jiletle boğazını kesen Göbelek'in cesedini, dün sabah banyoya giren tutuklular buldu. Adana Başsavcısı Cemal Sahir Gürçay, Göbelek'in tıraş bıçağını cezaevi kantininden satın almış olabileceğini, olayda görevlilerin ihmali bulunmadığını kaydetti. 

Sonunda film koptu 
Teşhis için Adli Tıp Kurumu'na gelen abi Süleyman Göbelek, kardeşini en son çarşamba günü ziyaret ettiğini belirterek şunları söyledi "Hep 'Onları ben öldürmedim' diyordu. Mahkemede de ifadesi bu yöndeydi. Sürekli kendini suçlamaya başladı. Bunu tahmin ediyordum. Son görüşmemizde beş kişiyi öldürdüğünü bana itiraf etmişti. Bunalıma girmişti. 'Yapma, etme' diye bir kez daha uyardım. 'Artık hayatı kaldıramıyorum' diyordu. En sonunda film koptu." Göbelek, kardeşini muhtemelen katliam kurbanlarının mezarlarının da bulunduğu Küçükoba Mezarlığı'na defnedeceklerini belirtti. 



</TEXT>
</DOC>
