<DOC>
<DOCNO> 236320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonyas23.html </URL>
<DATE> 2004/04/30/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
'Susam Sokağı' Afganistan'da... 
</HEADLINE>
<TEXT>

     Çocuk programı ''Susam Sokağı''nın karakterleri, Afgan çocuklarına geçmişin izlerini silmelerinde yardımcı olacak. 
     Afganistan'da okullarda gösterilmeye başlayacak eğitim amaçlı ''Susam Sokağı'' bölümlerinde, ''minik kuş'' gibi ünlü karakterler yer alacak. İlk 400 bölümün Afgan yetkililere teslim edildiği belirtildi. 
     Eğitim Bakanlığı danışmanı Sekander Giyam, ''Çocuklarımızın, gözlerini ve zihinlerini yeni düşüncelere açmasına ihtiyacımız var'' dedi. 
     Afgan çocuklarının izleyeceği ''Susam Sokağı'', ABD hükümeti tarafından finanse edilen ve Mısırlı yapımcıların uyarladığı 10-20 dakikalık bölümlerden oluşuyor. 
     Okullara, çocuk yuvalarına ve televizyonlara dağıtılacak bölümlerin, ülkede konuşulan iki yaygın dilden biri olan ''Dari'' dilinde olduğu kaydedildi. 
     Gösterilecek bölümlerde, farklı kültürlerin tanınması, öğrencilerin eğitime ve kariyer yapmaya özendirilmesi ve kadın hakları gibi konuların işlendiği belirtildi. 
     
</TEXT>
</DOC>
