<DOC>
<DOCNO> 240679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/soneko13.html </URL>
<DATE> 2004/05/17/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
''Şahin''den yarış otomobili nasıl olur 
</HEADLINE>
<TEXT>

     Balıkesir'in Burhaniye İlçesi'ndeki bir kaporta ustası, Tofaş'ın ''Şahin'' modelini, 120 beygir gücünde bir yarış otomobili haline getirdi. 
     Kaportacı Ali Değirmenci, 1992 model otomobilde bir iki değişiklik yapmak üzere yola çıktıklarını, ancak sonuçların güzelliğini gördükçe çalışmaları daha ileri boyutlara götürdüklerini söyledi. 
     Aracın modifiyesinde kullanılan metal ve polyesterden oluşan birçok malzemenin dizayn ve üretimini kendilerinin yaptığını belirten Değirmenci, 5 milyar liralık bir harcamayla, otomobilin tam bir yarış aracına dönüştürüldüğünü kaydetti. 
     Değirmenci, motor gücünü 120 beygire yükselttikleri otomobilin en önemli özelliğinin, kapkaç vakalarına karşı önlem alınması olduğunu belirterek, ''Bu çerçevede, aracın arka kapı kollarını çıkardık. Arka kapıların açılması, tamamen araç sürücüsünün kontrolünde. Böylece, otomobil kapkaç olaylarına karşı da korunaklı hale getirildi'' dedi. 
     
</TEXT>
</DOC>
