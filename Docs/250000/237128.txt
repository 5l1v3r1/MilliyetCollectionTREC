<DOC>
<DOCNO> 237128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sondun22.html </URL>
<DATE> 2004/05/04/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Kuzey Kore'den garanti El Kaide'ye nükleer füze satmayacağız 
</HEADLINE>
<TEXT>

     Kuzey Kore, terör örgütü El Kaide'ye asla nükleer füze satmayacağını belirterek, Irak'ın kaderini paylaşmak istemediklerini açıkladı. 
     Kuzey Kore Devlet Başkanı Yardımcısı Kim Yong Nam, İngiliz Financial Times gazetesine verdiği demeçte, ''Yabancı döviz kazanmak için füze satmaya hakkımız var, ancak nükleer malzeme konusundaysa geçmişteki, günümüzdeki ve gelecekteki politikamız uyarınca, El Kaide ya da herhangi başka bir oluşuma bu tip satışların yapılmasına izin vermeyeceğiz. Asla'' dedi. 
     ''Nükleer açıdan silahsızlandırılmış bir Kore Yarımadası istiyoruz ve komşu ülkelerle nükleer silah konusunda bir yarışa girmemiz de söz konusu değil'' diyen Kim, ''nükleer silah geliştirmelerinin tek nedeninin, Amerikan saldırısını engelleme amacını güden koruyucu bir önlem'' olduğunu söyledi. Kim, ''Irak'la aynı kaderi paylaşmak istemiyoruz'' şeklinde konuştu. 
     Kuzey Kore'nin, 1994 yılında yapılan anlaşma uyarınca, nükleer silah programından vazgeçmesi gerekiyordu. ABD, Ekim 2002'de, Kuzey Kore'nin silah programına devam ettiğini açıklamış ve soruna, uluslararası platformda çözüm aranmıştı. Pekin'de yapılan çok uluslu görüşmelerde bir sonuç elde edilememiş ve Kuzey Kore yönetimi, çözüm yolunda atılması gereken ilk adım olarak, saldırmazlık anlaşması imzalanmasını şart koşmuştu. 
     ABD Başkanı George Bush Irak, İran ve Kuzey Kore'yi ''şer ekseni'' olarak tanımlamıştı. 
     
</TEXT>
</DOC>
