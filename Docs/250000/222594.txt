<DOC>
<DOCNO> 222594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sonyas14.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilimadamları kelliğe de çare buldu 
</HEADLINE>
<TEXT>

     Amerikalı bilim adamları, ilk kez saç üreten foliküllerden izole ettikleri kök hücreleri, yine bu foliküllere yerleştirerek, yeni saçların çıkmasını sağladılar. 
     Philadelphia'daki Pennsylvania Üniversitesi'nde görevli George Cotsarelis başkanlığındaki ekip, farelerin tüy foliküllerinden kök hücreleri izole etti. 
     Bu farelerin genetik yapısını değiştirerek, kök hücrelerinin floresanlı bir işaret proteini üretmesini sağlayan bilim adamları, bu sayede, bu hücrelerin yeni saçların üretimine katkı sağladığını tespit edebildiklerini kaydettiler. 
     İzole edilen kök hücrelerin, başka farelerin saç foliküllerine yerleştirildiğinde, saç üretiminde rol oynayan bütün hücre tiplerine dönüştüğünü ifade eden bilim adamları, saç üretiminde kök hücrelerinin hangi genlerinin aktif hale geldiğini gözlemlediler. 
     Cotsarelis, ''New Scientist'' dergisinin internet sayfasına yaptığı açıklamada, ''Bu, 14 yıldır aradığım şeydi'' diyerek, bu yöntem sayesinde saç üretiminde rol oynayan genleri ve işlevlerini tespit ederek, saç çıkmasını durduran süreci tersine çevirebileceklerini söyledi. 
     
</TEXT>
</DOC>
