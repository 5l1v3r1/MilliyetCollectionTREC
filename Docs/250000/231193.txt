<DOC>
<DOCNO> 231193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/yazar/akyol.html </URL>
<DATE> 2004/04/14/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Kıbrıs, asker, siyaset 
</HEADLINE>
<TEXT>

   
   GENELKURMAY Başkanı Org. Hilmi Özkök, her zaman yaptığı gibi, medeni ülkelerde askerler nasıl konuşursa aynen öyle konuştu Asker olarak, özellikle güvenlik açısından, elindeki verileri ortaya koydu, son sözü KKTC halkının ve TBMM'nin, yani siyasi iradenin söyleyeceğini ifade etti. 
   Bu medeni ve sorumlu tavır, Türkiye'nin imajını güçlendirdiği gibi, Kıbrıs konusunda daha rasyonel ve dikkatli davranmamıza da elbette katkıda bulunacaktır. 
   Org. Özkök, 'siyasi' sayılabilecek soruları, mesela Başbakan'la Denktaş arasındaki tartışma gibi konuları 'askerce' cevapsız bıraktı. 
   Kıbrıs meselesinin "kaybedildi, verildi, alındı gibi kelimelerle" anlatılmaya müsait olmadığını belirtti. "Benim için evet veya hayır demek uygun olmaz" dedi. 
   Denktaş'ın Harbiye'de bir konferansa davet edildiğini düşünün Böyle bir şeyin Türkiye'de, Kıbrıs'ta ve dünyada ne büyük yankılar yaratacağı bellidir. 
   Bu şekildeki soruya Org. Özkök'ün verdiği cevap muhteşemdir 
   - Son anda akla gelmiş parlak fikirlerden daima korkarım. 
   
   SON SÖZÜ, ilk aşamada KKTC halkı, nihai olarak da TBMM söyleyecek. İktidar partisine bakarak TBMM'nin tavrını tahmin etmek mümkün. 
   Kıbrıs'ta Rumların hayır diyeceği de belli olmuş gibi... 
   Türk kesimi 'evet' diyecek gibi gözüküyor ama son birkaç gündür şöyle bir tereddüt gelişiyor 
   - Ankara ne ölçüde 'evet' istiyor 
   Özellikle Türkiyeli Türklerde bu tür soruları ortaya atanlara göre, Ankara evet istemekle beraber bu yönde kuvvetli bir çağrı yapmıyor Seçimlerde AKP seçim arabası gönderip Denktaşçıları desteklemedi mi İşte şimdi de Denktaş, konuşma yapması için TBMM'ye davet edilmiyor mu 
   Başbakan Erdoğan'ın, "Denktaş Kıbrıs'ta konuşsun" şeklindeki sözlerini "Kıbrıslıları ikna etsin" şeklinde anlatanlar da var 
   Ankara'da ise hükümet 'evet' yönünde güçlü işaretler verdiğini düşünüyor. Görüştüğüm kaynaklar hükümetin evet beklentisine dair daha güçlü mesajlar vereceğini de söyledi. 
   
   TÜRK tarafından 'hayır' çıkması Rumların ekmeğine yağ sürer. Rumlar zaten hayır diyerek planın uygulanmasını engelleyecekler Türk tarafının evet demesi en azından ambargonun hafiflemesine yol açar. 
   - Ankara hükümeti daha şimdiden, Kuzey Kıbrıs'ta Türk firmalarının yatırımlar yapması için işadamlarıyla görüşüyor. 
   Org. Özkök de belirtti göç hareketleri sebebiyle ortaya çıkacak konut ve istihdam sorunlarına kaynak sağlanması şarttır. Bunda Türk işadamlarının adada yatırım yapabilmesi önemlidir. 
   Yine Org. Hilmi Özkök'ün belirttiği "uygulamada ciddi sorunların çıkabilme olasılığı" da ancak planın uygulanması aşamasında Türkiye'nin oradaki elinin güçlü olması ile önlenebilir. 
   'Evet'in KKTC'de Türkleri ve Türkiye'nin elini güçlendireceğini bilen Rumlar, bunu önlemek için Türklerin de 'hayır' demesini istiyorlar. Oyun, referandumu erteletmektir. 
   Sayın Denktaş, bu gerçekleri ve Org. Özkök'ün çizgisini dikkate alarak TBMM'de konuşmalıdır. 
   Ve bu defa Rumlara uzlaşmazlık bahanesi vermemelidir. Kıbrıs'ta ya çözüm olmalı veya Rumların bozgunculuğunu dünya görmeli... 
   
      
   
   
</TEXT>
</DOC>
