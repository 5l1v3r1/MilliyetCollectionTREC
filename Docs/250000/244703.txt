<DOC>
<DOCNO> 244703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/soneko15.html </URL>
<DATE> 2004/06/02/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Damat adaylarını zor bir yaz bekliyor... 
</HEADLINE>
<TEXT>

     Havaların ısınmasıyla birlikte evlilik hazırlıklarının arttığı bugünlerde masrafların önemli bir kısmını karşılayacak olan damat adaylarını, düğünü en az maliyetle atlatmak istese de, altınlardan ev eşyasına kadar tüm harcamalar için en az 20 milyar lirayı gözden çıkarmak zorunda kalacak. 
     Konya Kültür ve Turizm İl Müdürlüğü, Konya Büyükşehir Belediyesi ile çeşitli mağazalardan derlenen bilgilere göre, düğün sezonu olarak bilinen yaz mevsimine girilmesiyle evlilik hazırlıkları yoğunlaştı. 
     Yurt dışındaki gurbetçilerin Türkiye'de planladığı düğünlerini, izinlerini kullanacakları yaz mevsimine bırakmaları, Orta Anadolu'da yaşayanların ise düğün için hasat dönemini beklemesi nedeniyle genellikle her yıl yaz aylarında adeta evliliklerde patlama yaşanıyor. Ayrıca bu yıl, Konya'nın merkez ilçe belediyelerine evlilik için yapılan başvurularda geçen yılın aynı dönemine göre yüzde 100'e varan artışların olduğu belirtiliyor. 
     Ev eşyası satıcıları, tekstil sektörü, kuyumcu gibi çok sayıda esnafın dört gözle beklediği bu sezonda damatlar, aile kurmanın heyecanını yaşasa da, masrafların önemli bir kısmını karşılayacak olmaları nedeniyle kara kara düşünüyorlar. 
     
     ALTIN OLMAZSA OLMAZ 

     Konya Kültür ve Turizm Müdürlüğü yetkilileri, düğünde geline takılan altınlar tekrar damada geri dönse de, bu altınların ''ailenin güvencesi ve demirbaşı'' gibi görüldüğünü, bu yüzden kız tarafının bu konuda ısrar ettiğini söyledi. 
     Konya'da önceden ''beşi biryerde'' adı verilen altınlardan istendiğini, ancak şimdi onun yerini burma bileziklerin aldığını belirten yetkililer, ''Orta Anadolu'da kız tarafı yaklaşık 10 burma bilezik istiyor. 15 hatta 20 bile isteyenler oluyor. Bu iki aile arasındaki anlaşmaya bağlı olarak değişiyor'' dedi. 
     Orta Anadolu geleneklerine göre evlenmek isteyen erkek, 10 adet ikili burma bilezik için ortalama 2,5 milyar lirayı gözden çıkarıyor. Bilezik dışında takılacak diğer altınlarla birlikte erkek tarafının sadece takı maliyeti yaklaşık 4 milyar lirayı buluyor. 
     Ev eşyasında ise erkeği en fazla yatak odası takımının kız tarafınca karşılanması rahatlatıyor. Acil olmayan bulaşık makinesi dışında kalan beyaz eşya, televizyon, oturma grubu, yemek odası, halılar ve küçük eşyalarla birlikte ev eşyası damat tarafına normal şartlarda en az 9 milyar liraya mal oluyor. 
     Tüm bunlar yapılırken düğüne az zaman kala erkek tarafı, gelinin birinci derece yakınlarına pantolon ve eteklik için kumaş alıyor. Bu da ortalama 2 milyar lirayı buluyor. Düğün salonu için harcanacak 2 milyar lira, düğünden önce verilecek yemek için 1,5 milyar lira da ilave edilince düğünün erkek açısından maliyeti giderek kabarıyor. 
     Tüm bu masraflara gelinlik, gelin başı ve yakınların kuaför masraflarıyla birlikte, gelin evden çıkarılırken kardeşlerine ve yakınlarına verilen bahşişler, otomobillerin süslenmesi de eklenince damadın maliyeti en iyi olasılıkla 20 milyar liraya ulaşıyor. Eşyalarda kalite, bileziklerde ve akrabalarda sayının artması düğün maliyetini daha da yükseltiyor. 
     Konya'daki mağaza sahipleri ise ev eşyası satışlarında bir canlanma görüldüğünü vurgulayarak, 15 Haziran'dan itibaren hareketliliğin daha da artacağını kaydettiler. 
     
</TEXT>
</DOC>
