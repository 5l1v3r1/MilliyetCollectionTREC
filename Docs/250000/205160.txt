<DOC>
<DOCNO> 205160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sonspo10.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sunter istifa etti, yerine Burgul geldi 
</HEADLINE>
<TEXT>

     Türk Telekomspor Antrenörü Ercüment Sunter, görevinden istifa etti. 
     Mavi-beyazlı takımın antrenörü, çok büyük şanssızlıklar yaşadıklarını belirterek, ''Takıma bir kan değişikliği gerekiyordu. Doğru bir karar aldığımı düşünüyorum. Umarım bundan sonrası daha güzel olur'' dedi. 
     İyi bir performans ortaya koymalarına karşın sonuca gidemediklerini ifade eden Sunter, ''Son 7 maçın 6'sında çok iyi oynadık. Son periyoda 10-15 sayı önde girdik. Fakat bunu koruyamadık ve yenildik. Bazen işler böyle ters gidiyor. Bana bugüne kadar güvenen ve destek veren herkese teşekkür ediyorum'' diye konuştu. 
     Sunter, şu anda herhangi bir kulübü çalıştırmayı düşünmediğini ve bir süre dinleneceğini sözlerine ekledi. 
     
     BURGUL 

     Türkiye Basketbol Ligi'nde mücadele eden Türk Telekomspor'da, dün akşam istifa eden antrenör Ercüment Sunter'in yerine altyapıda görev yapan Ali Burgul getirildi. 
     Türk Telekomspor Menajeri Akif Üstündağ, Ercüment Sunter'in istifasını dün akşam kendilerine ilettiğini belirterek, ''Biz Ercüment hocaya gitmemesi konusunda ısrar ettik. Ama kendisi dinlenmek istediğini söyleyince istifayı kabul etmek zorunda kaldık'' dedi. 
     Üstündağ, yabancı oyuncu transferinin de gündemlerinde olduğunu ve iyi bir yabancı oyuncuyu takıma katmak için çalışmalarının devam ettiğini de sözlerine ekledi. 
     
</TEXT>
</DOC>
