<DOC>
<DOCNO> 210415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sonspo01.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihat Kahveci, ''AB''ye girdi... 
</HEADLINE>
<TEXT>

     İspanya Birinci Futbol Ligi ''La Liga''da yer alan Real Sociedad takımında oynayan Nihat Kahveci, Avrupa Birliği AB statüsünde futbolcu olarak kabul edildi. 
     Madrid Üst Mahkemesi 6. kısmı tarafından alınan karar İspanya Futbol Federasyonu'na iletilerek, Nihat'ın AB statüsünde futbolcu olarak tanınması talimatı verildi. 
     Kulüp yetkilileri de bu kararın federasyon tarafından onaylandığını ve Türk futbolcunun ilk lig maçından itibaren AB statüsünde sahaya çıkacağını açıkladılar. 
     İki yıldır Real Sociedad takımında forma giyen Nihat, ''Ben takımda garanti oynuyordum. Ama ne olursa olsun, bu karar benim için önemli bir şey. Artık daha rahatım. Kulüp için de benim içim de olumlu bir gelişme'' dedi. 
     ''La Liga''daki kurallara göre, her takım AB dışından 3'ten fazla oyuncuya ilk 11'nde yer veremiyor. 
     
     KARAR İSPANYA'DA TARTIŞILIYOR 

     Real Sociedad takımının yıldız futbolcusu Nihat Kahveci'nin, Madrid Yüksek Mahkemesi tarafından Avrupa Birliği AB statüsünde oyuncu sayılması İspanya'da büyük tartışmalara yol açarken, La Lega'da yeni bir dönemin başlayacağı savunuluyor. 
     Real Sociedad'ın Nihat'ın AB dışı oyuncudan AB statüsünde oyuncu olması için yaptığı başvuru, Madrid Yüksek Mahkemesi tarafından karara bağlanıp, Türk futbolcunun bundan böyle AB statüsünde oyuncu olarak sahaya çıkması gerektiği Futbol Yüksek Konseyi aracılığıyla İspanyol Futbol Federasyonu'na bildirildi. İspanya'daki kurallara göre her takım sahada AB ülkeleri dışında 3'ten fazla yabancı oyuncu oynatamazken, Nihat için verilen kararın bazı dengeleri bozacağı iddia ediliyor. 
     Nihat'ın AB statüsünde tanınmasını zorunlu kılan karara şaşıran Futbol Federasyonu'nun, ilk defa başına gelen bu olay için akıl danışacağı, ancak Real'e göre bu karara itiraz edilemeyeceği belirtiliyor. 
     Real Sociedad'ın avukatları, Nihat'ın AB statüsünde oyuncu sayılmasının, AB-Türkiye arasında olan işçi anlaşması ile geçen yıl Almanya'nın hentbol takımlarından Bundesliga'da oynayan Slovak kaleci Maros Kolpak'ın yürüttüğü yasal mücadele sonrasında AB oyuncusu sayılması kararının kullanılması olduğunu söylüyorlar. 
     Slovak Kolpak'ın davasında AB Yüksek Mahkemesi'nin verdiği kararın, AB'ye tam üyelik müzakerelerini yürüten tüm ülkelerin vatandaşları için geçerli olması sonucu, Kolpak'ın geçen yıl AB statüsünde B tipi vatandaş olarak tanındığı, Nihat'ın da aynı uygulamadan yararlandığı ifade edildi. 
     Öte yandan, AB ile Türkiye arasında mevcut olan anlaşma gereği AB ülkelerinde çalışan Türkler'in AB vatandaşları ile aynı iş yasasına tabi tutuldukları, bu hususun da Nihat'ın davasında kullanıldığı kaydedildi. Nihat, önümüzdeki Celta Vigo maçında AB statüsünde oyuncu olarak sahaya ilk kez çıkarken, teknik direktör Denoueix, AB dışında oyuncu sayılan Sırp Kovaçeviç, Rus Karpin ve Koreli Lee'yi birlikte oynatabilecek. 
     Bu arada, Real Sociedad Kulübü Başkanı Jose Luis Astiazaran, ''Nihat ile sözleşme yaptığımızdan beri bunun için mücadele ediyoruz. Çok yoğun bir şekilde çalıştık ve sonunda adalet yerini buldu'' dedi. 
     Karardan dolayı kendisi ve kulübü için çok mutlu olduğunu söyleyen Nihat ise ''Kariyerim için önemli karar. Artık AB dışı oyuncu sınırından çıktım'' açıklamasında bulundu. Nihat, İtalya'nın İnter takımında oynayan Emre ve Okan ile aynı hakka kavuştuğunu söyledi. 
     Öte yandan yeni bir olay olmasından dolayı İspanyolları da şaşırtan Nihat ile ilgili kararın, büyük tartışmalar yaratabileceği söyleniyor. FC Barcelona'da oynatılmamasında AB dışı oyuncu sayılmasının da büyük etkisi olan kaleci Rüştü Reçber için kulübünün mahkemeye başvurarak, Nihat'ın davasını örnek göstermesi halinde bu futbolcunun da AB statüsünde La Lega'da oynayabilme şansının çok yüksek olduğu ifade ediliyor. 
     
</TEXT>
</DOC>
