<DOC>
<DOCNO> 224231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sonsiy05.html </URL>
<DATE> 2004/03/21/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Erdoğan Denktaş'la görüşme imkanı arayacağım 
</HEADLINE>
<TEXT>

     Başbakan Recep Tayyip Erdoğan, Kıbrıs konusundaki müzakereleri KKTC Cumhurbaşkanı Rauf Denktaş'ın da katılımıyla sürdürmek ve onunla beraber noktalamaktan yana olduklarını söyledi. Erdoğan, Denktaş'la biraraya gelerek görüşme imkanı arayacağını, bunun mümkün olmaması durumunda telefonla görüşeceğini belirtti. 
     Erdoğan, NTV Ankara Temsilcisi Murat Akgün'ün sorularını yanıtladı. 
     Başbakan Erdoğan, Kıbrıs konusundaki bir soru üzerine, ''Şu ana kadar olmazsa olmazlar konusunda KKTC yönetimi ile bizim aramızda bir anlaşmazlığın olması söz konusu olamaz. Çünkü şu ana kadar attığımız adımlar hep aramızda müzakere edilerek atıldı. Ama Güney Kıbrıs Rum Yönetimi'nin olumsuz yaklaşımları ileri sürülerek son zamanlarda bazı yaklaşım tarzları ortaya çıktı'' yanıtını verdi. 
     KKTC ile Türkiye arasında ''olmazsa olmazlar'' konusunda herhangi bir ayrımın söz konusu olamayacağını kaydeden Erdoğan, şöyle devam etti 
     ''Gerek Türkiye'de Çankaya, Genelkurmay, bizler aramızda yaptığımız zirve, MGK... Buralardan çıkan neticeler... Aynı şekilde KKTC ile yaptığımız görüşmeler... Ortak noktaları tespit edip, bu noktalar çerçevesinde adım atmaya çalıştık. Tabii ki bundan sonra da yine bu adımlarımız böyle atılacaktır. Yani bizim oluşmuş olmazsa olmazlarımız, kesinlikle üzerinde ısrarla duracağımız konular olacaktır. Bundan taviz verilmesi söz konusu olamaz.'' Başbakan Erdoğan, KKTC Cumhurbaşkanı Rauf Denktaş'ın görüşmelere katılmama gerekçesine ilişkin bir soruyu da şöyle yanıtladı 
     ''Sayın Denktaş'ın, Güney Kıbrıs'ın bu konuda iyi niyetli olmadığı, 1 Mayıs'la ilgili avantajını KKTC'nin aleyhinde kullanma gayretinde olduğu gibi bir düşüncesi var. Tabi bu bir kenara atılacak bir düşünce değil. Fakat bunu görüşmelerden çekilmek suretiyle izah etmek ya da görüşmelerden çekilerek çözmek mümkün değil. 
     Final diyebileceğimiz aşamaya geldiğimizde, eğer o beklediğimiz iyi niyeti göremiyorsak o zaman dörtlü görüşmeler sırasında anavatan ve yavruvatan birlikte kararımızı verir adımımızı gene atarız. Yani bunlar bizi hiçbir zaman bağlamadı, bağlayamaz da...Çünkü biz iyi niyetimizi başından beri gösterdik göstermeye devam edeceğiz, ama eğer karşı taraf bu iyi niyete iyi niyetle karşılık vermez ise biz de o zaman tabi ki kararımızı olmazsa olmazlar yönünde veririz.'' Erdoğan, Denktaş'ın bu aşamadan sora görüşmeye katılma olasılığına ilişkin bir soru üzerine, Denktaş'ın çok ciddi tecrübelere sahip olduğunu belirterek, ''Onunla beraber bu işi sürdürüp, onunla beraber noktalamaktan yanayız'' dedi. 
     
     ''UMUDUMU KORUMAK İSTİYORUM'' 
     Başbakan Erdoğan, bu gece gerçekleştirilen toplantının ardından Denktaş ile konuyu tekrar müzakere edeceğini, ondan sonra da atılması gereken adımları atacaklarını kaydetti. Erdoğan, yoğun seçim çalışmalarına rağmen Denktaş'la biraraya gelerek görüşme olanağı arayacağını, ancak bu mümkün olmazsa konuyu telefonla görüşeceklerini söyledi. 
     İsviçre'de gerçekleştirilecek toplantıya ilişkin bir soru üzerine ''umudunu korumak istediğini'' kaydeden Erdoğan, Yunanistan Başbakanı Kostas Karamanlis'i iyi niyetli gördüğünü ifade etti. 
     Erdoğan, Denktaş ile aralarında bir güven bunalımı yaşanıp yaşanmadığını yönelik soruyu yanıtlarken, Rauf Denktaş'ın kendisinden yaşça çok büyük olduğunu, siyasette de ciddi bir deneyimi bulunduğunu anlattı. Başbakan Erdoğan, ''Asla Sayın Denktaş'ın bu işin dışında kalmasını istemeyiz. Onun da böyle bir şey yapmasını istemeyiz. Kesinlikle başladığı gibi bu işi götürmeli. Son noktada otururuz, beraber kararı verir, orada noktayı koyarız. Olumlu veya olumsuz ne diyeceksek o noktada beraber demeliyiz'' diye konuştu. 
     Erdoğan, Denktaş'ın İsviçre'ye gitme ihtimali bulunduğuna inandığını kaydetti. Başbakan Erdoğan, 28 Mart'ta yapılacak yerel seçimlere dikkati çekerek İsviçre'ye bu nedenle 29 Mart'ta gitmeyi düşündüğünü ifade etti. Erdoğan, 23 Mart'tan itibaren başlayacak olan görüşmelerde Türkiye'yi bürokratlarla birlikte Dışişleri Bakanı ve Başbakan Yardımcısı Abdullah Gül'ün temsil edeceğini kaydetti. 
     
     ''KÖPRÜLERİ ATMIYORUM'' 
     Erdoğan, YÖK'ün, YÖK Yasası ile ilgili görüşmelerden çekilme kararını değerlendirirken de, mitinglerde meslek liseleri konusunda pankartlar açıldığını, bu pankartlara cevap verdiğini söyledi. Erdoğan, şöyle devam etti 
     ''Bu cevap, 'Sayın Başbakan, bunu bir politika aracı olarak kullanıyor' gibi bir yaklaşımla değerlendirildi. Bir defa, bu çok çirkin bir şey. YÖK Başkanı'nın böyle bir yaklaşım göstermesi doğru değil. İkinci bir yaklaşım tarzı var Milli Eğitim Bakanı'na karşı. Onu da yapamaz. Böyle bir hakkı da yok. Önce, yerini, konumunu çok iyi bilecek.'' Erdoğan, YÖK Başkanı Prof. Dr. Erdoğan Teziç ile süreci devam ettirebileceklerine olan inancını korumak istediğini kaydetti. 
     Başbakan Erdoğan, ''Köprüleri atmıyorsunuz'' sözleri üzerine, ''Hayır atmıyorum. Atmak da istemiyorum. Çünkü, ben üniversitelerimizde herhangi bir gerilimi hükümet olarak görmek istemem'' dedi. 
     Başbakan Erdoğan, öğrenci burslarının tek elden verilmesine yönelik eleştirileri yanıtlarken de, bu uygulamaya kolaylık sağladığı için geçtiklerini söyledi. 
     Erdoğan, şöyle devam etti 
     ''Takibi kolaylaştıralım diye bunu yaptık. Ama hemen buna bir kılıf uyduruyorlar. Efendim bunlar işte kendi öğrencilerine şuna buna... Yani biz 800 bin öğrenciye burs veriyoruz. Bu ne kadar geri kalmış ilkel bir yaklaşım tarzıdır ki kalkıp ben 800 bin tane kendi görüşümü, inancımı paylaşan insan bulup burs vereceğim. Böyle bir çağdışılık olmaz. Burslar iki üç ayrı yerden dağıtılmaya devam ederse işte o zaman spekülasyon olur. Kimse bizim iyi niyetimizi farklı yere çekmesin.'' 
     
     ILIMLI İSLAM 
     Genelkurmay İkinci Başkanı Orgeneral İlker Başbuğ'un ''Ilımlı İslam ve laiklik birarada olmaz'' sözlerine ilişkin değerlendirmesinin sorulması üzerine de Başbakan Erdoğan, şöyle konuştu. 
     ''Şimdi bir defa laiklik bir din değil ki. Laiklikle İslamı biz biraraya getirelim. Laiklik başka bir şey, İslam başka bir şey. İslam din, laiklik bir yönetim biçimi. Biz din işleriyle devlet işlerini ayırıyoruz. Şimdi bunu birbirinden ayırdığımıza göre bununla bunu biraraya getirmek tabi ki yanlış. Hatta bir yanlış daha var burada. Ilımlı İslam. Böyle bir saçmalık olmaz. Ne demek ılımlı İslam, ılımsız İslam. Böyle şey olur mu Müslüman Müslümandır. Ha ne olur Aşırılıklar olur. Bizim dinimiz aşırılıkları kabul etmez orta yolu kabul eder bize tavsiye eder. Her birey dinini inandığı gibi yaşayacak. Laiklik de bunun güvencesidir.'' 
     
</TEXT>
</DOC>
