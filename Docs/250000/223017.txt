<DOC>
<DOCNO> 223017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/yazar/cemal.html </URL>
<DATE> 2004/03/17/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Konya'da bir AKP, bir de Saadet'in adayı var 
</HEADLINE>
<TEXT>

   Konya'da ortalık sakin. "Niye böyle sakin, sessiz " denilince yanıt şöyle geliyor "Sonuç malum... AK Parti alır da ondan..." Ama Saadet'in adayı Mustafa Özkafa da seviliyor 
      
   Konya'nın Adliye Bulvarı... Dün öğle vakti bir ucundan girip Zafer Meydanı'na doğru seçimin nabzını tutmaya başlıyoruz. Ortalık sakin. Adana'daki gibi cafcaflı bir ortam yok. Seçim minibüsleri, yani gürültü kutuları pek ender geçiyor. 
   "Niye böyle sakin, sessiz " 
   "Sonuç malum çünkü..." 
   "Nasıl malum " 
   "AK Parti alır da ondan..." 
   "Ama Saadet'in adayı Mustafa Özkafa seviliyor. Buralarda kaç yıldır belediye başkanlığı koltuğunda oturuyor. Son beş yıldır da Büyükşehir Belediye Başkanı..." 
   Esnaftan biri kafayı uzatıyor 
   "AKP'ye benim oyum. AKP'ye vereceğim, çünkü Türkiye genelinde oyu yükselsin istiyorum. Şöyle yüzde 50 ve üstüne çıkması hükümeti daha güçlü yapar. Meclis'te çıkacak daha çok kanun var. Meclis'te daha rahat hareket eder. Yoksa Saadetli Mustafa Özkafa'dan hiçbir şik yetim yok." 
   Seyyar satıcı farklı düşünüyor 
   "Abicim, sen bakma bunlara. Saadet, Erbakan Hoca bitti ama Mustafa Özkafa başka. Çok iyi çalışıyor. Sonra Konyaspor'u Konyaspor yapan da o..." 
   Kuaför Cevdet ortalıyor 
   "Fifty fifty abicim. Özkafa'yla AKP'nin adayı Tahir Özyürek büyükşehirde başa baş gider. Saadet yok artık ama Özkafa var." 
   Kurcalıyorum 
   "İyi ama bu iş nasıl olacak Son milletvekili seçimlerinde, 3 Kasım'da AKP yüzde 55 oy almış bütün Konya'da, 16 milletvekilinin 14'ünü çıkarmış. CHP ise yüzde 8.5 oyla ancak 2 milletvekili... Saadet'in oyu yüzde 5 bile değil. Bu fark nasıl kapanır " 
   Kaset, CD satan dükk ncı 
   "Kolay kapanmaz beyim. Artık hükümet neredeyse, belediye de orada olsun diyenler var. Saadet kalmadı, Erbakan Hoca bitti. Üstelik AKP iktidarda... O kadar ki, bazı CHP'li seçmenler de AKP'ye verebilir. Son seçimde MHP'li seçmen zaten AKP'ye kaymıştı." 
   Karşımda, tarihi Alaaddin Tepesi. Zafer Meydanı'nın köşesinde, "Benim parti MHP idi, fakat tekledi. AKP alır bu seçimi Konya'da. İktidarda olmanın avantajı..." diyor. 
   İki kız öğrenci. Üniversiteye hazırlanıyorlar. Türbanlı olan oyunu AKP'ye vereceğini söylüyor. Kışkırtıyorum, "Türban konusunda bir şey yapmadı ama..." diye. Yanıtı duraksamıyor 
   "Daha yapacak, zamanı var " 
   Aziziye Caddesi... Damla Kebap... Sıra Konya'nın etli ekmeğinde, saç arası tatlısında... Anlatıyor 
   "2 Şubat'ta, Kurban Bayramı'ndaki o faciayı unutmayın. 92 ölüyle çöken o apartmanı... Ruhsatı veren ilçe belediye başkanı şimdi AKP'den ilçe başkan adayı. Onayı veren ise şimdi Saadet'in büyükşehir adayı Özkafa... İkisi de bu yüzden sıkıntılı... CHP mi Onun içinde de Baykal'a tepki var. İl ve ilçe yönetimlerine merkezden yapılan atamalar nedeniyle..." 
   Özetle 
   Konya'da AKP var. Bir de Saadet değil ama Mustafa Özkafa... Öteki partilerin esamesi okunmuyor. Seçimi AKP'den koparmak zor. Bir sonraki durağımız Antalya... 
   
      
   
</TEXT>
</DOC>
