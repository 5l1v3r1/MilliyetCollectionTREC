<DOC>
<DOCNO> 217886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/spor/spo03.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Son dakika transferi 
</HEADLINE>
<TEXT>

   Galatasaray'a, Villarreal maçı öncesindeki en büyük müjde, Ümit Karan oldu. Hakan Şükür'ün sakatlığıyla zor duruma düşen Aslan, üç yıllık sözleşme imzalayan Karan ile rahata kavuştu 
      
   Florya'da tören 
   ÜMİT Karan'ın dünkü imzası Galatasaray'a doping gibi geldi. Hakan Şükür'ün sakatlığı, Bratu'nun da statü nedeniyle oynamamasının yanında, Ümit Karan'ın da sözleşme uzatmaması nedeniyle kadro dışı kaldığı için forvette sıkıntı çeken Cim - Bom, Karan ile dün üç yıllık sözleşmeye imza attı, golcüsünü yeniden kazandı. Florya'daki imza törenine, 2. Başkan Ali Dürüst ile birlikte katılan Ümit, çok mutlu olduğunu söyledi. 
   
   'Camiamız affeder' 
   PROFESYONEL futbolda pazarlığın normal olduğunu ancak Galatasaray'dan ayrılmayı hiç düşünmediğini ifade eden Ümit Karan, "Hatta ayrılmak zorunda kalırsam bu renkleri nasıl bırakırım, Galatasaray'a nasıl rakip olurum diye içten içe de endişelendim" dedi. Fenerbahçe karşısında gol atıp, bu mutluluğu perçinleyeceğini söyleyen Sarı - Kırmızılı futbolcu, "Son dönemde bazı hatalar yaptım. Camiamız bunları affedecektir" diye konuştu. 
   
   Yalman da aday    GALATASARAY eski başkanı, şu anki yönetici Alp Yalman, Mart kongresinde aday olacak. Bu konudaki kararını dün veren Yalman'ın, Turgay Kıran ve Mehmet Cansun'un desteğini almaya çalıştığı öğrenildi. Önümüzdeki günlerde adaylığını açıklaması beklenen Alp Yalman, bugün de Başkan Özhan Canaydın ile görüşüp, kararını bildirecek. Bu gelişmenin ardından, kongre öncesinde dengelerin nasıl değişeceği de merak konusu oldu. 
   
   Hakan kumarı    SARI-KIRMIZILILAR açısından büyük önem taşıyan Villarreal maçında oynaması için seferber edilen Hakan Şükür'e dün iğne yapıldı. Omurilik serisindeki L3 - L4 kemikleri arasında sıvı boşalan futbolcu, tüm günü evinde istirahat ederek geçirdi. Golcü eğer bugün belinde ağrı hissetmez, manevra yaparken zorlanmazsa, sahaya çıkacak. Uzmanlar, bunun da bir risk olduğu, maç içerisinde ağrıları arttığı ve belindeki hareket kabiliyeti kısıtlandığı takdirde Kral için tehlike çanları çalacağını belirtti. 
   
   
</TEXT>
</DOC>
