<DOC>
<DOCNO> 202818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/dunya/dun01.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
En az 25 yıl hapis yatacaklar 
</HEADLINE>
<TEXT>

   Yunan adaleti 17 Kasım teröristleri hakkındaki hükmünü açıkladı. Türk diplomatları Sipahioğlu ve Görgü'nün katilleri, birden fazla müebbet aldıkları için 25 yıldan önce hapisten çıkamayacak 
      YORGO KIRBAKİ Atina 

   
   Yunanistan'da 17 Kasım terör örgütü üyesi 15 sanığın yargılandığı 9 ay süren "asrın davası"ndan, 15 sanıktan 6'sının toplam 55 defa müebbet hapse mahk m edilmesi kararı çıktı. Türk diplomatlar Haluk Sipahioğlu ve Çetin Görgü cinayetleri ve Deniz Bölükbaşı'na saldırıda tetikçilik ve işbirliği yapan teröristlerden Aleksandros Yiotopulos, Dimitrios Kufodinas ve Savvas Ksiros, en az 25'er yıl hapis yatacaklar. 15 sanığa verilen toplam hapis cezası, 9225 yıl. 
   Atina Ağır Ceza Mahkemesi, dün, örgütün lideri sayılan Aleksandros Yiotopulos'u 21, Dimitrios Kufodinas'ı 13, Hristodulos Ksiros'u 10, Savvas Ksiros'u 6, Vasilis Corcatos'u 4, İraklis Kostaris'i de 1 defa müebbet hapse mahk m etti. Örgütün, 27 yılık tarihi boyunca öldürdüğü 23 kişi arasında, Türk diplomatlar Çetin Görgü ve Ömer Haluk Sipahioğlu da vardı. 17 Kasım'ın 1991'deki bir saldırısında da, Atina'da dönemin elçi müşteşarı Deniz Bölükbaşı ve Türk Büyükelçiliği'nden iki görevli yaralanmıştı. Mahkeme 1991'deki Çetin Görgü cinayeti nedeniyle Yiotopulos ve Kufodinas'ı müebbet, Savvas Ksiros'u 15 yıl hapis, 1994'teki Ömer Haluk Sipahioğlu cinayeti için Yiotopulos ve Savvas Ksiros'u müebbet, Kufodinas'ı 15, Sotiris Kondilis'i 12 yıl hapis, 1991'de Deniz Bölükbaşı'ya düzenlenen saldırı için Yiotopulos ve Savvas Ksiros'u 72'şer, Kufodinas ve Corcatos'u 57'şer yıl hapis cezasına çarptırdı. Yunan ceza kanunu gereğince, birden fazla kez müebbet hapis cezası alan Yiotopulos, Kufodinas ve Savvas Ksiros, en az 25 yıl hapis yatacaklar, bir kez müebbet cezası alan teröristler ise, 20 yılın sonunda şartlı tahliye için başvurabilecek. 
   
   Katil pişman 
   Sipahioğlu cinayetinde tetik çeken Görgü cinayetinde ve Bölükbaşı'ya bombalı saldırıda yer alan örgütün baştetikçilerinden Ksiros, yazılı bir açıklama yaparak, "Neden olduğum acılardan dolayı özür diliyorum. Artık tek umudum Tanrı'da" dedi. 
   
   
   
</TEXT>
</DOC>
