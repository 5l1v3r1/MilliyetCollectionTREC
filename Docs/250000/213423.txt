<DOC>
<DOCNO> 213423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/siyaset/asiy.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Eve dönmeyen yandı 
</HEADLINE>
<TEXT>

   "Eve Dönüş Yasası"nın yürürlük süresi bugün sona ererken, Ankara askeri seçeneklerin hayata geçmesi için ABD nezdinde girişimlerde bulunacak 
      Barkın Şık 

   
   PKK'nın tasfiyesi için hazırlanan "Eve Dönüş Yasası"nın altı aylık yürürlük süresi bugün sona eriyor. Ankara, ABD'den örgütün Kuzey Irak'taki varlığına karşı askeri seçenekleri hayata geçirmesi ve takvimin netleşmesini bekliyor. 
   Resmi Gazete'de 6 Ağustos'ta yayımlanarak yürürlüğe giren yasadan, bugüne kadar aşırı dinci örgüt mensupları da dahil olmak üzere toplam 3 bin 277 kişi yararlanmak istedi. Başvuruların 2 bin 616'sı cezaevlerinden yapılırken, bu kişilerin bin 218'i serbest bırakıldı. Başvuruda bulunan bin 518 PKK militanından da 663'ü tahliye edildi. 
   Yasa, Washington'un Irak operasyonu sonrasında Ankara üzerinde kurduğu baskı nedeniyle hazırlandı. ABD ile yasanın yürürlüğe girmesinin ardından yapılan görüşmelerde PKK'yla mücadele için, siyasi, ekonomik ve askeri bir dizi önlemleri hayata geçirilmesi konusunda prensip anlaşmasına varıldı. 
   
   Genelkurmay temasta 
   Örgütün insan ve uyuşturucu kaçakçılığından elde ettiği gelirlerin kontrol altına alınmasını amaçlayan ekonomik tedbirleri, Başbakan Recep Tayyip Erdoğan'ın ABD ziyareti sırasında PKK'nın Irak'ta siyasi faaliyet gösterdiği ofislere yapılan baskınlar izledi. Aynı günlerde, Bush yönetiminin yasanın yürürlük süresinin uzatılması konusunda zemin yokladığı da kamuoyuna yansıdı. 
   Ankara, yasanın bugün yürürlükten kalkmasının ardından askeri seçeneklerin hayata geçmesi ve takvimin netleşmesi için ABD nezdinde girişimlerde bulunacak. Genelkurmay Başkanlığı de ABD ile konuyu ele almak üzere, tümgeneral seviyesinde danışma organı kurdu. Tümgeneral Bekir Kalyoncu'nun Türk tarafını temsil edeceği görüşmelerle, operasyonun teknik detayları netleşecek. 
   Türkiye'nin, İran ve Suriye'yle de örgüte karşı yürütülecek olası askeri operasyonun detayları konusunda anlaşmaya vardığı belirtiliyor. Böylece, Kuzey Irak'taki silahlı unsurların bu ülkelere sızmasının önlenmesi ve kıskaç altına alınması amaçlanıyor. 
   
   
   
   
</TEXT>
</DOC>
