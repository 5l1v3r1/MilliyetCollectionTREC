<DOC>
<DOCNO> 209147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sontur26.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hayat Bilgisi' dizisinin yaratıcıları 'rüşvet' iddiasını yanıtladı 
</HEADLINE>
<TEXT>

     ''Başka kanala transferiyle ilgili anlaşmazlığın rüşvet iddiasına konu olduğu'' öne sürülen ''Hayat Bilgisi'' adlı televizyon dizisinin ''yaratıcıları'' oyuncu Perran Kutman, yapımcı Ali Gündoğdu ve yazar Gani Müjde, ''Kanal D ile yasal sözleşmeleri bittikten sonra Show TV'ye, tüm hukuki prosedürlere uygun olarak geçtiklerini'' bildirdi. 
     Kutman, Gündoğdu ile Müjde, ''Hayat Bilgisi'' dizisinin ''Neşter Operasyonu-2''de adının geçmesi nedeniyle ''dizinin yaratıcıları'' başlığı altında yaptıkları ortak açıklamada, şunları kaydettiler 
     ''Hayat Bilgisi gibi mazisi temiz bir dizinin böyle bir davada adının gündeme gelmesi hepimizi üzmüştür. Öncelikle dizi için yapıldığı iddia edilmiş olsa dahi, yargıyı etkilemek için yapılan her yanlış adıma Hayat Bilgisi ekibi olarak sonuna kadar karşı olduğumuzu baştan söyleyelim. 
     Biz Kanal D ile yasal sözleşmemiz bittikten sonra yeni bir sözleşme yaparak, Show TV'ye tüm hukuki prosedürlere uygun olarak geçtik. Kaldı ki, Hayat Bilgisi'nin yayınına karşı açılan o dava da, biraz usulen açılmış bir davaydı. Aynı davaya bin ayrı mahkeme baksa, gene aynı karara varır inancındayız. Bunun için yargının başka yollarla etkilendiğine inanmak bile istemiyoruz. 
     Biz Hayat Bilgisi yapımcıları, senaristleri ve oyuncuları olarak, her hafta daha güzel, daha eğitici bir dizi yaratmakla görevliyiz. Bizim birinci görevimiz budur. Bu nedenle Hayat Bilgisi gibi hayata ve eğitime yönelik çok önemli mesajlar veren dizimizi, tüm kirliliklerden uzak tutmak istiyoruz. Aynı özenin tüm medya kuruluşlarında ve gazetelerde de yer alması en büyük dileğimizdir.'' 
     
</TEXT>
</DOC>
