<DOC>
<DOCNO> 207590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sontur14.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Mendilci çocuk, sokakta donuyordu... 
</HEADLINE>
<TEXT>

     Kayseri'de sokaklarda mendil satan çocuk, para kazanamadığı için ağabeyinden korkup geceyi sokakta geçirdi. Feyat Bozkurt'un imdadına sığındığı dershanenin öğrencileri yetişti. 
     AA muhabirinin aldığı bilgiye göre, sokaklarda mendil satan Feyat Bozkurt 13 , dün yeteri kadar mendil satamayınca ağabeyinin kendisini dövmesinden korkarak, geceyi Sivas Caddesi üzerindeki Bireysel İlgi Dershanesi'nin girişinde geçirdi. Sabah dershaneye gelen öğrencilerin yarı baygın bulduğu Feyat, dershane yönetiminin yardımlarıyla kendine geldi ve karnı doyuruldu. 
     Yaşadıklarını burada gazetecilere anlatan Feyat, daha önce de sokaklarda yattığını, bu nedenle hasta olduğunu, ağabeyinden korktuğu için gece eve gitmediğini anlattı. 
     Anne ve babasının kendisi küçükken öldüğünü, evli olan ağabeyi Mehmet Bozkurt'un yanında kaldığını ve sokaklarda mendil satarak para kazandığını belirten Feyat, şunları anlattı 
     ''Üçüncü sınıfa kadar okuluma devam ettim, ama daha sonra para kazanmak için okulu bıraktım. 3 ağabeyim var. İkisi bir gasp olayına karışıp birini bıçakladıkları için şimdi hapisteler. Şimdi diğer ağabeyimin yanında kalıyorum. Sokaklarda mendil satarak günde 5-6 milyon lira kazanıyordum. Ama dün para kazanamadım. Daha önce para getirmediğim için ağabeyim beni dövmüştü. Yine döver diye korkup eve gitmedim. Bu binanın girişine sığınıp uyumaya çalıştım. Sabah beni buraya gelen bazı ağabey ve ablalar buldu. Burada bana sıcak çay içirip karnımı doyurdular.'' Feyat, yurda yerleştirilmeyi ve okuyup öğretmen olmak istediğini ifade etti. 
     Feyat'ın imdadına yetişen dershanenin sahibi Galip Nebioğlu, Feyat'ın durumunu öğrendikten sonra ona yardım etme kararı aldıklarını, yeniden okula başlaması durumunda tüm okul masraflarını karşılayacaklarını söyledi. 
     Dershane yöneticilerinin durumu haber verdikleri polis ekipleri, Feyat Bozkurt'u ailesine ulaşılması ve gerekli soruşturmanın yapılması için çocuk Şube Müdürlüğü'ne götürdüler. 
     
</TEXT>
</DOC>
