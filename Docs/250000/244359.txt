<DOC>
<DOCNO> 244359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/spor/spo01.html </URL>
<DATE> 2004/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzde 50 intikamı 
</HEADLINE>
<TEXT>


Beşiktaş'ın yeni Başkanı Yıldırım Demirören'in, seçim öncesi "Birleşelim" teklifini götürdüğü rakibi Fikret Orman'dan, "Hayır, yüzde 50 oy kaybederim" yanıtını aldığı ortaya çıktı 

BİLAL MEŞE 


Fırsatı tepti 
SİYAH - Beyazlı kulüpte Yıldırım Demirören'in zaferiyle sonuçlanan olağanüstü kongrenin perde arkasında yaşananlar gün ışığına çıkmaya başladı. Demirören'in, çekiştiği Fikret Orman'a, genel kurul öncesi "Birleşelim" teklifini götürdüğü öğrenildi. Ancak Orman'ın, bu öneriye "Hayır. Seninle birleşirsem, yüzde 50 oy kaybederim" yanıtını verdiği bildirildi. Fikret Orman seçimi kaybedip, birleşme fırsatını teperken, Demirören "Yüzde 50'nin" intikamını almış oldu. 

Matthaeus geliyor 
DEMİRÖREN, yeni sezon için hemen düğmeye basarken, teknik direktörlük için el sıkışılan Mattheaus'un, Macaristan Milli Takımı ile birlikte bulunduğu Çin'den perşembe günü İstanbul'a gelmesi bekleniyor. Başkan ayrıca, yardımcı antrenör olarak Metin Tekin, Gökhan Keskin ve Ali Gültiken ile temasa geçtiğini açıkladı. Yıldırım Demirören bu üç isimden biriyle anlaşacağını bildirirken, takımda forma giymeye devam edecek olan Tayfur'un menajerlik yapacağını tekrarladı. 

Üç plan devrede 
KULÜP binasında gazetecilerle sohbet eden Demirören planladıkları projeleri bir an önce hayata geçireceklerini de dile getirdi. BJK İnönü Stadı, BJK TV ve Dernekler Komitesi planlarına hemen başlayacaklarını belirten Başkan Demirören, "Stat için yarın bugün inşaat çalışmalarına başlıyoruz. BJK Travel'ın durumunu da inceleyeceğiz" diye konuştu. Yeni yönetim kurulu henüz görev bölümü yapmamasına rağmen Kıvanç Oktay futbol şubesinin başına getirildi. 

Transfer operasyonu 

ORHAN YILDIRIM 

Siyah-Beyazlılar, Erol Kaynar'ın anlaştığı Mısırlı Zidan'ın şartlarını araştırıyor. Okan Buruk için ise tek engel Inter 


Topmöller tavsiyesi 
BEŞİKTAŞ'IN yeni yönetimi, transfer rotasını diğer başkan adaylarının da anlaşma yaptığı isimlere göre belirlemeyi kararlaştırdı. Dün kulüp binasında Erol Kaynar ile görüşen Yıldırım Demirören, kongrede yarıştığı rakibinden Mısırlı Zidan'ın transfer protokolünü istedi. Kaynar, "Toppmöller çok kaliteli bir teknik adam. Onu kaçırmayalım" dedi. Demirören iki ismi de düşüneceğini bildirdi. 

Cordoba da yolcu 
ZİDAN'IN iyi bir oyuncu olduğunu bildiren Beşiktaş Kulübü Başkanı, "Ancak transferi beni ürkütüyor. Kulüpte iki tane Mısırlı problem çıkarabilir. Ligin en kızıştığı şubat ve mart aylarında Afrika Kupası var" diye konuştu. Rüştü ile ilgilenen yönetim, kötü bir sezon geçiren Cordoba ile ise yollarını ayırmayı planlıyor. Ayrıca Serdar Topraktepe ve Kaan Dobra'nın sözleşmelerinin yenilenmeyeceği öğrenildi. 

Gera el yakıyor 
DEMİRÖREN, "Ahmed Hassan kesinlikle kalacak. Ivic'te sorun yok. Zafer Biryol ve Sedat için de Konyaspor ile görüceğiz. Daha önce transfer edilen Veysel, Berkant ve İbrahim'den de yararlanmak istiyoruz" açıklamasını yaptı. Interli Okan ile prensipte anlaşan yönetim, bonservis konusunu çözmek için Inter'e başvuracak. Öte yandan Macar Zoltan Gera için Ferencvaros'un 3 milyon Euro bonservis talep ettiği bildirildi. 

Beşiktaş günlüğü 

Ve Pancu gitti 
EŞYALARINI toplamak için dün İstanbul'a gelen Lucescu, öğlen saatlerinde kulüpte Yıldırım Demirören ile bir araya geldi. Rumen hoca, vatandaşı Pancu'yu yeni takımı Shaktar Donetsk'e götürmek için önceki yönetimle anlaştığını iletip, onay aldı. Pancu, 3 milyon dolar karşılığında Ukrayna ekibine verildi. 

Mazbata günü 
BEŞİKTAŞ'IN yeni yönetim kurulu, bugün mazbatasını alarak, resmen işbaşı yapacak. Mazbata töreni Akaretler'deki kulüp binasında 17.00'de yapılacak. Başkan Serdar Bilgili, İstanbul dışında olduğu için eski yönetimi törende Hüsnü Güreli temsil edecek. Yöneticiler daha sonra Süleyman Seba'yı ziyaret edecek. 

Bilgili ile kahvaltı 
YILDIRIM Demirören, dün sabah Serdar Bilgili ile Yeniköy'deki evinde buluşup, birlikte kahvaltı yaptı. Demirören, "Uzun uzun fikir alış verişinde bulunduk. Hakkını helal etmesini istedik" dedi. Öte yandan dört yıldır kulüpte genel koordinatör olarak çalışan Gökhan Sarı, Demirören'in seçimi kazanması ile birlikte görevini bıraktı. 

Tahkim'e talip 
KONGREDE Divan Kurulu Başkanlığı'nı başarıyla yerine getiren Avukat Ali Rıza Dizdar, Tahkim Kurulu'na göz dikti. Dizdar, Türker Aslan'ın yerine Tahkim Kurulu'nun başkanlığı için aday olduğunu açıkladı. 



</TEXT>
</DOC>
