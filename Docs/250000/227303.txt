<DOC>
<DOCNO> 227303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonspo23.html </URL>
<DATE> 2004/03/31/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Yanal Ahmed Hassan devamlı oynamak isteyen biri... 
</HEADLINE>
<TEXT>

     Gençlerbirliği Teknik Direktörü Ersun Yanal, milli takımlar teknik direktörlüğüyle ilgili olarak, ''Bu, kulüpler üstü bir pozisyon. Buna ancak Futbol Federasyonu ile kulübüm karar verebilir. Benimle direkt ilgisi olmayan, dışımda gelişen bir olay'' dedi. 
     Işık Sigorta'nın sponsorluğunda Kalyon Oteli'nde düzenlenen ''11 Altın Adam Yarışması''nın jüri toplantısına konuk olarak katılan Ersun Yanal, milli takımlar teknik direktörlüğü için adının sık sık gündeme geldiğinin hatırlatılması üzerine, şunları söyledi 
     ''Benim şu an devam eden bir sözleşmem var. Tabii ki her Türk teknik direktör gibi ben de milli takımda görev almak isterim. Bu, kulüpler üstü bir pozisyon. Buna ancak Futbol Federasyonu ile kulübüm karar verebilir. Benimle direkt ilgisi olmayan, dışımda gelişen bir olay.'' 
     
     VALENCIA MAÇLARI 
     Yanal, Valencia ile yaptıkları UEFA Kupası maçları ile ilgili olarak, şöyle konuştu 
     ''Bu maça çok iyi motive olduk. İlk maçı 1-0 yerine 2-0 kazansaydık, bu maç farklı olurdu. Bu bizim dezavantajımız oldu. Valencia, Avrupa'nın en iyi oynayan takımı. Takım oyunu oynuyorlar. Youla'yı çok iyi kontrol ettiler. Takımdaki futbolcular gelecek yıllarda Avrupa'nın yıldızları olacak kapasitedeler.'' Valencia ile yapılan rövanş maçında yenen 2 golde de El Saka'nın hatasının olup olmadığı yönündeki bir soru üzerine de Yanal, ''Kesinlikle böyle birşey yok. Sonuçta onların sahip olduğu futbolcu kalitesi çok yüksek. Kadromuz onlara göre çok kısıtlı. Elbette ki bunlar bahane değil. Ancak bu tür takımlarla başabaş mücadele edebilmemiz için bizim de artık yüksek değere sahip oyunculara, yeni bir jenerasyona ihtiyacımız var'' dedi. 
     
     ''AHMED HASSAN DEVAMLI OYNAMAK İSTEYEN BİRİ'' 
     Geçen yıl Beşiktaş'a transfer olan Ahmed Hassan ve Okan Koç'un Beşiktaş'ta yeterince yer alamamalarıyla ilgili bir soruya ise Yanal, şöyle yanıt verdi 
     ''Ahmed Hassan'ı tanımak gerek. O çok hırslı ve devamlı oynamak isteyen biri. Az sakatlanıyor ve devamlılığı yüksek bir oyuncu. Oyunun herhangi bir anında birdenbire hiç beklemediğiniz pozisyonlara girebilir. Ben beğeniyordum.'' Yanal, Okan Koç için ise, ''Henüz çok genç. Biraz daha pişmesi gerekirdi. Ancak İstanbul'un çekim gücüne kapıldı'' diye konuştu. 
     
     ÖZBERK ''HEYECANIMI YİTİRMEDİM'' 
     Diyarbakırspor Teknik Direktörü Sakıp Özberk ise, bugüne dek görev aldığı kulüpler arasında hangisinin ağır bastığıyla ilgili bir soruya, ''Hepsinde unutulmaz anılarım var. Ancak Gaziantep, hem uzun yıllar çalışmanın, hem alınan başarıların, tabi bunların yanında memleketim olması nedeniyle çok daha fazla bir iz bırakmıştır'' diye yanıt verdi. 
     Özberk, Gaziantepspor'da çalıştığı son dönemde ilk yarı 3-0 öndeyken ikinci yarı 4 gol yiyerek 4-3 yitirilen Fenerbahçe maçını da yaşamında çok önemli bir rol oynayan, unutmak istediği bir maç olarak nitelendirdi. 
     Özberk, uzun yılların getirdiği bir deneyime ve çalıştırdığı takımlarla başarılı sonuçlar almasına rağmen neden milli takım ve İstanbul takımları için adının hiç geçmediğinin sorulması üzerine de, ''Gönlüm elbetteki şampiyonluğa oynayan güçlü bir ekipten yana. Heyecanımı hala taşıyorum. Ancak bu bir arz talep meselesi. Fazla sayıda büyük takım yok. Bulunduğum yerden şikayetçi değilim'' dedi. 
     
     ÇULCU ''YENİ HAKEMLER YETİŞTİRMEK İSTİYORUM'' 
     Toplantıya, ocak-şubat ayları ''Ayın Altın Hakemi'' ödülünü almak üzere katılan FIFA kokartlı hakem Mustafa Çulcu, hakemliği bıraktıktan sonra ne yapacağıyla ilgili bir soruya, bu mesleği hakem hocası olarak sürdürmek istediğini belirterek, şöyle yanıt verdi 
     ''Yeni hakemler yetiştirmek istiyorum. Genç bir jenerasyon geliyor. Ancak biraz zamana ihtiyaçları var. Daha opsiyonel davranılarak, destek olunmasını ve hoşgörülü olmanızı istiyoruz. İlerleyen zaman dilimlerinde Türkiye'yi en iyi şekilde temsil edeceklerine inanıyorum.'' Çulcu, hakemlerin genel olarak konuşmak istememelerine dikkat çekilmesine ise, ''Herhangi bir yerden konuşmayın diye bir direktif yok. MHK, gerekli yerlerde gerekli izni veriyor. Ben canlı yayında bile konuştum. Ancak söylediklerimizi başka boyutlara çektikleri için bazen konuşmak istemiyoruz'' diye yanıt verdi. 
     Şubat ayında İran'a giderek İstiklal-Persepolis arasındaki derbi maçını yöneten Çulcu, bu konuyla ilgili olarak da, ''Maç için federasyona başvurulmuş. Federasyon ve MHK'nin ortak kararıyla maça ben gönderildim. İlgi çok fazlaydı. İyi bir iletişim gördük. Ancak çok gergin bir atmosferdi. İlk kez, içlerinde hiç bayanın olmadığı, 100 bin erkek seyirciye maç yönettim'' dedi. 
     
     EL SAKA ''İSTANBUL'U DÜŞÜNMÜYORUM'' 
     Aralık ayı altın adamı ödülünü almak üzere toplantıya katılan Gençlerbirliği'nin Mısırlı savunma oyuncusu El Saka ise, İstanbul'daki takımlara gelmek isteyip istemediğinin sorulması üzerine, Mısır Milli Takımı'nda 90 kere forma giydiğini belirterek, şöyle yanıt verdi 
     ''Gençlerbirliği ile bir sorunum yok. İstanbul'u düşünmüyorum. Çünkü ailem ve arkadaşlarım Ankara'da. Kulübümde mutluyum. Bunlar benim için önemli kriterler.'' El Saka ayrıca, büyük bir takımda oynayabilecek kapasiteye sahip olduğuna inandığını bildirdi. 
     
</TEXT>
</DOC>
