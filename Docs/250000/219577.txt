<DOC>
<DOCNO> 219577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sontur12.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
FT AKP yerel seçimde büyük zafere hazırlanıyor... 
</HEADLINE>
<TEXT>

     AKP hükümetinin, 28 Mart'ta yapılacak yerel seçimlerde büyük bir zafere hazırlandığı iddia edildi. 
     İngiltere'nin etkili gazetelerinden Financial Times'ta Vincent Boland imzasıyla yer alan haberde, Türkiye Sosyal Ekonomik ve Siyasal Araştırmalar Vakfı'nın TÜSES yaptığı ve Türk basınında da açıklanan anketin sonuçları yorumlandı. 
     Haberde, "Türkiye'nin İslamcı hükümeti, uzun süreden sonra mali ve siyasi istikrarın görülmesi nedeniyle, ay sonunda yapılacak olan seçimlerde seçmenlerin mükafatı olarak büyük bir zafer kazanmaya hazırlanıyor" denildi. 
     Habere göre, 28 Mart'ta yapılacak olan yerel seçimler, AKP'nin iş başına geldiği 2002 yılı sonundan bu yana hükümetin ulusal çaptaki ilk sınavı olacak. Haberde, AKP hükümetinin, yıkıcı mali kriz ve yıllar süren istikrarsız koalisyon hükümetlerinin ardından, Türkiye'nin politik ufkunu değiştirdiği yorumu yapıldı. 
     Uzmanlara ve diplomatlara göre ise, "ekonominin istikrarlı hale gelmesi, enflasyon ve faiz oranlarının düşmeye başlaması, muhalefet partilerinin karışıklık içinde olması ve hükümetin, Kıbrıs'ın yeniden birleşmesi de dahil olmak üzere dış politika konularına ilişkin bütünlüklü ve sağlam duruşu" nedeniyle AKP son derece kesin bir biçimde seçimleri kazanmaya hazırlanıyor. 
     Haberde, yine uzmanlara dayanarak, Başbakan Recep Tayyip Erdoğan'ın, büyük oranda IMF tarafından konulan kurallarla yönetilen ekonomi politikaları açısından fazla şansı olmadığı belirtildi. Ancak AKP hükümetinin laik eğilimleri, Türkiye'de, hükümetin Şeriat kurallarını getirmek yönünde gizli gündemi olduğunu iddia eden geniş elit kesimin korkularını da hafifletti. Haberde, ankete katılanlar arasında Şeriat'a "hayır" diyenlerin oranının yüzde 61 olduğu da kaydedildi. 

     
</TEXT>
</DOC>
