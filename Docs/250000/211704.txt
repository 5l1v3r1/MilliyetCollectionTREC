<DOC>
<DOCNO> 211704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/soneko10.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayşe Hatun Önal, Adana'ya İstanbul modasını taşıyor... 
</HEADLINE>
<TEXT>

     Son günlerde içinde ''ayı'' kelimesinin bulunduğu ''Çeksene Elini'' adlı şarkı ve kar maskeli kişilerce kaçırılacağı iddialarıyla gündeme gelen manken Ayşe Hatun Önal, kuzenleri ile birlikte açtığı ve abiye kıyafetlerin satıldığı iki mağaza ile İstanbul modasını Adana düğünlerine taşıyor. 
     Ünlü Manken Önal, memleketi Adana'da 2 yıl önce kuzenleri Şemsettin ve Ahmet Başkaya ile birlikte Barajyolu'nda geçtiğimiz günlerde de Mithat Saraçoğlu Caddesi'nde açtığı ve ''Hatun Ayşem'' adını verdiği mağazalar ile İstanbul modasını Adana düğünlerine getiriyor. 
     Manken Önal, kuzenleri ile birlikte açtığı mağazalarla kendisinin ilgilenmediğini belirterek, ''Şu sıralar müzikle ilgilendiğim için mağazalarla ilgilenecek vaktim yok. Mağazalarla ilgili her türlü tasarrufu kuzenlerim yapıyor'' dedi. 
     ''Hatun Ayşem'' mağazalarının sorumlusu ve Önal'ın kuzeni Sıdıka Şahin de mağazalarında abiye kıyafetler ile gelinlik ve damatlıkların satışını yaptıklarını söyledi. 
     Önal'ın İstanbul'a gitmeden önce de bu tür mağaza açma düşüncesinde olduğunu anlatan Şahin, ''Ancak, kendisi küçüklüğünden beri manken olmayı düşünüyordu. Manken olma fırsatını yakalayıp İstanbul'a gidince mağaza açmayı ikinci plana atmıştı'' dedi. 
     Şahin, müşterilerine hazır abiye kıyafet ve gelinlik satmalarının yanında kataloglardan beğendiklerini de diktiklerini ifade ederek, en düşük gelinlik fiyatının 400 milyon, en yükseğinin ise yaklaşık 2 milyar lira civarında olduğunu belirtti. 
     Sıdıka Şahin, Mithat Saraçoğlu Caddesi'nde satışlara yaklaşık 2 ay önce başlayan ikinci mağazalarının resmi açılışını önümüzdeki günlerde kuzeni Önal'ın katılımı ile açmayı düşündüklerini de kaydetti. 
     
</TEXT>
</DOC>
