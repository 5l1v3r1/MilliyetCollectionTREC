<DOC>
<DOCNO> 220756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sonspo01.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Roma gol makinesi gibiydi, İnter dibe vurdu 4-1 
</HEADLINE>
<TEXT>

     İtalya Serie A'da haftanın en önemli maçında Roma Inter'i yerle bir ederek 4-1'lik hezimete uğrattı. 
     Şampiyonluk yarışındaki iddialı takımlardan biri olduğunu kanıtlayan AS Roma, lider AC Milan'ı 5 puan geriden izlemeye devam ediyor. 24. hafta maçlarının ardından lider AC Milan'ın 61, ikinci sıradaki AC Roma'nın 56, üçüncü sıradaki FC Juventus'un ise 55 puanı bulunuyor. 
     Olimpiyat Stadı'ndaki nefes kesen karşılaşma, hakem hatalarıyla da dikkati çekti. AS Roma'nın 4. dakikada Emerson, 36. dakikada Totti, 41. dakikada Samuel'in kaydettiği goller, ofsayt gerekçesiyle geçerli sayılmadı. Ancak Emerson ve Samuel'in pozisyonlarına ilişkin ofsayt kararının hatalı olması, sarı-kırmızılı taraftarların protestolarına yol açarken yorumcuların eleştirilerinin de Hakem Rosetti üzerinde odaklanmasını beraberinde getirdi. 
     Ev sahibi AS Roma'nın karşılaşmadaki ilk golünü ilk yarının son dakikasında Cassano imzaladı. İkinci yarıda gol perdesini açan oyuncu ise 63. dakikada Mancini oldu. Konuk takım FC İnter'in tek golünü, 73. dakikada Vieri kaydetti. 
     Durumun 2-1 olmasının ardından, nisbeten kendi yarı alanına kapanmış durumdaki AS Roma'nın yeniden atak bir oyun sergilemeye başlamasını da beraberinde getirdi. Goller de gecikmedi. 88. dakikada FC İnter savunmasının son adamı Cordoba, gole giden Cassano'yu ceza alanında yere serince Hakem Rossetti penaltı noktasını gösterdi. Cordoba kırmızı kart görürken, Totti ise penaltıyı gole dönüştürdü. 
     Sarı-kırmızılıların son golü ise uzatma dakikalarında geldi. İkinci yarıdaki gol perdesini açmış olan Mancini, kapanışı da kendisi gerçekleştirerek takımının sahadan 4-1 galip ayrılmasını sağladı. 
     
     MİLAN TUTULMUYOR 

     Seria A'da lider olan Milan, sahasında konuk ettiği Sampdoria'yı 3-1 mağlup etti. Kırmızı-Siyahlıların golleri, 17'de Pirlo, 35'te Inzaghi ve 49'da Kaka'dan gelirken, konuk ekibin tek sayısını 27'de Doni attı. Ligde son sırada yer alan Ancona, kendisi gibi ligde kalma mücüdelesi veren Reggina ile sahasında 1-1 berabere kaldı. Ev sahibi ekip 7'de Ganz ile 1-0 öne geçerken, Di Michele 39'de skora denge getirdi. Ganz 50'de kırmızı kart gördü. Diğer sonuçlar şöyle Chievo-Empoli 0-0, Lecce-Siena 0-0, Udinese-Perugia 1-1. 
     
</TEXT>
</DOC>
