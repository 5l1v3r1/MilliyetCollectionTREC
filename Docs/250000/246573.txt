<DOC>
<DOCNO> 246573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonspo14.html </URL>
<DATE> 2004/06/09/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Çaykur Rizespor, Rıza Çalımbay ile 1 yıllık sözleşme imzaladı... 
</HEADLINE>
<TEXT>

     Çaykur Rizespor, teknik direktör Rıza Çalımbay ile 1 yıllık sözleşme imzaladı. 
     Rıza Çalımbay, Çaykur Rizespor'un Altunizade'deki İstanbul irtibat bürosunda gerçekleştirilen ve kulüp asbaşkanı Erol Yıldırım ile İstanbul temsilcisi Orhan İstif'in de hazır bulunduğu törende, kendisini 1 yıllığına yeşil-mavili kulübe bağlayan sözleşmeyi imzaladı. 
     Çalımbay, imza töreni sonrasında yaptığı açıklamada, Çaykur Rizespor'u iyi yerlere taşımak için elinden geleni yapacağını söyledi. 
     Hedefleri olan bir teknik adam olduğunu anlatan Çalımbay, ''Rize'de çok iyi bir camia ve potansiyel var. Yönetimin hedefleri bulunuyor. Ben de bu hedefleri gerçekleştireceğimize inandığım için Çaykur Rizespor'u tercih ettim'' dedi. 
     Çalımbay, gelecek sezon hedeflerinin UEFA Kupası'na katılmak olduğunu ifade ederek, ''Elimizde iyi bir kadro var. Yapacağımız takviyelerle daha da güçlenip, geçen yılki sıkıntıları yaşamak istemiyoruz'' diye konuştu. 
     Şu anda kadroda bulunan yabancı futbolcularla çalışmayı düşünmediklerini ve yeni yabancı oyuncular için çalışmalarının sürdüğünü anlatan Çalımbay, transferde acelelerinin olmadığını ve takıma katkı yapacak futbolcuları almak için çaba sarfettiklerini anlattı. 
     
     KORAY VE KÜRŞAT KONUSU 

     Çalımbay, iç transferde sorun yaşamayacaklarını, yalnızca yönetimin daha önce büyük kulüplere gitmeleri durumunda, buna izin vereceği sözünü verdiği Kürşat ile Koray'a kendisinin de bu konuda yardımcı olacağını söyledi. 
     2 oyuncunun da değerli olduğunu ve kalmak istemeleri durumunda takımda görmek istediğini anlatan Çalımbay, ''Bu oyuncular yıllarca Çaykur Rizespor'a hizmet etmiş. Ancak ben kafalarının rahat olmasını istiyorum. Eğer büyük kulüplerden iyi teklif alırlarsa, ben de yönetimin kararına uyar ve onların önünü açarım'' diye konuştu. 
     
     DEL BOSQUE YORUMU 

     Beşiktaş'ın yıllarca kaptanlığını yapan Çalımbay, bir basın mensubunun, siyah-beyazlıların yeni teknik direktörü Vincente Del Bosque ile ilgili düşüncelerini sorması üzerine, şunları söyledi 
     ''Öncelikle Beşiktaş camiası için hayırlı olmasını diliyorum. Del Bosque, kariyeri olan bir teknik adam. Ancak Real Madrid dışında takım çalıştırmamış. Ben her zaman için yerli antrenörden yanayım. Türk antrenörler de ne kadar başarılı olduklarını bence ortaya koyuyorlar. Böyle bir antrenörü aldığına göre, gelecek sezon mutlaka şampiyon olması gerekiyor.'' 
     
     ANKARAGÜCÜ'NDEN AYRILMASI 

     Çalımbay, Ankaragücü'nden ayrılmasının nedenleri için de, ''Ankaragücü'nde istemediğim bir ortam oldu. Kulüp ve tesis olarak mükemmel bir yapıya sahipler. Ancak ben kendi işimi kendim yapmak isterim. Kimseyi işime karıştırmam. Transferi de kendim yaparım. Kendi açımdan rahat olmayacağını düşündüğüm için ayrıldım'' diye konuştu. 
     
     ASBAŞKAN YILDIRIM ''HEDEFLERİ OLAN BİR TEKNİK ADAM'' 

     Çaykur Rizespor Kulübü Asbaşkanı Erol Yıldırım ise Çalımbay'ın, hedefleri olan bir teknik adam olduğunu belirterek, ''Çaykur Rizespor olarak bizim de gelecek sezon için büyük hedeflerimiz var. Bu hedeflere Rıza hocayla ulaşacağımıza inanıyoruz'' dedi. 
     Yıldırım, futbolcuları Kürşat ve Koray konusunda da ''2 futbolcumuz senelerdir camiamıza hizmet ediyor. 3 büyükler veya başka bir büyük takımdan teklif alırlarsa, yardımcı olacağımızı söylemiştik. Eğer anlaşırlarsa, biz yönetim olarak her konuda yardımcı olacağız'' diye konuştu. 
     Bu arada Çaykur Rizespor'un 20 Haziran'da Gerede'de kampa başlayacağı, 14 Temmuz'da Avusturya'ya geçeceği ve 24 Temmuz'da da Türkiye'ye döneceği bildirildi. 

     
</TEXT>
</DOC>
