<DOC>
<DOCNO> 204202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sonspo13.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya, Doğan ve Biyediç'le görüşüyor 
</HEADLINE>
<TEXT>

     Konyaspor, teknik direktörlük için Ziya Doğan ve Nejat Biyediç ile görüşmelerini hızlandırdı. 
     Kulüp başkanı Mehmet Köseoğlu, Birinci Süper Lig'in ara tatile girmesinin ardından teknik direktör sorununu çözme yolunda çalışmaları hızlandırdıklarını kaydetti. 
     Hüsnü Özkara'nın istifasından sonra sayısız öneri aldıklarını hatırlatan Köseoğlu, yönetim olarak bunların içinden takıma en uygununu seçmeye çalıştıklarını bildirdi. 
     Konyaspor'u Birinci Süper Lig'de en iyi biçimde temsil edebileceğine inandıkları Ziya Doğan ve Nejat Biyediç ile görüşmelerini sürdürdüklerini vurgulayan Köseoğlu, ''Ziya Doğan bugün Konya'ya gelecek ve şartları konuşacağız. Nejat Biyediç ile de görüşüp bir tercih yapacağız. Şartlarımıza uyan 2 teknik direktörden biriyle 2 gün içinde anlaşma imzalamayı planlıyoruz. Bu sorunu en kısa zamanda çözmek istiyoruz'' dedi. 
     Öte yandan futbolcu transferi konusunda da çalışmaların aralıksız sürdüğünü belirten Köseoğlu, ''Dış ve iç transferde önemli yol kat ettik. Fiyat konusunda anlaşma sağlayamadığımız Ünsal ve Adem'den kendilerine kulüp bulmalarını istedik'' diye konuştu. 
     
</TEXT>
</DOC>
