<DOC>
<DOCNO> 210717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sontur16.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmirliler, karla kaplı Kordon'un keyfini çıkardı... 
</HEADLINE>
<TEXT>

     Kar yağışı Ege'nin iç kesimlerinin yanı sıra İzmir'de de etkili oldu. İzmirliler, beyaza bürünmüş Birinci Kordon'un hiç alışık olmadıkları bu görüntüsünün keyfini çıkardı. 
     İzmir'de kar yağışı nedeniyle okullar tatil edildi. Tatil kararından haberi olmayan ve sabah okullarına gitmek üzere evlerinden çıkan lise öğrencileri, durumu öğrenince soluğu Kordon'da aldı. Beyaza bürünmüş Kordon'dan karla kaplı dağların oluşturduğu manzarayı izleyen gençler, alışık olmadıkları bir kış günü geçirdi. 
     Özellikle Bornova ve Buca'nın üst kesimlerinde gece yağan kar nedeniyle yollar buzlanırken, bu bölgelerde otomobillerin seyretmekte zorlandıkları gözlendi. 
     İzmir-Manisa Yolu'nda ise zincirsiz araçların geçişine izin verilmediği kaydedildi. 
     Adnan Menderes Havalimanı Meteoroloji Müdürlüğü yetkilileri, İzmir'de hafta sonunda yağış beklenmediğini ancak soğuk havanın etkili olacağını bildirdi. 
     Denizli ve Uşak başta olmak üzere Ege'nin iç kesimlerinde de yağışın etkisinin azalacağı, ancak devam edeceği kaydedildi. 
     Yetkililer, hafta sonunda İç Ege'de kuvvetli, kıyı Ege'de ise hafif ve orta derecede don beklendiğini belirttiler. 
     
</TEXT>
</DOC>
