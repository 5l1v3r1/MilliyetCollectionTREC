<DOC>
<DOCNO> 217624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/yazar/akyol.html </URL>
<DATE> 2004/02/25/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Ne değişti 
</HEADLINE>
<TEXT>

   
   ALMANYA AB konusunda Türkiye'ye en karşı çıkan ülkeydi. Şimdi Schröder hükümeti Türkiye'yi destekliyor, "bize güvenin" diyor. 
   Yunanistan Avrupa'da Türkiye'ye karşı sanki bir husumet kalesi idi. Ankara ve Atina birbirlerini "birinci derece tehdit" olarak görürdü. 
   Şimdi Yunanistan da Türkiye'nin AB'ye girmesine destek veriyor. Kıbrıs'ta Rumlar ve KKTC yöneticileri anlaşamazsa, meseleyi Türkiye ile Yunanistan çözecek. Ege konusunda sessiz görüşmeler sürüyor bile... 
   Neler değişti de bu değişmeler oldu 
   Tabii iktidarlar değişti ama iktidarları da değiştiren köklü sebepler var. 
   Dünyada artık milli çıkarları sağlamak için çatışmak yerine oturup anlaşmak ve bilhassa "ortak çıkarları büyütmek" daha yararlı oluyor. 
   Yunanistan ve Suriye ile ilişkilerimizin gelişmesinde temel mantık budur. Aynı sebepten, uluslararası kurumlar ve uluslararası hukuk geçmişin hiçbir döneminde bu kadar gelişmemişti. 
   
   'MOSKOF' ekonomisi çökünce bizim Laleli esnafı da çöktü Bu bir misal. İhracatımızın yarısını Avrupa'ya yapıyoruz, ülkemizdeki dış yatırımların yüzde 60'ı Avrupa kökenli... 
   Eski siyasi doktrinlerle kafası şartlanmamış sokaktaki insan günlük hayatın reel pratikleriyle bu değişimi seziyor, uzun vadede ona göre oy kullanıyor. 
   Bakın, Türkiye'de dün yüceltilen izolasyonist politikalar halktan ilgi görmüyor. 
   Eskiden yabancı bir ülkenin vatandaşlığına geçmek ihanet gibi görülürdü. Şimdi devlet 'çifte vatandaşlığı' teşvik ediyor. Almanya'da Türklerin üç yüz bin kadar oyu var, elbette sağcısı da solcusu da Sosyal Demokratlara, Schröder'e oy verecek. 
   Keşke Fransa'da, Almanya'da, Amerika'da da birkaç milyon Türk kökenli Fransız, Alman, Amerikan vatandaşları olsaydı 
   Öte yandan, Türkiye'de Alanya'ya yerleşen Almanlar da elbette kendi kiliselerini açacaklar. 
   
   BÜYÜK şarkiyat alimi Montgomery Watt, 1983'te "Islam and Christianity" adlı kitabında Avrupa'da 7 milyon Müslümanın bulunduğunu söylüyor, "çatışmayın, diyalog kurun" diyordu. 
   2002 yılında ise, İslam karşıtı eleştirileriyle tanınan Daniel Pipes'ın internet sitesinde "Avrupa'da 12 Müslümanın bulunduğuna" dikkat çeken bir izleyici şunları yazıyor 
   "Avrupa yeniden din mi değiştirecek En hızlı büyüyen din İslam. Avrupa nüfusu artmıyor, dünyada ve Avrupa'da Müslüman nüfusu artıyor..." 
   İslamın Avrupa için bir 'iç konu' haline gelmeye başlaması böyle endişe ve tepkilerle birlikte, Watt gibi aklı başında insanların diyalog ve ahenk arayışlarını da güçlendiriyor. 
   Ve işte Schröder diyor ki 
   "İslami inanç ile muasır aydınlanmış toplum arasında hiçbir çelişki yoktur. Böyle bir ortak hayatı sadece Avrupa değil bütün dünya düşünmektedir. Türkiye öteki Müslüman toplumlara örnek olacaktır." 
   Az gelişmiş toplumların ve Avrupa'da 'göçmen' denilen ezilmiş sınıfların İslam anlayışı ile, gelişmiş toplumların İslam anlayışı farklı olacağından, demokrat ve gelişmiş Türkiye gerçekten model oluşturabilir ve bu dünyanın kazancı olur. 
   Onun için Türkiye'nin AB'ye, Avrupa'nın da Türkiye'ye ihtiyacı var. 
   
      
   
   
</TEXT>
</DOC>
