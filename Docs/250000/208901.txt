<DOC>
<DOCNO> 208901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sontur26.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy Belediye Başkanı, yeniden adaylığını açıkladı... 
</HEADLINE>
<TEXT>

     Kadıköy Belediye Başkanlığı görevini iki dönemdir yürüten Selami Öztürk, göreve yeniden talip olduğunu açıkladı. 
     Kadıköy Belediyesi Nikah Dairesi'nde, Atatürk'ün mareşal üniformalı resminin asılı olduğu salonda basın toplantısı yapan Öztürk, önümüzdeki yerel seçimlerde Kadıköy Belediye Başkanlığı görevi için CHP'den aday adayı olduğunu söyledi. 
     Kadıköy Belediye Başkanlığı görevini, 1994 yılında Kadıköy'deki Atatürk heykeli önünde teslim alırken, Kadıköy'ü demokrasinin kalesi, Atatürk ilke ve devrimlerinin savunucusu uygar bir kent yapmak için söz verdiğini ifade eden Öztürk, 10 yıldan beri bütün uğraşlarının bu yönde olduğunu bildirdi. 
     Öztürk, ''1994 yılında hangi heyecanla göreve talep olmuşsam, Ulu Önder Atatürk'ün önünde ne söz verdiysem bugün o günkünden daha fazla heyecanlıyım, daha fazla göreve talibim. Bu anlayışla bir kez daha Kadıköylüler'den 5 yıllık vize istiyorum'' dedi. 
     Gelecek 5 yılda da Kadıköy'ü daha yaşanılır, daha uygar, kurallı bir yer haline getirmek için çaba harcayacaklarını anlatan Öztürk, ''Söz veriyorum, önümüzdeki 5 yılda Kadıköy'ü sağlıklı bir ilçe yapacağız. Kadıköy tarihsel kimliğine uygun biçimde düzenlenecek'' diye konuştu. 
     Bir parlamenterin TBMM'deki bulunan Atatürk'ün mareşal üniformalı resmiyle ilgili sözlerini de hatırlatan Öztürk, onlara en iyi cevabı vermek için Atatürk'ün mareşal üniformalı resimlerini ilçenin her yerine astıklarını söyledi. 
     
</TEXT>
</DOC>
