<DOC>
<DOCNO> 234286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/magazin/mag01.html </URL>
<DATE> 2004/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Zerrin Özer bayıldı 
</HEADLINE>
<TEXT>

   Silivri'deki yazlığında kaçak elektrik kullandığı gerekçesiyle hakkında dava açılmasına üzülen Zerrin Özer, Türkstar'ın performans gecesinde fenalık geçirdi 
      BAYRAM KAYGUSUZ 
   
   Türkstar'ın 4. performans gecesine Zerrin Özer'in bayılması damgasını vurdu. Programın başında gözyaşları içinde Türkiye'den gideceğini açıklayan Zerrin Özer'in duygularına Ercan Saatçi tercüman oldu. Özer'in Silivri Sun Flowers sitesindeki yazlığında kaçak elektrik kullandığı gerekçesiyle Silivri Belediyesi'nin hakkında dava açtığını belirten Saatçi, "Zerrin Özer gibi sanatçılar Türkiye'ye bir kere gelir. Bu olayı protesto ediyorum. Türk halkının da olaya tepki göstermesini istiyorum" dedi. 
   
   Tek dileğim ölmek 
   Program arasında gazetecilerin sorularını yanıtlayan Özer, "Bu olay eylül ayında olmuş. Bunlardan yeni haberdar oldum. Böyle bir şey yapacak biri değilim. Sanatçı olarak bana yapılan bu lekeye çok üzülüyorum. Artık Türkiye'yi terk edeceğim. Bundan sonra tek dileğim ölmek" diye konuştu. 
   Yarışmanın ilk gününden beri aşırı kiloları sebebi ile armağan Çağlayan'ın eleştiri oklarına maruz kalan Simge şarkısını söyledikten sonra salonda tansiyon bir anda yükseldi. Saatçi, dayısı Ahmet Kaya'ya ait olan "Giderim" şarkısını seslendiren Simge'ye "Bugün Mustafa Kemal'in çocuklara armağan ettiği 23 Nisan Ulusal Egemenlik ve Çocuk Bayramı. Böyle bir gecede kurşun ve mavzer kelimelerinin yer aldığı şarkıyı seslendirmek çok yanlış tercih" şeklinde konuştu. Bu sırada da Zerrin Özer fenalık geçirerek bayıldı. 
   
   
</TEXT>
</DOC>
