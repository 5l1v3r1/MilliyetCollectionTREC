<DOC>
<DOCNO> 215721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/soneko22.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Heyeti, Perşembe günü geliyor... 
</HEADLINE>
<TEXT>

     IMF Türkiye Masası Şefi Rıza Moghadam başkanlığındaki fon heyeti, ekonomik programın 7. gözden geçirmesinin ikinci bölümü için perşembe günü Türkiye'ye geliyor. 
     Reuters'in ekonomi yetkililerinden aldığı bilgiye göre, IMF Heyeti cuma günü İstanbul'da özel sektör temsilcileriyle görüşmelere başlayacak ve önümüzdeki haftadan itibaren de Ankara'da olacak. 
     Yaklaşık 500 milyon dolarlık krediyi içeren gözden geçirmenin ilk aşaması 12-21 Ocak 2004 tarihleri arasında yapılmıştı. Gözden geçirmenin Kurban Bayramı tatili ve hükümet yetkililerinin yurtdışı programları nedeniyle iki bölümde yapılması ve ikinci bölümünün de Şubat ayında gerçekleştirilmesi kararlaştırılmıştı. 
     IMF ile 7. gözden geçirme çalışmalarının ilk aşamasında GSMH'nın yüzde 6.5 seviyesindeki faiz dışı fazla fdf hedefine ulaşmak amacıyla 2003 yılı gelir gerçekleşmelerine bağlı olarak 2004 yılı gelir projeksiyonlarında ortaya çıkan sapma için ek önlemler alınmasına karar verilmişti. Ek önlem tutarının ilk tahminlerdeki gibi 3 katrilyon lira olmadığı, bunun altında bir rakamın ortaya çıktığı belirtiliyor. 
     Hükümet, emekli maaşları ile asgari ücrette yapılan artışları karşılamak için de bütçe harcamalarında yüzde 10 kesinti yapmayı öngörüyor. Buna ilişkin yasal düzenlemenin önümüzdeki günlerde Meclis'te görüşülmesi bekleniyor. 
     
</TEXT>
</DOC>
