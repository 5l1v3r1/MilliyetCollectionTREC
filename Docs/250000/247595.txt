<DOC>
<DOCNO> 247595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/sontur13.html </URL>
<DATE> 2004/06/13/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Polis, NATO Zirvesi'ne hazırlanıyor... 
</HEADLINE>
<TEXT>

     Emniyet Genel Müdürlüğü, İstanbul'da yapılacak olan, dünya liderlerinin katılacağı NATO Zirvesi için her türlü detayı gözönüne alarak hazırlıklarını sürdürüyor. Polisin hangi kıyafeti giyeceği, eskort hizmetlerinde kullanılacak araçlar, korumaların yemekleri, muhaberenin aksamaması için kullanılacak sistemler tek tek gözden geçirilerek takviyeler yapılıyor. 
     28-29 Haziran tarihinde yapılacak NATO Zirvesi'nde yaklaşık 20 bin polis görev yapacak. Zirve için başta polis okulları olmak üzere çeşitli illerden İstanbul Emniyet Müdürlüğü emrine takviye kuvvet kaydırılacak. Zirvede terör ve istihbarat kadrosundan 500 ''uzman'' takviye olarak İstanbul'a gönderilirken, Özel Harekat Daire Başkanlığı merkez ve illerden 600 kişilik ''rambo'' diye adlandırılan özel harekat timi sevkedecek. Takviye birlikler arasında 800-2000 kişilik çevik kuvvet timinin de kaydırılması planlanıyor. 
     NATO Zirvesi'nde ayrıca bir ve birden fazla yabancı dil bilen, KPDS notu yüksek olan 100-150 amir ve müdür görev alacak. Öncelikli tercih İngilizce olacak. 
     
     ÖZEL FREKANS... 
     Zirvede polisin muhaberesinin aksamaması için İstanbul Emniyet Müdürlüğü'nün kullandığı telsiz sistemine ek frekans tahsisleri yapılacak. Frekans sistemini kriptolu olacağı ve dışarıdan dinleme ya da müdahalenin mümkün olamayacağı bildirildi. 
     Emniyet Genel Müdürlüğü ile özel anlaşması bulunan ve polislerin tamamına yakının sabit ücretle kullandığı Aycell, görüşmelerde herhangi bir aksama olmaması için bölgeye ek baz istasyonu kuracak. 
     
     YAKIN KORUMALARA ''ŞIK'' KIYAFET... 
     Toplantıya katılacak liderlere eskortluk edecek polisler için diğer illerden ve Emniyet Genel Müdürlüğü'nden konforlu 400 araç geçici görevle İstanbul Emniyet Müdürlüğü emrine tahsis edilecek. 
     Bu arada yakın koruma hizmeti verecek personelin ''şık'' kıyafetle görev yapabilmesi için 3 bin takım elbise, gömlek ve kravat alınacağı öğrenildi. Bu elbiselerin parasının Dışişleri Bakanlığı tarafından karşılanacağı kaydedildi. 
     
     POLİSLERE 117 BİN ÖĞÜN YEMEK... 
     Zirvede görev yapacak polisler, polisevi, kamu misafirhaneleri ve öğrenci yurtlarına yerleştirilecek. Polislerin iaşe bedelleri için 560 milyar lira ayrıldı. Polislerin zirvenin yapılacağı tarihten önce ve zirvenin tamamlanacağı tarihten sonraki görevleri de düşünülerek 117 bin öğün yemek verilecek. 
     Polislerin toplu taşınması için gerek görülürse İstanbul Belediyesi'nden otobüs istenebileceği de belirtildi. 
     
     NBC TİMİ... 
     Bu arada Sivil Savunma Genel Müdürlüğü'nün bir timinin de tam teçhizatlı bir şekilde zirvede görev alacağı bildirildi. NBC timinin herhangi bir terörist saldırı ya da şüpheli maddelere karşı ihtiyati olarak bekletileceği kaydedildi. 
     Zirve ile ilgili hazırlıkların son hızıyla devam ettiğini belirten üst düzey bir emniyet yetkilisi, Emniyet Genel Müdürlüğü'nden uzmanlar ile İstanbul Emniyet Müdürlüğü'nün koordineli bir şekilde çalıştıklarını söyledi. 
     
</TEXT>
</DOC>
