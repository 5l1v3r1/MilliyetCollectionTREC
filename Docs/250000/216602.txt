<DOC>
<DOCNO> 216602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sontur30.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Belediyesi sağanak yağış için ''B'' planına geçti... 
</HEADLINE>
<TEXT>

     İstanbul Büyükşehir Belediyesi Afet Koordinasyon Merkezi AKOM İstanbul'da beklenen sağanak yağış doğrultusunda "B" planı uygulamasını başlattı. 
     AKOM'dan yapılan yazılı açıklamaya göre, sağanak yağışın etkisinde kalacak olan İstanbul'da "B" planı uygulamasına geçildi. Açıklamada, olağanüstü kış koşullarının geçerli olduğu durumlarda uygulanan "Yüksek Yoğunluk Alarmı" düzeyi anlamına gelen "B" planı ana arterler ile çevre yolları katılım noktalarında uygulanmaya başladı. 
     Yol Bakım ve Onarım Müdürlüğü ve İstanbul Büyükşehir Belediyesi'ne bağlı diğer birimlerin koordineli olarak çalışacağının belirtildiği açıklamada, "B" planı kapsamında 550 iş makinesi ile 3 bin personelin üç vardiya halinde Ulaşım Daire Başkanlığı tarafından önceden belirlenmiş hassas bölgelerde plan kapsamında çalışmalarına başladığı bildirildi. Açıklamada, Yol Bakım ve Onarım Müdürlüğü ekiplerinin rutin çalışmalarının yanı sıra, takviye ekiplerle birlikte gün boyu ana arterlerdeki yağmur suyu kanalları ile mazgalların temizleme çalışmalarında bulunduğu kaydedilirken, muhtemel göllenme noktalarında su tahliye ekiplerinin, çevre yolları katılım noktaları ve ana arterlerde don olaylarına karşı tuzlama ekiplerinin saat 15.00 itibariyle hazır bekletildiği belirtildi. 
     Açıklamada, özellikle gece ve günün ilk saatlerinde orta kuvvette beklendiği kaydedilirken, don ve buzlanma olaylarına karşı vatandaşlar uyarıldı. Hava sıcaklıklarının bu geceden itibaren sıfır derecenin altına düşmesinin ve pazar gecesine kadar bu seviyelerde seyretmesinin beklendiği belirtilerek, don ve buzlanmanın oluşturacağı olumsuzluklara karşı ana arterlerde tedbirlerin alındığı bildirildi. 
     Açıklamada, halk arasında yaygın olarak bilinen 1'nci Cemrenin bugün havaya düşeceği belirtildi. 

     
</TEXT>
</DOC>
