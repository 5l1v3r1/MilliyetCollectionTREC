<DOC>
<DOCNO> 236869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/soneko06.html </URL>
<DATE> 2004/05/03/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Sıcak para son bir yılda iyi kazandı 
</HEADLINE>
<TEXT>

     Kurlarda nisan ayında yaşanan hızlı yükselişe rağmen, sıcak paranın son bir yıldaki getirisinin rekor düzeyde olduğu belirlendi. Geçen yıl yurt dışından getirdikleri dövizi bozdurarak Türk Lirası enstrümanlara yatıranlar, bir yıllık dönemde, dolar bazında yüzde 90'a yaklaşan oranlarda kar etti. 
     ANKA'nın hesaplamalarına göre, anılan dönemde sıcak para en yüksek getiriyi uzun vadeli devlet iç borçlanma senetleri ve mevduat ile Borsa'dan elde etti. İMKB endeksi nisan sonu itibariyle son bir yılda yüzde 56.6 artış kaydetti. Geçen yıl nisan sonunda 1000 dolar bozdurularak elde edilen 1 milyar 567.3 milyon lira, bir yıl boyunca Borsa'da tutulduğunda bu yıl aynı tarihte 2 milyar 454.1 milyon liraya ulaştı. 
     Geçen yılın nisan sonunda 1 milyon 567 bin 279 lira olan dolar kuru ise bu yıl mart sonunda 1 milyon 310 bin 219 liraya kadar indikten sonra, nisandaki hızlı artışla 1 milyon 417 bin 299 lira oldu. Buna göre kur, nisandaki artışına rağmen geçen yılın aynı tarihindeki düzeyinin altında kaldı. 
     Böylece, geçen yıl nisan sonunda 1000 dolar bozdurarak borsaya giren yatırımcının portföyün değeri, bu yıl aynı tarihteki kur üzerinden 1732 dolar etti. Diğer bir deyişle son bir yılda hisse senedinde tutulan her 1000 dolar, 732 dolar kazandırdı. Böylece dışardan döviz getirerek İMKB'de oynayanlar, bir yılda dolar bazında yüzde 73.2 ile dünyanın hiçbir Borsası'nda mümkün olmayan düzeyde bir getiri elde etti. 
     
     DÖVİZİ HAZİNE KAĞITLARINA YATIRANLAR 

     Geçen yıl bozdurularak elde edilen 1 milyar 567.3 milyon lira altı ay vadeli kamu kağıtlarıyla çevrildiğinde 2 milyar 185.2 milyon, dokuz ay vadeli kağıtlarda 2 milyar 259.1 milyon, bir yıl vadeli kağıtlarda 2 milyar 661 milyon, 15 ay vadeli kağıtlarda ise 2 milyar 664.7 milyon lira oldu. Böylece 1000 dolar son bir yılda altı ay vadeli kamu kağıtlarında 1542 dolara, dokuz ay vadeli kağıtlarda 1594 dolara, bir yıl vadeli kağıtlarda 1595 dolara, 15 ay vadeli kağıtlarda 1880 dolara yükseldi. Buna göre sıcak para son bir yılda en yüksek getiriyi yüzde 88 oranıyla 15 ay vadeli devlet iç borçlanma senetlerinden elde etti. 
     
     TL MEVDUATTA TUTULAN DÖVİZ NE OLDU 

     Geçen yıl bozdurulan 1000 dolar bir ay vadeli TL tasarruf mevduatı ile çevrildiğinde 1 milyar 567.3 milyon liradan 2 milyar 39.8 milyon liraya, üç ay vadeli mevduatta da 2 milyar 55.8 milyon, altı ay vadelide 2 milyar 101.8 milyon, bir yıl vadeli mevduatta 2 milyar 454.1 milyon liraya ulaştı. 
     Buna göre bir ay vadeli mevduatla çevrilen 1000 dolar nisan sonunda 1439 dolara, üç ay vadede tutulan 1451 dolara, altı ay vadelide 1483 dolara, bir yıl vadeli mevduatta da 1608 dolara yükseldi. 
     
     DTH'DA ZARAR 

     Döviz tevdiat hesabında tutulan fonlar ise dolar cinsinden düşük oranlarda getiri sağlarken, kurdaki düşüş nedeniyle bunların TL cinsinden tutarı önemli oranda geriledi. Anılan dönemde 1000 dolar bir ay vadeli DTH'da 1028, üç ay vadelide 1033, altı ay vadelide 1036 dolar, bir yıl vadelide 1043 dolar olabildi. 
     Ancak son bir yılda dolar kurunda yüzde 9.6 oranında bir düşüş yaşandı. 1000 doların geçen yıl nisan sonunda 1 milyar 567.3 milyon lira olan tutarı, faiz getirisine rağmen kurdaki gerileme nedeniyle bir ay vadeli DTH'la çevrildiğinde nisanda sonunda 1 milyar 457 milyon liraya, üç ay vadelide 1 milyar 465 milyona, altı ay vadelide 1 milyar 469 milyona, bir yıl vadeli hesapta ise 1 milyar 478 milyon liraya geriledi. 

     
</TEXT>
</DOC>
