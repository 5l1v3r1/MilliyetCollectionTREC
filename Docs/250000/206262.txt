<DOC>
<DOCNO> 206262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/sontur13.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit 'Hükümetin Kıbrıs planı Annan Planı'nın bile gerisinde 
</HEADLINE>
<TEXT>

     DSP Genel Başkanı Bülent Ecevit, hükümetin Kıbrıs Planı'nın, ''Türkiye'nin ve Kıbrıs Türklerinin hakları bakımından Annan Planı'nın bile gerisinde'' olduğunu söyledi. 
     DSP Parti Meclisi Genel Başkan Ecevit'in başkanlığında toplandı. 
     Toplantının açış konuşmasını yapan Ecevit, Parti Meclisi'nde yerel seçime katılacak adayların hangi yöntemle belirleneceğinin saptanarak Yüksek Seçim Kurulu'na bildirileceğini söyledi. 
     DSP olarak bir yandan da Nisan ayında yapılacak kongre hazırlıklarını sürdürdüklerini bildiren Ecevit, böylelikle ''DSP'nin içini karıştırmak isteyen bazı çevrelerin DSP'nin kongre yapamadığı iddialarının boşa çıkarılacağını'' kaydetti. 
     
     KIBRIS'TAKİ GELİŞMELER 
     Kıbrıs sorunuyla ilgili tartışmalara da değinen Ecevit, ABD ve AB ülkelerinin Türkiye'yi ve KKTC'yi, AB üyeliğinin yolunun açılacağı izlenimi vererek ''Sıkıştırdıklarını'' söyledi. Gelişmelerden DSP olarak ciddi kaygı duyduklarını ifade eden Ecevit, ''Hükümetin, Kıbrıs'la ilgili olarak açıkladığı bir plan var. Bu plan, Türkiye'nin, Kıbrıs Türklerinin hakları bakımından Annan Planı'nın bile gerisinde'' dedi. 
     Ecevit, ''Yunanistan'ın bile KKTC konusunda daha insaflı davranabileceğini, hükümetin bu konuda ölçüyü kaçırdığını'' iddia ederek, bu planın, ''KKTC'yi ve Kıbrıs Türklüğünü yok olma tehlikesiyle tehdit ettiğini'' ifade etti. 
     Bu plana göre, Ada'daki Türk askerinin önce azaltılacağını, daha sonra da tamamen ortadan kaldırılacağını anlatan Ecevit, garantörlük hakkının da tümüyle yok edileceğini iddia etti. Ecevit, planın, Güzelyurt'un en az yarısının Rumlara verilmesini, Rumlara Türk kesiminden mülk edinme hakkı tanınması, Rumlara Türk kesimindeki yerel yönetimlere katılma hakkının verilmesi ve Karpas Bölgesi'nin açılmasının öngördüğünü ifade etti. Bu iddialara hükümet tarafından ''Hayır, bizim böyle bir düşüncemiz yok'' yönünde bir yalanlamanın gelmediğini kaydeden Ecevit, Genelkurmay Başkanlığı ile Dışişleri Bakanlığı arasında bu konuda anlaşma sağlandığı haberlerinin doğru olmadığını ifade etti. 
     
     KUZEY IRAK 
     Ecevit, Kuzey Irak'taki Kürt gruplarının davranışlarının Türkiye açısından tehlikeli sonuçlar doğurabileceğini belirtti. Gelişmelerden özellikle Türkmenlerin büyük kaygı duyduğunu anlatan Ecevit, şöyle devam etti 
     ''Kuzey Irak sorununun süratle Türkiye'nin girişimiyle bir çözüme bağlanması gerekiyor. Fakat bugünkü hükümet, Türkmenler ve Kuzey Irak'la ilgili herhangi bir Türk planını şu ana kadar öne sürmüş değildir. Oysa Türkiye bölgenin en önemli ülkesidir. Onun için öncelikle Türkiye'nin Kuzey Irak'la ilgili olarak bir ciddi plan hazırlaması ve dünyaya açıklanması gerekir.''. 
     
     LAİKLİK VE EKONOMİ 
     Ecevit, hükümetin Türkiye Cumhuriyeti'nin temel unsuru olan laikliği etkisiz kılma yolundaki niyetlerini açığa vurduğunu söyledi. 
     Ekonomide olumlu gelişmeler olduğunu anlatan Ecevit, bu gelişmelerin büyük fedakarlıklar pahasına başında bulunduğu 57. hükümet zamanında alınan önlemler olduğunu savundu. Ecevit, ancak yatırımların ihmal edildiğini ve işsizliğin giderek arttığını belirtti. 
     
     MAREŞAL ÜNİFORMALI FOTOĞRAF 
     Ecevit, AK Parti milletvekili Hüsrev Kutlu'nun açıklaması ve Genelkurmay Başkanlığı tepkisine ilişkin değerlendirmesinin sorulması üzerine mareşal rütbesinin Atatürk'ün tartışılmaz hakkı olduğunu söyledi. 
     Atatürk döneminde bazı liderlerin askerlikle ilgili olmadıkları halde mareşal unvanını kullandığını anımsatan Ecevit, ''Atatürk için mareşal üniforması sonradan uydurulan bir üniforma değildir. Mareşal rütbesi hak edilmiştir. Onun için bu konunun tartışılması çok yakışıksızdır. Atatürk de bunu aslında hak etmiyor. Çünkü Atatürk cumhurbaşkanı seçildiği andan itibaren askeri üniforma giymemiştir. Onun için AKP milletvekili çok büyük haksızlık yapmıştır'' diye konuştu. 
     
</TEXT>
</DOC>
