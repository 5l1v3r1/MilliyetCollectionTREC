<DOC>
<DOCNO> 219871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sontur36.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Pulur çayının taşmasıyla mahsur kalan 50 kişi kurtarıldı 
</HEADLINE>
<TEXT>

     Erzurum'un Ilıca İlçesi'nde Pulur Çayı'nın taşması sonucu çok sayıda evi su bastı. 
     Doğu Anadolu Bölgesi'nde yoğun kar yağışının ardından hava sıcaklıklarında yaşanan artışlar karların erimesine neden oldu. 
     Erzurum'a 15 kilometre uzaklıktaki Ilıca ilçesinden geçen Pulur Çayı'nın suları eriyen kar sularının etkisiyle taştı. İstasyon mahallesinde çok sayıda evi su bastı. 
     Evlerinde mahsur kalan vatandaşlar, Sivil Savunma ekipleri tarafından botlarla kurtarılırken, DSİ ve Köy Hizmetleri'ne ait çok sayıda iş makinası bölgede çalışma başlattı. Suyun yönü başka tarafa verilirken, set kurma çalışmaları esnasında DSİ'ye ait bir iş makinası devrildi. Aracın içerisinde mahsur kalan şoför, Sivil Savunma ekipleri tarafından kurtarıldı. 
     Ilıca Kaymakamlığı, evlerini su basan vatandaşları Yavuz Selim YİBO'ya yerleştirdi. Geceyi burada geçirecek olan vatandaşların yemek ihtiyacının da YİBO'dan karşılandığı bildirildi. 
     Ilıca Kaymakamı Mustafa Erkayıran, Pulur Çayı'nın önceki yıllarda da taştığını, ancak geçen sene set yaptıkları için bu baskının yaşanmadığını ifade ederek, bu sene karların erken erimesi nedeniyle set yapmakta geciktiklerini belirtti. 
     Erkayıran, ''Bu derenin kesinlikle ıslah edilmesi lazım. Islah edilmesi için geçen sene proje hazırladık. Ancak projenin hayatiyete geçmesi için 1 trilyon 200 milyar liralık bir kaynağa ihtiyacımız var. Bu ödeneği bulamadığımız için su taşkınını yaşamak zorunda kaldık'' diye konuştu. 
     Su baskınının yaşandığı bölgede incelemelerde bulunan Erzurum Valisi Mustafa Malay, vatandaşlara geçmiş olsun dileklerinde bulunurken, yaşanan olaydan büyük üzüntü duyduğunu söyledi. 
     Vatandaşların mağduriyetlerinin giderileceğini ifade eden Vali Malay, kısa sürede hasar tespit çalışması başlatacaklarını kaydetti. 
     
</TEXT>
</DOC>
