<DOC>
<DOCNO> 227772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/guncel/gun20.html </URL>
<DATE> 2004/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Avustralya'dan seyahat uyarısı 
   Avustralya Dışişleri Bakanlığı, vatandaşlarına, 25 Nisan'daki "Anzak Günü" dolayısıyla Türkiye'ye seyahat uyarısında bulundu. Dışişleri Bakanı Alexander Downer, Anzak Günü için belirli bir "terör tehdidi"ne işaret eden bilgi bulunmamasına rağmen, geçen yılki seyahat uyarısını yinelediklerini belirtti. Downer, "hükümetin kanısının, Türkiye'de terörist saldırı tehdidinin sürdüğü" yönünde olduğunu ifade etti. Anzak Günü için alınacak önlemlerle ilgili olarak Türk yetkilileriyle yakın temas halinde olduklarını belirten Downer, vatandaşların yine de seyahatlerinin gerekli olup olmadığını hesaba katması gerektiğini bildirdi. 
   
   'Yazıcıoğlu' kazasına tahliye 
   Temelli'deki trafik kazasında, Vali Recep Yazıcıoğlu'nun ölümüne yol açtığı öne sürülen araç şoförü Berkant Korkut, dün Ankara 4. Asliye Ceza Mahkemesi'nde h kim karşısına çıktı. Yargıç Ümit Nuri Dündar, Korkut'un "dikkatsizlik sonucu birden fazla kişinin ölümüne sebep olmak"tan 8 yıl hapis cezasına mahk m edildiğini bildirdi. Bilirkişi raporunda Korkut'un 8'de 5 oranında suçlu bulunduğu, bu nedenle cezasının 5 yıla indirildiğini belirten Dündar, sanığın iyi halini göz önüne alarak Korkut'u, 4 yıl 2 ay hapse mahk m etti. Dündar, 6 aydır tutuklu bulunan Korkut'un tahliyesine karar verdi. 
   
   Şehit ailelerinin eylemine beraat 
   25 şehit yakınının, idam cezasının kaldırılmasını protesto amacıyla Boğaziçi Köprüsü'nde gösteri yaptıkları ve köprüyü trafiğe kapattıkları gerekçesiyle 3'er yıla kadar hapis cezası istemiyle yargılandığı davada karar çıktı. İstanbul 11. Asliye Ceza Mahkemesi'ndeki duruşmada, göstericilere eylemlerinin kanunsuz olduğu ve dağılmaları yönünde ihtar yapılmamasından dolayı suçun yasal unsurlarının oluşmadığını belirten Savcı Mehmet Ocak, sanıkların beraatını istedi. H kim de, sanıkların beraatına karar verdi. 
   
   
   
</TEXT>
</DOC>
