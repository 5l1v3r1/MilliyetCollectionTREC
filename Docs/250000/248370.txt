<DOC>
<DOCNO> 248370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sondun38.html </URL>
<DATE> 2004/06/16/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Ve rapor açıklandı Irak'ın 11 Eylül'le ilgisi yok 
</HEADLINE>
<TEXT>

     ABD'de 11 Eylül 2001 terör saldırılarını soruşturan komisyon, ABD'ye yönelik saldırılarda El Kaide örgütüyle Irak'ın işbirliği yaptığına dair güvenilir kanıt bulunmadığını bildirdi. 
     Komisyon, El Kaide lideri Usame Bin Ladin'in 1994'te üst düzey bir Iraklı yetkiliyle biraraya geldiğini, ancak ABD'ye yönelik saldırılarda Irak ile örgüt arasında bağlantı olduğunu gösteren güvenilir kanıt bulamadığını açıkladı. 
     Bin Ladin'in, laik rejimine rağmen, Irak'ın devrik lideri Saddam Hüseyin'le muhtemel işbirliği yollarını aradığı kaydedildi. 
     Komisyonun raporuna göre, Bin Ladin 1994'te Sudan'da bir Iraklı üst düzey istihbarat yetkilisiyle görüştü. Bin Ladin, görüşmede eğitim kampı kurulması için yer ve silah elde etmelerine yardım istedi. Ancak Irak, hiçbir zaman bu istekleri karşılamadı. 
     Raporda, El Kaide ile Irak arasında Bin Ladin'in Afganistan'a dönmesinden sonra da bazı temaslar olduğuna dair bilgiler bulunduğu, ancak bu temasların hiçbir zaman işbirliği ilişkisine dönüşmediği belirtildi. 
     Komisyonun raporu, ABD Başkan Yardımcısı Dick Cheney'in geçen pazartesi günü, ''Saddam'ın El Kaide ile uzun süre önce kurulan bağları bulunduğu'' yolundaki açıklamasına ters düşüyor. 
     Komisyonun, El Kaide örgütüyle ilgili ayrıntılı bilgi verdiği ''Düşmanı Tanımak'' adıyla hazırladığı raporda, saldırılardan sorumlu tutulan El Kaide'nin büyük değişime uğradığı, ancak halen ABD için tehdit oluşturduğu da belirtildi. 
     Saldırılardan bu yana terör ağında yetki dağılımı olmasına rağmen, örgütün halen bölgesel terör ağlarına saldırılar için destek ve eğitim yardımı verdiği, mali yardımda bulunduğu ifade edildi. 
     Raporda, örgütün kimyasal, biyolojik, radyolojik ve nükleer saldırılar düzenlemek niyetini koruduğu, El Kaide'nin şarbon saldırısı düzenleme yeteneğininse ABD'nin karşılaşabileceği acil tehditlerden biri olduğu belirtildi. 
     
</TEXT>
</DOC>
