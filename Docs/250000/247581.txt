<DOC>
<DOCNO> 247581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/sonspo10.html </URL>
<DATE> 2004/06/13/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Ataman Efes Pilsen maçında sadece tepkimi gösterdim... 
</HEADLINE>
<TEXT>

     Türkiye Basketbol Ligi play-off final serisinde Efes Pilsen ile Ülkerspor arasında yapılan son maçta yaşanan olayların etkisi sürerken, Ülkerspor Antrenörü Ergin Ataman, maç sırasında Basketbol Federasyonu Başkanı Turgay Demirel'e yönelik yaptığı hareketin hakaret içermediğini söyledi. 
     Efes Pilsen Antrenörü Oktay Mahmuti ile birlikte bir televizyon programına katılan ve burada hareketiyle ilgili açıklamalarda bulunan Ergin Ataman, ''Federasyon başkanı Demirel'e bana hitap ettiği şekilde hitap edebilirdim, ama yapmadım. Sadece alkışlayarak tepkimi gösterdim'' dedi. 
     Turgay Demirel'in kendisiyle ilgili yaptığı açıklama sonrası avukatıyla görüştüğünü ve dava açması durumunda Demirel'den büyük miktarda tazminat alabileceğini vurgulayan Ataman, ''Ancak Basketbol Federasyonu Başkanı'nı mahkemeye veren biri konumuna düşmek istemedim. Bu nedenle dava açmadım'' diye konuştu. 
     Ataman, Demirel'in açıklamaları sonrası kendisiyle görüşmek için randevu talebinde bulunduğunu, Milli Takım Menajeri Doğan Hakyemez'in kendisine Demirel ile 1 hafta sonra görüşebileceğini ilettiğini dile getirerek, şöyle konuştu 
     ''Ancak 4 ay boyunca randevu alamadım. 4 aydır benden özür dilemesini ve beni çağırıp birebir açıklama yapmasını bekledim. Bu açıklamalardan son derece rahatsızım ve şaşkınım. İtalya'da başarılı olmuş, Türkiye'yi ve Türk basketbolunu en iyi şekilde temsil etmiş ve daha sonra kendi ülkemin en iyi takımlarından birinin başarısı için mücadele eden biri olarak yapılanlara şaşırıyorum. Türkiye'ye gelir gelmez böyle bir spekülasyonun içine çekilmeye ve basketbolun başındaki birinin bu açıklamalarına çok şaşırıyorum. Turgay Demirel'in menfaatlerini bozacak birşey mi yaptım diye düşünüyorum.'' Ataman, Demirel'in kendisini ceza kuruluna vermesi durumunda, kendisinin de aynı biçimde davranacağını vurgulayarak, ''O'nun Basketbol Federasyonu Başkanı olarak bir saygınlığı varsa Avrupa ve Türkiye'de başarılı biri olarak Ergin Ataman'ın da bir saygınlığı var'' dedi. 
     
     ''BASKETBOL CAMİASINI BİRLEŞTİRECEK LİDER OLMALI'' 
     Basketbolda yaşanan bölünmüşlüğün ve insanların birbirini çekememesinin zarar verici olduğunu dile getiren Ataman, şöyle konuştu 
     ''Son 3-4 yılda yaşanan bu durum Türk basketboluna çok zarar veriyor. Benim temennim camianın, dostluğa önem veren bir liderin etrafında toplanıp Avrupa'daki gibi ligin pazarlandığı, oyuncu ve antrenör dernekleriyle konuşulduğu, insanların keyif bulduğu ve maçları izlemek için bilet aldığı bir basketbolun ortaya çıkmasıdır. Kişisel savaşlarla kaybeden bizler oluruz.'' 
     
</TEXT>
</DOC>
