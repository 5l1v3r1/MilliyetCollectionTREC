<DOC>
<DOCNO> 221490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sondun26.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Afrika'nın Oscarlı güzeli Theron, Mandela'yı çok mutlu etti 
</HEADLINE>
<TEXT>

     Güney Afrika'nın eski Devlet Başkanı Nelson Mandela, bu yıl en iyi kadın oyuncu Oscar'ını alan Güney Afrika doğumlu Charlize Theron'a, ''Güney Afrika'ya haritada yer açtığı için'' teşekkür etti. 
     Johannesburg kentindeki Nelson Mandela Vakfı'nda düzenlenen törende gazetecilere açıklama yapan Mandela, ''Theron haritada Güney Afrika'ya bir yer açtı. Buradan haberdar olmayanlar dahi onu gördükten sonra Güney Afrika diye bir ülke olduğunu bilecek'' dedi. 
     Törene beyaz sade bir elbiseyle katılan ve Mandela'nın sözleri karşısında gözyaşlarını tutamayan Theron, ''Sizi çok seviyorum'' dedi ve Mandela'nın kendisi de dahil pek çok kişiye ilham verdiğini belirtti. 
     Mandela ''Siz de öyle'' diyerek karşılık verdi. 
     Theron, bu yıl ''Monster'' Cani filmindeki seri katil rolüyle en iyi kadın oyuncu ödülünü almıştı. 
     Genç sanatçı, ödülünü alırken ülkesini öne çıkararak, ''Ana yurdum, Güney Afrika'daki herkese teşekkür ediyorum'' demiş ve ödülünü ülkesine götüreceğine söz vermişti. 
     
</TEXT>
</DOC>
