<DOC>
<DOCNO> 236537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sontur22.html </URL>
<DATE> 2004/05/01/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Altemur Kılıç'a 7 milyar telefon faturası gelince... 
</HEADLINE>
<TEXT>

     Virüslü e-mailler yoluyla, faks numarasından yabancı ülkedeki bir numaranın sürekli arandığı tespit edilen Gazeteci-Yazar Altemur Kılıç, 7 milyar 675 milyon 704 bin liralık telefon faturasının şaşkınlığını yaşıyor. 
     Antalya'nın Alanya İlçesi'nde yerel bir gazetede köşe yazısı yazan Altemur Kılıç, 7 milyar 675 milyon 704 liralık telefon faturası geldiğini belirterek, olayı köşe yazısında ''Tecavüze uğradım'' başlığıyla dile getirdi. 
     Faksa bağlı telefonuna geçen aya ait 7 milyar 675 milyon 704 bin lira tutarında fatura geldiğine dikkati çeken Kılıç, hata olduğu gerekçesiyle Telekom Müdürü'ne telefon ettiğini ancak, tutarın doğru olduğu yanıtını aldığını kaydetti. 
     
     VİRÜSLÜ E-MAİLLERİN KURBANI 
     Yapılan araştırmada, faks numarasından, kendisi tuşlara basmadan yabancı bir ülkedeki bir numaranın 15 gün boyunca kendiliğinden arandığını, yarım saniyede kapanıp yeniden arandığının tespit edildiğini ifade eden Altemur Kılıç, yazısında, ''Kısacası iradem ve bilgim dışında, tecavüze uğramışım'' diye yazdı. 
     Son zamanlarda internette e-posta adreslerine yoğun virüs atağı olduğunu ve dostlarının bu konuda kendisini uyararak, ''kaynağından emin olmadığın, mesajlardaki ekleri açma'' dediklerini hatırlatan Kılıç, kendisinin de bunları sildiğini anlattı. Buna rağmen bağlantının bilgisayara yerleştiği ve internet bağlantısının kendiliğinden harekete geçtiği bilgisini aldığını vurgulayan Kılıç, yazısında şunları belirtti 
     ''Bu tecavüz, bir süredir, başka çok masum insanın da başına geliyormuş. Onlara da yüksek telefon faturaları gelmiş ama rekor şimdilik bende... Şimdi, tecavüze uğrayan insana neden korunma kullanmadın der gibi bana da, korunma kullansaydın diyorlar ve tecavüz edenlere ulaşamadıkları için mağdurlar cezalandırılıyor. 
     Bu yüksek meblağı ödeme imkanım yok, ama olsaydı bile, ilke meselesi olarak ödemezdim. Bu olayı köşemden duyurmakla bu tecavüz olaylarına ve ınternet kullanıcılarının çaresizliğine dikkati çekerim diye düşünüyorum.'' Türk Telekom Genel Müdürü ve diğer yöneticileri suçlamadığını, onların görevlerini yaptığını ifade eden Altemur Kılıç, yazısını şöyle tamamladı 
     ''Onlar vazifelerini mevcut kurallara göre, yapıyorlar ve bana, devamlı olarak telefonlarınızı, ınternet bağlantınızı kesiyoruz, keseceğiz diye uyarılarda bulunuyorlar. Yalnız merakım, yabancı ülkelerde benzer durumlara karşı koruyucu sistemler olduğu gibi, devamlı uyarılar yapılırmış... Kanunları bilmemek mazeret olamaz ama teknik konuları herkesin bilmesi ve uyarılmadıkça koruma tedbirleri almaları da beklenemez Türk Telekom tarafından hiçbir uyarıda bulunulmadı ve nasıl koruyucu önlem alınacağı anlatılmadı.'' 
     
</TEXT>
</DOC>
