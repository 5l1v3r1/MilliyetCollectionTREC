<DOC>
<DOCNO> 221162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/yasam/yas06.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte mutluluğun resmi 
</HEADLINE>
<TEXT>

      DIŞ HABERLER SERVİSİ 
   
   ABD'NİN Philadelphia kentinde 10 aylıkken bir yangında öldüğü kabul edilen kızını altı hafta önce bir doğum günü partisinde gamzesinden tanıyan anne, önceki gün muradına erdi. 31 yaşındaki Luzaida Cuevas, adli işlemlerin tamamlanmasından sonra kendisine teslim edilen 6 yaşındaki kızı Delimar Vera'ya doyasıya sarıldı. Cuevas, evinde yangın çıktığında diğer çocuklarını alarak dışarıya kaçmayı başarmış ancak üst kattaki yatak odasında uyuyan bebeğini çıkarmaya vakit bulamamıştı. Polis, bebeğin cesedinin yangında kaybolduğunu kabul etmişti. Aralık ayı olmasına rağmen yatak odasının penceresinin açık olmasından kuşkulanan Cuevas, kızının öldüğüne hiçbir zaman inanmamıştı. Cuevas, 6 hafta önceki doğum günü partisinde kızının saçından fark ettirmeden bir parça keserek adli makamlara vermiş, yapılan DNA testleri iddiasını doğrulamıştı. Adli makamlar da küçük kızı kaçıran kocasının kuzeni Carolyn Correa'nın, Dalimar'ı annesine teslim etmesine hükmetmişti. 
   
   
   
</TEXT>
</DOC>
