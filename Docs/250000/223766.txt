<DOC>
<DOCNO> 223766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/soneko40.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisarcıklıoğlu Ekonomik yapının tozpembe olduğunu düşünmemeli 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, ekonomideki olumlu rakamlara bakarak içinde bulunulan ekonomik yapının toz pembe bir tablodan oluştuğunu düşünmemek gerektiğini bildirdi. 
     Hisarcıklıoğlu, Fatih Üniversitesi Genç Girişimciler Kulubü öğrencilerinin organize ettiği toplantıda, ''Ekonomik Göstergelerle Türkiye Ekonomisi' konulu konferans verdi. 
     Eskiden dünyayı duvarların ve sınırların simgelediğini, bugün ise ülkelerin bir bütünün parçaları olarak işlev görmeye başladığını belirten TOBB Başkanı, Türkiye'nin çektiği sıkıntıların temelinde bu değişen dünya sistemine nasıl intibak edeceğinin yattığını söyledi. 
     Hisarcıklıoğlu, şu görüşleri dile getirdi 
     ''Bu durumu şuna benzetebiliriz, dik bir bayırdan aşağı inmeye çalışıyorsunuz, bunu iki türlü gerçekleştirebilirsiniz. Ya yuvarlanarak yara bere içinde inersiniz veya dikkatli adımlar atarak inersiniz. İşte Türkiye son 3 yılda gerçekleştirdiği, ancak hala da tamamlayamadığı yapısal reformlar ile ikinci yolu uygulamaya çalışıyor. Aslında 10 yıl önce tamamlamış olmamız gereken yapısal ödevlerimizi gecikmeli olarak ve daha fazla maliyetle gerçekleştiriyoruz.'' 
     
     PEMBE TABLO 
     Hisarcıklıoğlu, konuşmasında Türkiye ekonomisinde yaşanan olumlu gelişmelere de değinerek, sadece bu olumlu rakamlara bakarak içinde bulunulan ekonomik yapının toz pembe bir tablodan oluştuğunu düşünmemek gerektiğini, Türkiye'nin önünde birçok olumsuz gösterge ve olumsuzlukları düzeltmek için yapılması gereken pekçok ev ödevi bulunduğunu söyledi. Hisarcıklıoğlu, şöyle devam etti 
     ''2002 ve 2003 yıllarında sağlanan başarılara, aslında 2001'de kaybettiklerimizin geri alınması olarak bakmalıyız. Bu bir maraton koşusu ve biz daha ancak önümüzdeki gruba yetiştik ama hala herkesin arkasındayız. En büyük toplumsal problemimiz olan işsizlik konusunda ne yazık ki bir ilerleme sağlayamadık. Yüksek istihdam maliyetleri, şirketleri mevcut işgücü ile daha verimli çalışmaya zorluyor. Bu yüzden de büyüme rakamları istihdama yansımıyor. 200 katrilyon liralık iç borç ve 70 milyar dolarlık dış borç stoku her türlü pembe tabloyu karartmaya yetecek boyutta.'' Rifat Hisarcıklıoğlu, son 30 yılda uygulanan 11 ekonomik programın hepsinin kamunun mali disiplinden sapması sonucu başarısız olduğuna işaret ederek, nihai hedef olan istikrarlı bir büyüme sürecine girebilmek için sosyal güvenlik sisteminde, vergi idaresi ve vergi sisteminde, enerji, telekom ve bankacılık sektörlerinde, hukuk ve yargı sisteminde, kamu yönetimi ve yerel yönetimlerde yapısal reformların tamamlanması gerektiğini vurguladı. 
     TOBB Başkanı Hisarcıklıoğlu, ''Yapılamayan her reform, bu ülkenin 68 milyonuna ilave maliyet olarak geri dönecektir'' dedi. 
     Hisarcıklıoğlu, Avrupa'da en yüksek beyin göçüne maruz kalan ülkenin, Amerika'da en fazla öğrencisi olan Avrupa ülkesinin Türkiye olduğunu belirterek, bundan dolayı her yıl yurtdışına aktarılan kaynağın 500 milyon doları geçtiğini söyledi. 
     Hisarcıklıoğlu, son 10 yılda Türkiye'ye giren doğrudan yabancı sermayenin 12 milyar dolar, giden yerli sermayenin ise 8 milyar dolar olduğunu kaydederek, ''Yabancı sermaye lafa değil, icraata geliyor. Hukuk sistemi oturmuş, eşit rekabet koşullarının bulunduğu, kural hakimiyetinin tesis edildiği ülkelere yatırım yapıyorlar'' dedi. 
     
</TEXT>
</DOC>
