<DOC>
<DOCNO> 248125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonsiy42.html </URL>
<DATE> 2004/06/15/ </DATE>
<TIME> 21.32 </TIME>
<AUTHOR>  </AUTHOR>
<HEADLINE>
Telekom'un özelleştirilmesiyle ilgili 4. madde kabul edildi 
</HEADLINE>
<TEXT>

     TBMM Genel Kurulu'nda, Telekom'un özelleştirilmesi ile ilgili yasa tasarısının bir maddesi daha kabul edildi. 
     Görüşmelerine geçen hafta başlanan ve ilk üç maddesi kabul edilen tasarının bugün benimsenen 4. maddesi, Türk Telekom hisselerinin satışı sonucu kamu payının yüzde 50'nin altına düşmesi durumunda, Türk Telekom'da asli ve sürekli görevlerde çalışanlar ile sözleşmeli personel statüsünde çalışanlar, kapsam dışı personelden Türk Telekom'da çalışmaya devam etmek istemeyenler ile Türk Telekom'da çalışmaya devam etmek istemekle birlikte bu istekleri yönetim kurulunca uygun görülmeyenlere ilişkin personelin durumunu düzenliyor. 
     Sözkonusu personelin listesi, hisse devir sözleşmesinin imzalanmasından itibaren 30 gün içerisinde Devlet Personel Başkanlığı'na bildirilecek. Bu personel Devlet Personel Başkanlığı tarafından başka kamu kurum ve kuruluşlarına nakledilecek. 
     Başka kamu kurum ve kuruluşlarına nakledilen İş Kanunu'na tabi kapsam dışı personele, iş mevzuatına göre herhangi bir tazminat ödenmeyecek. 
     Tasarının 5. maddesinin görüşmeleri sırasında CHP Grup Başkanvekili Haluk Koç, yoklama istedi. 
     TBMM Başkanvekili Yılmaz Ateş'in iki kez yaptırdığı yoklama sonucunda yeterli çoğunluk sağlanamadı. Bunun üzerine Ateş, birleşimi yarın saat 15.00'de toplanmak üzere kapattı. 
     
</TEXT>
</DOC>
