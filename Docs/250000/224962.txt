<DOC>
<DOCNO> 224962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonyas25.html </URL>
<DATE> 2004/03/23/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Times Meydanı'ndaki dev interaktif oyuna büyük ilgi 
</HEADLINE>
<TEXT>

     New York'un ünlü Times Meydanı'ndaki bir reklam panosunda, gelip geçenlerin oynayabildiği dev interaktif video oyunu büyük ilgi çekiyor. 
     İsteyenin cep telefonuyla oyuna dahil olabildiği interaktif oto yarışında video oyunu tutkunları, sokak ortasında birbirleriyle kıyasıya yarışırken, yoldan gelip geçenler ve turistler ilgiyle izliyorlar. 
     Times Meydanı'nın özellikle geceleri ışıl ışıl olan görüntüsüne yeni bir renk getiren interaktif ''billboard'', web sitesi ''Yahoo''nun ''Autos'' adlı sayfasının tanıtımı amacıyla açıldı. 
     Oyunu oynamak isteyenler önce 1-800-660-4402 numarasına telefon ediyor ve oyun için kuyruğa giriyor. Oyunda yarışanlar, telefonlarının 2 ve 8 tuşlarıyla araçlarını hızlandırıp, fren yaparken, dönüşleri çarpmadan yarışı tamamlamak zorundalar. 
     İnteraktif oyunun 22 Nisan'a kadar Times Meydanı'nda devam edeceği belirtildi. 
     
</TEXT>
</DOC>
