<DOC>
<DOCNO> 234808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun08.html </URL>
<DATE> 2004/04/26/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Cheney dosyası yeniden açıldı Enerji lobisiyle işbirliği... 
</HEADLINE>
<TEXT>

     ABD Başkanı Dick Cheney'nin enerji politikaları sorumlusu Andrew Lundquist'in Beyaz Saray'daki görevinden ayrılmasının ertesi günü bir danışmanlık firması kurduğu ve birkaç ay sonra da, çıkarılmasını sağladığı enerji alanındaki yasalardan faydalanmak isteyen şirketler için lobicilik yapmak üzere kayıt yaptırdığı ortaya çıktı. 
     ABD Başkanı George Bush tarafından atanan ve başkanlığını Başkan Yardımcısı Cheney'nin yaptığı Ulusal Enerji Geliştirme Grubu'nun direktörlüğü yapan Andrew Lundquist, bu grubun görevinin sona ermesinden sonra Beyaz Saray'da kalarak Cheney'nin enerji politikaları direktörü olarak çalıştı. 
     2003 yılı lobicilik kayıtlarında yer alan bilgilere göre, Lundquist 1 Şubat 2001'den 30 Eylül 2001 tarihine kadar Beyaz Saray'daki Ulusal Enerji Geliştirme Grubu direktörü olarak çalıştı, bu birimin görevinin sona ermesi üzerine Cheney'nin enerji politikaları direktörlüğüne getirildi ve bu görevde 26 Mart 2002 tarihine kadar kaldı. Lundquist, bu görevi sırasında enerji alanında son 10 yılın en önemli ve kapsamlı yasalarının hazırlanmasında Kongre ile birlikte çalıştı. 
     Tüketici grupları, enerji politikalarını belirleyen bir koordinatör, başkan yardımcısının yardımcısı ve son olarak enerji şirketleri için lobicilik yapan bir isim olarak gördükleri Lundquist'in Beyaz Saray'da çalıştığı sırada nelerle uğraştığına dair kayıtların kamuoyuna açılmasını istiyor. Ancak, daha önce aynı talepleri dile getiren çevreci grupların çabası sonucu bir yargıcın söz konusu kayıtların açılmasına dair isteğinin Başkan Yardımcısı Dick Cheney tarafından reddedildiği ifade ediliyor. 
     ABD'de yasalar, eski bir üst düzey hükümet çalışanının çalıştığı bakanlık ya da kurum nezdinde lobicilik yapmasını bir yıl süreyle yasaklıyor. Lundquist'in ise Beyaz Saray'daki işini bıraktıktan sadece 9 ay sonra lobicilik için kayıt yaptırdığı ve lobicilik faaliyeti sırasındaki hedef kurumları olarak da Başkanlık Ofisi'ni, Enerji Bakanlığı'nı, Senato, Temsilciler Meclisi ve Çevre Koruma Ajansı'nı belirttiği kaydediliyor. 
     Boston Globe gazetesinin 2003 lobi kayıtlarını inceleyerek ortaya çıkardığı skandal habere göre, Lundquist'in 2003 yılında 300 bin doların üzerinde kendisine ödeme yapan müşterileri durumunda olan şirketler arasında şunlar yer alıyor 
     Japon Toshiba Şirketi Alaska'da yeni nesil bir nükleer santral kurmaya çalışmakta olan şirket, ABD yönetimi tarafından önerilen ve nükleer kazaların sebep olduğu ölüm ya da yaralanmalara yönelik şirketlerin sorumluluğunu azaltan yasadan faydalanmayı planlıyor. 
     BP British Petroleum Hazırlanan yeni enerji yasası ile 2 milyar dolarlık hükümet garantisi sözü verilen 16,3 milyar dolarlık Alaska doğalgaz boru hattı projesinden kar sağlamaya çalışıyor. 
     Kennecott Enerji Şirketi Wyoming'de bir kömür madeniyle uğraşan şirketin, kömür yakan enerji santrallarının sebep olduğu kirliliğe dair kuralları hafifleten yeni bir yasadan istifade etmesi bekleniyor. 
     Duke Enerji Şirketi Halkın kullandığı elektrik ve gaz sektöründe spekülatif yatırımlar yoluyla kar payı alacak olanların zarara uğratılmasını engellemeyi öngören bir yasada yapılan yeni değişikliklerden istifade edecek. 
     
</TEXT>
</DOC>
