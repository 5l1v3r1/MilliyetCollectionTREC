<DOC>
<DOCNO> 213424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/siyaset/siy01.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
1.8 trilyonluk çek 'kargodan' çıktı 
</HEADLINE>
<TEXT>

   Uzanlar'ın, BDDK'dan para kaçırmak için Telsim tahsilatlarını 'çantacılar' aracılığıyla elden ve bir şirket çalışanı adına kesilen çeklerle tahsil ederek, kargoyla naklettikleri belirlendi 
      NEDİM ŞENER 

   
   8.5 katrilyonluk İmar Bankası yolsuzluğu dolayısıyla, şirketlerinin tüm gelirlerine el konulan Uzanlar, Bankacılık Düzenleme ve Denetleme Kurulu'ndan BDDK para kaçırmaya çalışıyor. Uzanlar'a ait telefon şirketi Telsim'in, Anadolu'daki kart satış bedellerini çekle tahsil ettikleri ve bu çekleri kargoyla gönderdikleri ortaya çıktı. 
   Uzanlar'ın mahkeme kararına rağmen BDDK'dan para kaçırma gayretleri, İstanbul Mali Şube Müdürlüğü'ne gelen bir ihbarla anlaşıldı. Telsim de dahil 250 şirketlerinin mal varlığı hakkında ihtiyati tedbir kararı bulunan Uzanların Telsim'in hasılatını "çantacı" adı verilen elemanlarla toplattıkları, satılan kontürlü kartların bedellerini de çekler halinde kargoyla, şirket yerine, şirkette çalışan Hande Kızılırmak adına gönderttikleri saptandı. 
   
   Bir ihbar üzerine... 
   Mali Şube ekipleri, ihbar üzerine Kızılırmak adına gelen gönderileri takibe aldı. Yurtiçi Kargo, Aras Kargo ve MNG Kargo şirketlerine yerleştirilen Mali Şube elemanlarınca el konulan zarflar mahkeme kararıyla açıldı. Bu sırada Telsim görevlileri, Mali Şube ve Tasarruf Mevduatı Sigorta Fonu TMSF yetkilileri de bulundu. Kızılırmak adına gönderilen 30 zarftan 32 çek çıkarken, bunların parasal tutarının 130 milyar lira olduğu anlaşıldı. 
   Hande Kızılırmak da ifadesinde, Telsimshoplardan kendisine 1.8 trilyonluk 270 çek geldiğini, arkalarını ciro ettikten sonra Telsim adına ödemelerin yapıldığını itiraf etti. 
   Şişli Cumhuriyet Savcılığı'na, başta Kızılırmak üzere, Şişli 2. Sulh Ceza Mahkemesi'nin tedbir kararına rağmen, Uzanlar'ın yönlendirmesiyle çekleri kargo aracılığıyla gönderen Telsim bayileri hakkında da "tedbir kararına aykırı davranmak" iddiasıyla suç duyurusunda bulunuldu. Savcılık çekleri şu ana kadar İmar Bankası mudilerine dört trilyon lira ödeme yapan TMSF yetkililerine teslim etti. 
   
   Uzanlar'ın itirazına ret    İmar Bankası'nın Tasarruf Mevduat Sigorta Fonu'na TMSF devredilmesinin ardından Temmuz 2003'te malvarlıklarına ihtiyati tedbir konulan Uzan ailesi, 6 ay içinde haklarında alacak davası açılmadığı gerekçesiyle tedbirin kaldırılmasını talep etti. Mahkeme, TMSF avukatlarının, gerekli ihtiyati hacizlerin başlatıldığı yönündeki savunması üzerine talebi reddetti. Ankara 1. Asliye Ticaret Mahkemesi, TMSF avukatlarının talebi üzerine, İmar Bankası'na el konulmasının ardından aralarında Kemal Uzan, Cem Uzan ve Hakan Uzan'ın da bulunduğu 15 kişi ile bu kişilere ait 46 şirketin malvarlıklarına Temmuz 2003'te ihtiyati tedbir koydu. Uzanlar, ihtiyati tedbir kararının 6 aylık süresinin dolması ve haklarında alacak davası açılmadığı gerekçesiyle 27 ve 29 Ocak 2004 günlerinde mahkemeye itiraz ederek, tedbir kararının kaldırılmasını talep etti. 
   Dünkü duruşmada Uzan grubunun avukatları tedbir nedeniyle şirketlerin vergi, elektrik ve işçi ücretlerini ödemekte güçlük çektiklerini belirterek, tedbirin devam etmesi durumunda şirketlerin yok olma tehlikesiyle karşı karşıya kalacağını söyledi.TMSF avukatları, "ihtiyati haciz" işlemlerinin başlatıldığını ve borçlulara haciz mektubu gönderildiğini belirtirken mahkeme, itirazın reddedildiğini bildirdi. n TÜRKER KARAPINAR 
   
   
   
   
</TEXT>
</DOC>
