<DOC>
<DOCNO> 202243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/soneko15.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Hükümetimizin popülizm yapmak gibi lüksü olamaz 
</HEADLINE>
<TEXT>

     Devlet Bakanı Ali Babacan, ''ne Türkiye'nin ne de hükümetin, popülizm yapma gibi bir lüksü olmadığını ve olamayacağını'' söyledi. 
     Devlet Bakanı Babacan, Dünya Bankası tarafından hazırlanan Türkiye raporunun sunulduğu toplantının açılışında yaptığı konuşmada, Türkiye ekonomisinde yaşanan gelişmeleri değerlendirdi. 
     Babacan, Türk siyasi tarihinde hükümetin, çok az partinin sahip olabileceği bir desteğe ve güvene sahip olduğunu belirterek, ''Popülizm yapmak da zaten anlamsızdır'' dedi. 
     Koltuk sevdası, iktidar hırsı, seçim kaygısı olmayan bir hükümeti popülizm ile itham etmenin haksızlık olacağı inancında olduğunu belirten Babacan, Türkiye'nin sosyal politikalar ile popülizm arasındaki ince çizgiyi kavramak ve algılamak zorunda olduğunu ifade etti. 
     
     GELİR DAĞILIMI 
     Gelir dağılımında var olan dengesizliğin giderilmesi için, büyüme performansının yanı sıra ülke içindeki paylaşımı da daha adil hale getiren politikaları ''bir bir uygulamaya koymaya kararlı olduklarını'' anlatan Babacan, yapılan akademik çalışmaların, Türkiye'de kişilerin eğitim seviyelerinin artırılması halinde daha yüksek gelir basamağına tırmanabileceğini gösterdiğini vurgularken, şöyle devam etti 
     ''Bu gerçekten de umut verici bir sonuçtur ve gelir dağılımı açısından da önemlidir. Eğitimin seviyesi ve kalitesini artırarak, gelir dağılımının da iyileştirmeye katkıda bulunabiliriz. Bu amaçla önümüzdeki dönemde eğitime yönelik projelerin, daha da hız kazanacağını düşünüyorum. Orta ve uzun vadede sürdürülebilir yüksek hızlı büyümeyi yakalamanın anahtarı, bu performansı sağlayabilecek ortamı yaratacak yapısal reformların hızla gerçekleştirilmesidir. 
     Ekonomide sağladığımız istikrarın, orta ve uzun vadede perçinleşmesi için de, yapısal reformlar alanında ilerleme kaydedilmesi şarttır. Yapısal reformları uygulama sürecinde kısa vadede ortaya çıkabilecek bir takım zorlukların aşılması ve süreçten zarar görebilecek kesimlere destek sağlanması da önceliklerimiz arasındadır.'' Ekonomik programın sosyal boyutu öne çıkaran bir program niteliğinde olduğunu hatırlatan Babacan, önümüzdeki dönemde bu konudaki çalışmalar hız vermek amacında olduklarını söyledi. 
     Elde edilen başarının, toplumun tüm kesimlerine eşit yansıtılması ve özellikle de dar gelirli yoksul kesimlerin rahat bir nefes alabilmesinin çok kısa bir süre içinde mümkün olabileceğini bildiren Babacan, sıkı mali politikaların kısa vadede piyasalara güven vermekle birlikte kamu sektörü reformlarının hızla tamamlanmasının kamu açıklarının, orta ve uzun vadede de kalıcı şekilde düşürülmesinin anahtarı olacağını söyledi. 
     2004 yılında da, GSMH'nin yüzde 6.5'i düzeyindeki kamu sektörü faiz dışı fazla hedefinin, kamu maliyesi politikalarının temel unsuru olmaya devam edeceğini anlatan Babacan, bu yüksek faiz dışı fazlanın, borç stoğunun azaltılması ve tesis edilen makro ekonomik istikrarın devamı için vazgeçilmez olduğunun bilindiğini söyledi. 
     Kamu maliyesine getirilen bu disiplini sürekli kılmak amacıyla, bir çok yapısal düzenlemenin bir bir gerçekleştirildiğini kaydeden Babacan, bu çerçevede hükümetin yapmış olduğu çalışmaları anlattı. 
     Babacan, kamu maliyesi ve finansal istikrar alanlarında kaydedilen mesafe ile özel sektörün gelişmesine çok daha elverişli bir ortam yaratıldığını vurgularken, bu çerçevede yapılan çalışmaları hatırlattı. Gelecek yıl içinde de yüksek düzeyde yatırımcı konferansı düzenlenmesi dahil birçok aktiviteyle Türkiye'nin cazip bir yatırım merkezi olarak tanıtılmasına ağırlık verileceğini belirten Babacan, özel sektörün ekonomideki rolünün artırılması bağlamında özelleştirmenin önemli rol oynadığını söyledi. Devlet Bakanı Babacan, şöyle devam etti 
     ''2003 yılında özelleştirme programında, beklentilerimizin altında da olsa ilerleme kaydedilmiştir. Bir çok büyük kamu yatırımının özelleştirilmesi için ihaleye çıkılmış, bir çok küçük ve orta ölçekli işletme özelleştirilmiştir. Bu alanda karşılaştığımız sorunların ise hükümetimizin güçlü iradesi ile çözülebileceğine inanmaktayım. 
     Dünya Bankası tarafından hazırlanan bu detaylı çalışmadaki tespitlerin, uyguladığımız ekonomik programı teyit ettiğini ve gelecek dönemdeki politika önceliklerimiz ile uyuştuğunu görmek, beni ayrıca memnun etmektedir. Gerek rapordaki gerekse bugün burada yapılacak görüşmelerde ortaya çıkacak görüşler, öneriler, eleştiriler, önümüzdeki daha iyi görmemizi, politikalarımızı daha sağlıklı şekillendirmemizi ve başarıya bir adım daha yaklaşmamızı sağlayacaktır.'' 
     
</TEXT>
</DOC>
