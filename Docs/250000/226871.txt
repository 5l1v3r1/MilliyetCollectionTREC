<DOC>
<DOCNO> 226871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/soneko24.html </URL>
<DATE> 2004/03/30/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Havaş'ın yeni Genel Müdürü, Gürol Yüksel 
</HEADLINE>
<TEXT>

     Havaş Genel Müdürlüğü'ne Gürol Yüksel atandı. 
     Yer hizmetleri sektöründe faaliyet gösteren Havaş, yeniden yapılanıyor. Havaş'ın sektördeki etkinliğini daha da artırmaya yönelik yeni yapılanma doğrultusunda Cüneyd Şen'den boşalan Genel Müdürlük görevine, Gürol Yüksel getirildi. 
     Havaş'ın yeni Genel Müdürü Yüksel, konusunda uzman, teknoloji ve yeniliğe açık, insan kaynağına yatırım yapan, profesyonel bir kadro ile çalışacağı için çok mutlu olduğunu bildirdi. 
     Yüksel, ''Amacımız, önceden çizilmiş hedefleri daha da yükseklere taşımak olacaktır'' dedi. 
     
     GÜROL YÜKSEL KİMDİR 
     Havaş Genel Müdürlüğü görevinden kısa bir süre önce Park Grubu Turizm ve Havacılık Bölümü Başkan Yardımcılığı'na getirilen Yüksel, 1972 yılında İstanbul Üniversitesi İktisat Fakültesi'nden mezun oldu. 
     İş hayatına 1975 yılında Türk Hava Yolları'nda başlayan Yüksel, THY bünyesinde uzun yıllar çeşitli kademelerde yönetici olarak görev aldı. 1979-1981 yılları arası Kuveyt Müdürlüğü, 1982 yılında bir süre Suudi Arabistan Dahran Müdürlüğü görevlerini üstlenen Gürol Yüksel, ardından 1987 yılına dek Ürdün Müdürlüğü görevinde bulundu. 
     1987 yılında THY'nin Kargo Başkanlığı görevine atanan Yüksel, ardından Satış Başkanı oldu. Yüksel, 1992-1996 yılları arasında THY'nin İsviçre, Almanya, İngiltere ve İrlanda Müdürlüklerinde bulundu. 
     1996-2003 yılları arasında THY Genel Müdür Ticari Yardımcılığı görevini yürüten Yüksel, geçen Aralık ayında Havacılık ve Turizm Bölüm Başkan Yardımcısı olarak Park Grubu'na katıldı. 
     
</TEXT>
</DOC>
