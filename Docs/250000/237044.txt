<DOC>
<DOCNO> 237044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/ekonomi/eko03.html </URL>
<DATE> 2004/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye yükselen pazar 
</HEADLINE>
<TEXT>


Mercedes - Benz Türk Başkanı Dr. Till Becker, 'Türkiye yük ve yolcu taşımacılığı araçlarında Avrupa'nın en büyük pazarlarından biri olacak' dedi 

SERKAN ARMAN Atina 

Mercedes - Benz Türk Direktörler Kurulu Başkanı Dr. Till Becker, "Bu yıl Türkiye'de pazar hacmi kamyonda 60 bin üniteye, hafif ticari araçlarda ise 100 ila 120 bin üniteye ulaşacak. Türkiye'de yük ve yolcu taşımacılığı aracı pazarı Avrupa'nın en büyük pazarlarından biri haline gelecek" dedi. 
2003'te Batı Avrupa'da en çok otobüs sattıkları Yunanistan'da müşterilerle bir araya gelmek ve DaimlerChrysler'in geleneksel klasik müzik konserine katılmak için Atina'da bulunan Becker, "Otomotiv sektörü büyüyor. 2004 bizim için, en iyi yılımız olan 1997'den daha iyi geçecek" diye konuştu. 

Hedef büyüttü 
Becker, "Bu yıl kamyonun yılı olacak. 3 bin 800 ünite üretmeyi planlıyorduk, 10 bin 500 adet üreteceğiz" dedi. Toplam 20 bin adet araç üreteceklerini belirten Becker 2004 cirosunun 1 milyar euro'yu aşacağını kaydetti. ÖTV'nin indirilmesini de isteyen Becker, Danimarka ve Yunanistan'da bu oranın düşürülerek tüketimin artırıldığını anlattı. 
Yunanistan Atina Olimpiyatları için Mercedes - Benz Türk'ten geçen yıl 140, bu yıl da 60 otobüs aldı. Panhelenik Turizm Şirketleri Federasyonu Başkanı Mario Trivizas, "Türkiye'deki fabrikayı iki kere ziyaret ettim. Çok modern bir tesis. Daha fazla otobüs almaya hazırım" dedi. 


</TEXT>
</DOC>
