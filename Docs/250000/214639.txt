<DOC>
<DOCNO> 214639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/siyaset/siy01.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Zirvenin ilk günü Annan'dan liderlere... 
</HEADLINE>
<TEXT>
   'İtiraz etmeyin formül bulun' 
   SEMA EMİROĞLU New York 

   
   Kıbrıs sorununun çözümüne ilişkin çabaların kaderini belirleyecek olan en kritik BM zirvesinde, Rum tarafının Genel Sekreter Kofi Annan'ın mektubundaki temel şartlara itiraz etmesi ve Türk tarafının da bunların bazılarında hemfikir olması, Annan'ı katı önerilerini yumuşatmaya zorladı ve toplantının ikinci güne sarkmasına yol açtı. Toplantının ilk günü özellikle Türk tarafından çok Rum itirazlarının dinlenmesi, iki taraftan da planı için taahhüt bekleyen Annan'ı zor durumda bıraktı. Annan'ın "İki taraf anlaşmazsa planım baki kalır ve boşlukları ben doldururum" kuralını iki taraf da reddetti. "O halde bu boşlukları kim dolduracak Aranızda anlaşamazsanız, o zaman anlaşma olmayacak" diyen Annan, çareyi toplantıyı bir gün ertelemekte buldu ve bu boşlukların nasıl doldurulacağı konusunda liderlerden yeni bir mekanizma bulmalarını ve dünkü görüşmeye bu formülü getirmelerini istedi. Türk ve Rum tarafı, "İki taraf anlaşmadan referanduma gidilmez" görüşünü paylaşırken, Annan'ın belirttiği tarihler konusunda, "Referandum tarihini yetiştiremezsek ne olacak " sorusu soruldu. Annan'ın, tarihin uzatılabileceğini söylediği öğrenildi. 
   KKTC Cumhurbaşkanı Rauf Denktaş, bu noktada tarihlerin hep yapay olduğuna dikkat çekti ve ne zaman bir tarih konulmuşsa, sonuç alınamadığını vurguladı. Rum tarafının kaygı duyduğu noktalardan biri de, 1 Mayıs'a kadar anlaşmaya varılamazsa ne olacağı sorusu oldu. Rumlar, referandumdan, çözüm belgesindeki boşlukların Annan tarafından doldurulmasına ve 1 Mayıs'a en çok itiraz eden taraf oldu. 
   
   'Bir gün daha düşünün' 
   Daha sonra basın mensuplarına kısa bir açıklama yapan Genel Sekreter Annan'ın Kıbrıs Özel Danışmanı Alvaro De Soto, görüşmelere çarşamba günü dün yine Türkiye saatiyle 23.00'te devam edileceğini bildirdi. De Soto, Annan'ın taraflardan New York'ta bir gün daha kalmalarını ve sabah saatlerini tutumlarını "düşünerek" geçirip öğleden sonra yeniden toplantıya gelmelerini istediğini söyledi. 
   
   Loizidu'dan sonra Türkiye çark etti 
   Kıbrıs Rum Kesimi'nde yayımlanan Politis gazetesi, Türkiye'nin Avrupa İnsan Hakları Mahkemesi'ne başvuran Kıbrıslı Rum Titina Loizidu'ya ödediği tazminatın ardından düştüğü zor durumu fark edip '180 derece dönüş' yaparak, diğer Kıbrıslı Rumların KKTC'deki mülklerinin kullanım kayıplarını ödemeyi üstlendiğini iddia etti. 
   Türkiye'nin, Mike Timviu adlı Rum'un başvurusu konusunda AİHM'ye bilgi verdiğini yazan gazete, "Ankara, AİHM'nin aleyhine verdiği kararları tanımakla kalmadı, Mike Timviu ve Yannis Mimadi adlı iki Rum'un başvurularını da tanıdı ve bu kişilere ödemesi gereken tazminatın miktarını görüşmeye başladı" iddiasında bulundu. 
   
   
   
</TEXT>
</DOC>
