<DOC>
<DOCNO> 238460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sontur36.html </URL>
<DATE> 2004/05/08/ </DATE>
<TIME> 21.24 </TIME>
<AUTHOR>  </AUTHOR>
<HEADLINE>
Engelliler Nemrut Dağı'na çıktı 
</HEADLINE>
<TEXT>

     Adıyaman Nemrut Rotary Kulübü'nün, ''Rotary Engellilerle Zirvede, Nemrut'a Tırmanıyoruz'' programı kapsamında, 150'si engelli 200 kişilik grup, büyük güçlükleri aşarak, Nemrut Dağı'na tırmandı. 
     Etkinliğe katılmak üzere Hatay, Gaziantep, Samsun, İskenderun, Konya, Diyarbakır illerinden gelen görme, işitme ve ortopedik engelli grup, Commagene Krallığı'na ait Karakuş Tepesi, Cendere Köprüsü ve Eski Kahta Kalesi'ni gezdikten sonra, UNESCO tarafından dünya kültür mirasları listesine alınan 2 bin 200 metre yükseklikteki Nemrut Dağı'na çıkmayı başardı. 
     Nemrut Dağı'ndaki dev tanrı heykelleri önünde hatıra fotoğrafı çektirip, davul zurna eşliğinde halay çeken grup, güneşin doğuşunu ve batışını da izledi. 
     Adıyaman Valisi Halil Işık, her yıl geleneksel olarak düzenlenen ''Engelliler Zirvede'' tırmanışının bu yıl üçüncüsünün düzenlendiğini ve büyük ilgi gördüğünü söyledi. 
     Vali Işık, şöyle konuştu 
     ''Bu organizasyonun gelecek yıllarda dünyanın birçok ülkesinden engellinin katılımıyla ulusal bir festival havasında geçebilecek hale dönüşmesi için valilik olarak Rotary kulübüne destek olacağız. Normal insanların bile çıkarken zorlandığı Nemrut'a engellilerin bu denli istekli ve heyecan ile çıkışlarını görmek beni duygulandırdı.'' Rotary Bölge Guvernorü Yılmaz Önel ise özürlülerin yaşam kalitesini yükseltmek ve yaşama sevincini arttırmak için her yıl bu organizasyonu düzenlediklerini belirterek, tüm engellilerin Nemrut'a çıkmasını hedeflediklerini ifade etti. 
     
</TEXT>
</DOC>
