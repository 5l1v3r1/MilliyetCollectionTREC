<DOC>
<DOCNO> 223413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sondun42.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol bakan Tutuklulardan biri patlayıcıyı koymuş olabilir 
</HEADLINE>
<TEXT>

     İspanya İçişleri Bakanı Angel Acebes, 11 Mart'taki terör saldırılarıyla bağlantılı olarak bugün tutuklanan 4 kişiden birinin, trenlere patlayıcıları yerleştirenlerden biri olabileceğini söyledi. 
     Üçü, patlamaların olduğu trenlerin ortak hareket noktası Alcala de Henares kentinde, biri de ülkenin kuzeyindeki Gijon kentinde tutuklanan 4 kişinin, Faslı, Cezayirli, Tunuslu ve Libyalı oldukları bildirildi, ancak kimlikleri açıklanmadı. 
     Acebes, Gijon'da tutuklanan kişinin, Kazablanka'da 26 Mayıs 2003'teki terör saldırılarıyla bağlantılı olarak arandığını açıkladı. 
     İspanya'daki terörle mücadele yasası gereği süresiz tutuklu kalacak 4 kişinin soruşturmalarına başlandı. 
     Bu arada, soruşturmaları çok yönlü yürüten İspanyol polisinin, ABD'deki 11 Eylül saldırıları sonrasında Kasım 2001'de tutuklanan Faslı Said Kedadi ile 11 Mart saldırıları arasında bağlantı olabileceğini düşündüğü ifade edildi. 
     Madrid'in Carabanchel mahallesindeki evine baskın düzenlenen Kedadi'nin sahte cep telefonu kartı trafiğini yürüttüğünü belirten yetkililer, trenlerdeki patlamalarda kullanılan sahte cep telefonu kartlarının buradan temin edilmiş olabileceğini öne sürdüler. 
     Öte yandan, 11 Mart saldırılarından 62 saat sonra tutuklanan 3'ü Faslı, 2'si Hintli 5 kişi, bugün yargı önüne çıkarıldı. 
     Ulusal Mahkeme Hakimi Luis del Olmo'nun bugün 5 kişinin ilk ifadelerini aldığı bildirildi. Tutuklulardan Faslı Cemal Zugam'ın, El Kaide'nin İspanya'daki sorumlusu olduğu söylenen ''Ebu Dahdah'' lakaplı İmad Eddin Barakat Yarkas ile bağlantısının olduğu kaydedildi. 
     11 Mart saldırılarıyla ilgili şu ana kadar toplam 10 kişi tutuklandı. 15 Mart'ta San Sebastian'da tutuklanan Cezayirli Ali Amrous'un da soruşturması sürüyor. 
     Amrous, ocak ayında bir uyuşturucu operasyonunda tutuklanmış ve İspanyol polisine ''Madridlileri öldüreceğiz. Castellana ve Atocha caddelerini cesetlerle dolduracağız'' demesine rağmen, polisin bunu önemsememesi üzerine serbest bırakılmıştı. 
     
</TEXT>
</DOC>
