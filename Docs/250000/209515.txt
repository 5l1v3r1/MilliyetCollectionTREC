<DOC>
<DOCNO> 209515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sontur37.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Mümtaz Soysal "Kıbrıs bir ulusluluk davasıdır" 
</HEADLINE>
<TEXT>

     Bağımsız Cumhuriyet Partisi BCP Genel Başkanı Mümtaz Soysal, ''Kıbrıs bir ulusluluk davasıdır. Öyle kolay ödün verilebilecek bir sorun değildir'' dedi. 
     Soysal, Ege-Koop'un düzenlediği ''Seçim öncesi Türkiye'' konulu eğitim seminerinde Türkiye'nin bulunduğu coğrafya dikkate alındığında, hassas bir dış politikanın söz konusu olduğunu söyledi. 
     Yaşanan tarih ve coğrafi yapının dış politikaya bazı ilkelerin yerleşmesini sağladığını kaydeden Soysal, bu ilkelerden birinin ulusal savunma duygusu olduğunu söyledi. Diğer bir ilkenin ''Yurtta Sulh Cihanda Sulh'' temeli üzerine oturduğunu belirten Soysal, Doğu Akdeniz'deki dengeye dikkati çekti. 
     Türkiye'nin Kıbrıs'taki askeri varlığının önemi üzerinde duran Soysal, şunları söyledi 
     ''Kıbrıs'ta denge bozulursa çorap söküğü gibi başka şeyler gelecektir. Bu kadar haklı olduğumuz ve üstelik kazandığımız savaştan sonra oradan çıkarsak bu moralimizi çok fena etkiler. Kıbrıs öyle kolay çözülebilecek, kolay ödün verilebilecek bir sorun değildir. Kıbrıs bir ulusluluk davasıdır'' Eski Anayasa Mahkemesi Başkanı Yekta Güngör Özden de Türkiye'de hakların ve özgürlüklerin yeterince bulunmadığını öne süren Avrupa ülkelerinin, bu anlamda kendi içlerinde yaşadıkları olayları görmezlikten geldiklerini savundu. Herkesin Türkiye'ye yüklendiğini belirten Özden, geçmişten alınan değerlerin korunup güçlendirilmesi durumunda Türkiye'ye hiç kimsenin bir şey yapamayacağını söyledi. 
     Özden, BCP ile kendisinin genel başkanlığına getirildiği Cumhuriyetçi Demokrasi Partisi'nin birleşmelerini amaçlayan yönetim kararının alındığını ifade etti. 
     Eski Yargıtay Cumhuriyet Başsavcısı Vural Savaş ise türbanın milli bir kıyafet olmadığını, türbanın siyasal bir savaş aracı haline getirildiğini savundu. 
     
     DİĞER KONUŞMALAR 
     Ege Üniversitesi Rektörü Prof. Dr. Ülkü Bayındır, üniversitelerin kendi döner sermaye gelirlerinden ayırıp araştırmaya tahsis ettikleri paraya hükümetin el koyduğunu öne sürerek, ''Cumhuriyet tarihinde ilk defa böyle bir olay yaşandı'' dedi. 
     İstanbul Üniversitesi Öğretim Üyesi Toktamış Ateş de YÖK'ün üniversite öğretim üyelerinin kuruma sahip çıkma duygusunu yok ettiğini öne sürdü. 
     Dokuz Eylül Üniversitesi Atatürk İlkeleri ve İnkılap Tarihi Enstitüsü Müdürü Prof. Dr. Ergün Aybars da ''Türban kara çarşafa geçmek için bir aşamadır. Bu ülke hepimizindir. Rejime, ulusun bütünlüğünü düşman olan düşmanımızdır'' diye konuştu. 
     Çağdaş Yaşamı Destekleme Derneği Başkanı Prof. Dr. Türkan Saylan, Atatürk'ün ve laikliğin önemine değindi. 
     
</TEXT>
</DOC>
