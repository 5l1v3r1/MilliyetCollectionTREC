<DOC>
<DOCNO> 218355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sontur01.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Türkiye ve Rusya adeta birbirini yeniden keşfediyor 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, Türkiye ile Rusya'nın ''adeta birbirini yeniden keşfettiğini'' söyledi. 
     Moskova'ya yaptığı 3 günlük resmi ziyaretin ardından Ankara'ya dönüşünde gazetecilerin sorularını yanıtlayan Gül, salı günü Rusya Devlet Başkanı Vladimir Putin ile yaptığı görüşmenin, ''başlı başına önemli bir ilk'' olduğunu ifade ederek, Putin'in, daha önceki dönemlerde Türkiye'den gelen başbakanları bile kabul etmediğini anımsattı. 
     Putin ile ''çok açık, dürüst biçimde, her konuyu ele aldıklarını'' belirten Gül, Putin'in, Rusya Devlet Başkanlığı seçimlerinin ardından, Türkiye'yi ziyaret tarihinin belirleneceğini kaydetti. Gül, ''Putin de Türkiye ziyaretine çok geciktiğini söyledi'' diye konuştu. 
     ''İki taraf da ilişkileri ileri götürme niyeti taşıyor'' diyen Abdullah Gül, 10 yıl sonra Türkiye-Rusya ilişkilerinin ''tahmin bile edilemeyecek bir düzeye'' ulaşacağını ifade etti. 
     Türkiye ile Rusya'nın ''adeta birbirini yeniden keşfettiğini'' vurgulayan Dışişleri Bakanı Gül, ''Türkiye-Rusya ilişkileri geçmişten çok farklı olacak'' dedi. -''BAŞBAKANIN DOĞUM GÜNÜNÜ RUSLARDAN ÖĞRENDİM''- Devlet Başkanı Putin'in, bugün Başbakan Recep Tayyip Erdoğan'ı telefonla arayarak doğum gününü kutladığını belirten Gül, ''Bugün Başbakanın doğum günü olduğunu ben de bilmiyordum, Ruslardan öğrendim'' diye konuştu. Devlet Bakanı Kürşad Tüzmen'in, mayıs ayı sonunda KEK Eş Başkanı olarak Moskova'ya gideceğini dile getiren Gül, iki ülke arasındaki ticaret dengesinin Türkiye aleyhinde seyretmesi konusundaki bir soruya, ''Bu da Türk iş adamlarının daha çok çalışması gerektiğini gösteriyor. Ruslar, bavul ticareti ve turizmi unutmayın diyorlar'' yanıtını verdi. 
     Boğazlardaki tanker trafiği yoğunluğunun gündeme gelip gelmediği sorusu üzerine Abdullah Gül, şunları söyledi 
     ''Bu konuyu hem Devlet Başkanı Putin hem de Dışişleri Bakanı İgor İvanov ile görüşmelerde ele aldım. 'Teknoloji gelişiyor, oturup konuşalım. Aslında sorunun çözümü için boğazları by-pass edecek boru hatları kurmak lazım' dedim. Tabii meseleleri samimi olarak görüşünce çözümü mümkün.'' 
     
</TEXT>
</DOC>
