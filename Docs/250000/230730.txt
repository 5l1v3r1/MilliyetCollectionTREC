<DOC>
<DOCNO> 230730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sontur30.html </URL>
<DATE> 2004/04/12/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Kızılay'da yürüyüş yapan öğrencilere polis müdahalesi 
</HEADLINE>
<TEXT>

     Başkent'te Kızılay'a izinsiz yürüyüş yapmak isteyen bir grup öğrenciye müdahale eden polis, yaklaşık 70 öğrenciyi gözaltına aldı. 
     Ankara Üniversitesi Cebeci Kampusü'nden bir grup öğrenci, İstanbul'da yapılacak NATO Zirvesi ile YÖK'ü protesto eden pankartlar taşıyarak ve slogan atarak Kolej Kavşağı'na kadar yürüdü. 
     Öğrenci grubunun burada yolu trafiğe kapatarak Kızılay'a kadar yürümek istemesi üzerine emniyet güçleri, 3 kez ''yaptığınız gösteri kanun dışıdır, dağılın'' anonsu yaptı. Polis, dağılmayan gruba ''gözaltına alınacakları'' anonsunda bulundu. Polis araçlarına binmeleri istenilen grup, uyarıları dikkate almayınca, emniyet güçlerince zor kullanılarak gözaltına alındı. 
     Gözaltına alınan yaklaşık 70 öğrenci, ifadeleri alınmak üzere Ankara Emniyet Müdürlüğü'ne götürüldü. 
     
</TEXT>
</DOC>
