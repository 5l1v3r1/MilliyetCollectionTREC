<DOC>
<DOCNO> 217830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sontur46.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İmarbankası'nın iflası istendi. 
</HEADLINE>
<TEXT>

     İstanbul Asliye Ticaret Mahkemesi'ne başvuran TMSF, 7.5 katrilyon lira alacaklı olduğu İmar Bankası'nın iflasına karar verilmesini istedi. 
     TMSF avukatı Sefa Polat'ın hazırladığı dava dilekçesinde, İmar Bankası'nın yükümlülüklerini yerine getirmemesi ve gerekli tedbirleri almaması nedeniyle ilgili kanun gereğince 4 Temmuz 2003 tarihinde TMSF'ye geçtiği, bankacılık işlemleri yapma ve mevduat kabul etme izninin kaldırıldığı anlatıldı. 
     Mevduat sahiplerinin ve diğer alacaklıların haklarının korunması amacıyla Ankara 1. Asliye Ticaret Mahkemesi'ne başvurulduğu ve gerekli ihtiyati tedbir kararının alındığı belirtilen dilekçede, bu arada Bankalar Yeminli Murakıpları Kurulu Başkanlığı'nın 16 Temmuz 2003 tarihindeki raporlarında İmar Bankası'nın yetkili mercilere beyan ettiği sigortaya tabi mevduat ile TMSF tarafından tespit edilen mevduat arasında fark bulunduğunun belirlendiği bildirildi. 
     Bankaya ilişkin yapılan diğer hukuki girişimlerin anlatıldığı dilekçede, bankada hesap kayıt düzeni açısından çok büyük bir yolsuzluğun olduğu, bu durumun Bankalar Kanunu'nun ''Hesap ve Kayıt Düzeni''ne ilişkin amir hükümleriyle açıklanabilecek ya da sorgulanabilecek durumda olmadığı kaydedildi. 
     Bakanlar Kurulu kararıyla İmar Bankası tasarruf mevduat sahiplerine ödenmek üzere 7 katrilyon 524 trilyon liranın Ziraat Bankası hesaplarına aktarıldığına da yer verilen dilekçede, İmar Bankası mudilerine, 3 Temmuz 2003 tarihine kadar işleyen faizlerden kesilen stopaj tutarı olan 28 trilyon liranın tahakkuk ettirilerek Maliye Bakanlığı'na borç kaydettirildiği anlatıldı. 
     TMSF'nin İmar Bankası'ndan 7 katrilyon 552 trilyon lira alacağı olduğu belirtilen dilekçede, 4389 sayılı Bankalar Kanunu'nun 16. maddesinin 3. fıkrası uyarınca depo kararı verilmeksizin bankanın doğrudan doğruya iflasının kararlaştırılması istendi. 
     
</TEXT>
</DOC>
