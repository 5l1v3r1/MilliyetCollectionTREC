<DOC>
<DOCNO> 217819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sontur35.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da dehşet saçan tankerin şoförü tutuklandı 
</HEADLINE>
<TEXT>

     Kartal'da 9 kişinin ölümü, çok sayıda kişinin de yaralanmasıyla sonuçlanan zincirleme trafik kazasına neden olan tankerin sürücüsü Cahit Karakaş, ''dikkatsizlik ve tedbirsizlik sonucu birden fazla kişinin ölümüne sebebiyet vermek'' suçundan tutuklandı. 
     Kartal Cumhuriyet Savcısı Nihat Turan tarafından sorgulandıktan sonra tutuklanması istemiyle 3. Sulh Ceza Mahkemesi'ne sevk edilen Karakaş, mahkemede yapılan sorgusunun ardından, ''dikkatsizlik ve tedbirsizlik sonucu birden fazla kişinin ölümüne sebebiyet vermek'' suçundan tutuklanarak, Kartal H Tipi Cezaevi'ne gönderildi. 
     Cahit Karakaş'ın, mahkemedeki sorgusunda savcılıkta verdiği ifadeyi tekrarladığı belirtilerek, ''Kartal Köprüsü'nden inerken, önümde bir ticari taksi ile minibüs gidiyordu. Onlara çarpmamak için mecburen solladım. El freni ve vites küçültme imkanlarını denedim, ancak araç kontrolümden tamamen çıkmıştı. Sağ tarafta bir araca vurdum. Şuurumu tamamen kaybetmiştim. Bir ara önümde, içinde öğrencilerin olduğu otobüsü fark ettim. Ona vurmamak için direksiyonu sağa kırdım. Ondan sonrasını hatırlamıyorum... Ancak, tanker durmadan bir yerde araçtan kendimi attım'' diye konuştuğu öğrenildi. 
     
</TEXT>
</DOC>
