<DOC>
<DOCNO> 218563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sonspo27.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi ateşi cüzdanları yakıyor... Biletler 1 milyara satılıyor 
</HEADLINE>
<TEXT>

     Fenerbahçe'nin yarın Galatasaray ile yapacağı derbi maçın satışa çıktığı gün tükenen biletleri karaborsada yüksek fiyatlardan alıcı buluyor. 
     Maçın yapılacağı Fenerbahçe Şükrü Saracoğlu Stadı çevresinde bugünden itibaren büyük bir hareketlilik yaşanıyor. 
     Bilet bulamayan taraftarlar ile stat çevresinde dolaştıkları görülen karaborsacılar arasında maç bileti konusunda pazarlıklar yaşandığı gözlendi. Zaman zaman karaborsa bilet satanlar arasında yaşanan tartışmalar da dikkatlerden kaçmadı. 
     Karaborsacıların maç biletlerini normal fiyatının 3-4 katı üzerinde fiyatlarla sattığı görüldü. Rakamların yarın daha da yükseleceği ifade ediliyor. 
     Dünyanın en büyük dört derbisi arasında gösterilen Fenerbahçe-Galatasaray maçını izlemek isteyen taraftarlar ise karaborsacıların peşinden ayrılmıyor. Kapalı tribün biletlerinin ücreti 1,5 milyar liraya yaklaştı. 
     
     FENERBAHÇE TARAFTARI FENERİUM'A AKIN ETTİ 

     Derbi maç öncesi, Fenerbahçe patentli ürünlerin satıldığı Fenerium mağazasında da büyük bir hareketlilik yaşanıyor. 
     Taraftarlar adeta akın ettiği stadın altındaki mağazada, en çok satılan ürünün Van Hooijdonk ve Tuncay forması olduğu öğrenildi. 

     
</TEXT>
</DOC>
