<DOC>
<DOCNO> 226233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/siyaset/siy01.html </URL>
<DATE> 2004/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni plan yarın sunuluyor 
</HEADLINE>
<TEXT>

   BM Genel Sekreteri, Annan Planı'nın 4. versiyonunu İsviçre'ye gelecek Erdoğan ve Karamanlis'le müzakere ettikten sonra taraflara verecek 
   Utku Çakırözer 

   
   BM Genel Sekreteri Kofi Annan'ın, Başbakan Recep Tayyip Erdoğan ve Yunanistan Başbakanı Kostas Karamanlis'in bugün İsviçre'ye gelmelerinin ardından, taraflara yeni bir plan sunacağı öğrenildi. Annan, 31 Mart gecesi 24.00'e kadar, Erdoğan ve Karamanlis'le müzakere edeceği planın son halini, 1 Nisan'da referanduma sunmaları için Ada'daki taraflara verecek. 
   
   Annan yemeğe katılmadı 
   Bürgenstock'ta iki gün ara verilen görüşmeler, dün öğle yemeğiyle hız kazandı. Dışişleri Bakanı Abdullah Gül başkanlığındaki Türk heyeti ve Mehmet Ali Talat başkanlığındaki KKTC heyeti, görüşmelerin 4. gününde Rum ve Yunan taraflarıyla ikinci kez bir araya geldi. Yemeğin başladığı saatlerde İsviçre'ye ulaşan Annan, 4'lü yemeğe katılmazken, temsilcisi Alvaro De Soto, müzakerelerin bundan sonraki seyrini açıklayarak, "Annan Planı'nın 4. versiyonunu hazırladık. Pazartesi başbakanların da gelmesinin ardından, plan resmen sizlere sunulacak" dedi. 
   
   Son sözleri istenecek 
   Erdoğan ve Karamanlis'in katılımıyla 4 tarafın en yüksek siyasi yetkilileri ile iki gün boyunca müzakere edecek Annan, tarafların son sözlerini 31 Mart gecesi 24.00'e kadar söylemelerini istedi. Yeni plan sunulmadan önce, tarafların vazgeçilmez talepleri konusunda getirdiği ara formülleri içeren özet taslak da, bugün taraflara sunularak yarına kadar görüşleri istenecek. 
   
   Türklerin talep listesi    Kuzey'e yerleşecek Rumların oranı yüzde 21'den 12'ye düşürülsün. Bu oran Türkiye, AB'ye girince de değişmesin. Dönüşler 7 yıl sonra başlasın. 
   Rumların Kuzey'de sahip olacağı ev ve arsa oranı yüzde 10'dan yüzde 5'e düşürülsün. 
   Rumların AİHM'de Türkiye aleyhine açtıkları davaların muhatabı, Birleşik Kıbrıs Devleti olsun. 
   Kıbrıs Türkleri kurucu halk olarak tanımlansın. 
   Garantörlerin, Ada'daki asker sayısı 6 bin olsun. 
   Plandaki Türkiye ve Yunanistan birliklerinin askeri hareketliliklerine ilişkin sınırlama kaldırılsın. 
   Türkiye, AB üyesi olduktan sonra bile adada 650 asker bulundursun. 
   Senatoda karar için gerekli olan iki tarafın senatörlerinin 2 5'nin oyu yerine çoğunluk onayı getirilsin. 
   Rumların Türk tarafına yerleşimi ve mal mülk edinmesine ilişkin sınırlamalar derogasyonlar 1 yıl içinde AB'nin birincil hukuku haline getirilsin. 
   
   
   
   
</TEXT>
</DOC>
