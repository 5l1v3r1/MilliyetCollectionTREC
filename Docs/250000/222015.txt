<DOC>
<DOCNO> 222015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/soneko23.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Güçlü Tarım topraklarının yüzde 5'inin tahlili mevcuttur... 
</HEADLINE>
<TEXT>

     Tarım ve Köyişleri Bakanı Sami Güçlü, Türkiye'de tarım topraklarının yüzde 5'inin tahlilinin yapıldığını belirterek, ''5 yıl içinde toprakların analizini tamamlayacağız'' dedi. 
     Bakan Güçlü, Manisa'da gezici toprak tahlil laboratuvarının hizmete girmesi dolayısıyla düzenlenen törende yaptığı konuşmada, Manisa'nın tarım üretim kapasitesi yüksek bir il konumunda bulunduğuna dikkati çekerek, teknolojiye yönelik gelişmelerin uygulanmasında verimli toprakların bulunduğu bölgelere öncelik verilmesinin doğal bir durum olduğunu belirtti. 
     Yaklaşık 1.5 ay önce Hollanda'da seracılık, tohumculuk ve pazarlama faaliyetlerini yerinde görüp tavsiye laboratuvarlarını gezdiğini dile getiren Güçlü, laboratuvarlarda toprak analizinin de yapıldığını anlattı. 
     Güçlü, bu laboratuvarlarda her yıl 500 bin toprak numunesinin analizinin yapıldığını dile getirerek, Türkiye'den de buraya toprak gönderildiğini söyledi. 
     Sami Güçlü, ''Türkiye'de toplam laboratuvar sayısı 300'e yakındır. Bu laboratuvarları yüzde 10 kapasite ile bile kullanamıyoruz. Ayrıca tam itimat etmediğimiz için, Hollandalılara müşteri oluyoruz'' diye konuştu. 
     
     ''ÇOK İDDİALI BİR HEDEFİ ORTAYA KOYDUK'' 
     Türkiye'deki mevcut imkanlarla toprak analizinin amacına uygun bir şekilde yapılacağına inanarak yola çıktıklarını dile getiren Bakan Güçlü, şöyle konuştu 
     ''Çok iddialı bir hedefi ortaya koyduk. 5 yıl içinde bu toprakların analizini tamamlayacağız. Hollanda'da 5 şirketin yılda 500 bin analizi yapabileceğini gördükten sonra Türkiye'deki laboratuvarları organize ederek bu işi yapmamak için hiçbir sebep yoktur. Çok ısrarlı bir takiple bunu başarmamız gerekmektedir. Bana düşen görev bu işin takibidir.'' Bu konuda gerekenlerin yapılması durumunda çiftçiye büyük fayda sağlanacağını ve toprakların daha az kirleneceğini kaydeden Güçlü, ''Türkiye'de gübre tavsiyesi genel olarak yapılıyor dar bölge olarak tavsiye bilgisi yoktur. Türkiye'deki tarım topraklarının yüzde 5'inin tahlili mevcuttur''dedi. 
     Tarım gönüllüleri projesi ve kırsal alanda destek projesi çerçevesinde yürütülen çalışmalara değinen Güçlü, Devlet Su İşleri ile su havzalarında organik tarım yapma konusunda anlaşma yapacaklarını bildirdi. Güçlü, ''Köylerimizde doğal arıtmaya dayanıklı kanalizasyon sistemleri kuracağız ve çevre kirlenmesini önleyeceğiz'' dedi. 
     Daha sonra Ahmetli'de AK Parti ilçe başkanlığını ziyaret etti ve Kula ilçesinde seçim bürosunun açılışını yaptı. 
     
</TEXT>
</DOC>
