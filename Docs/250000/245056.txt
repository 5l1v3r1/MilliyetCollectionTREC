<DOC>
<DOCNO> 245056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sonspo05.html </URL>
<DATE> 2004/06/03/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Çaykur Rizespor ile anlaşan Çalımbay Koray ve Kürşat gidebilir 
</HEADLINE>
<TEXT>

     Çaykur Rizespor ile prensipte anlaşan Rıza Çalımbay, 3 yabancı oyuncu transferi düşündüklerini söyledi. 
     Çalımbay, AA muhabirine yaptığı açıklamada, transferde kadrolarına fazla oyuncu katma amacında olmadıklarını belirtti. 
     Çaykur Rizespor'un yerli oyuncularının kaliteli olduğunu, ancak yabancı oyuncularından fazla bir verim alamadığını kaydeden Çalımbay, ''Yerli oyuncu transferini şimdilik düşünmüyoruz. 5 yabancı almaktansa, 3 iyi yabancı oyuncu almayı tercih ederim. Onun için 3 iyi yabancı oyuncu alacağız'' diye konuştu. 
     Koray ve Kürşat'ın büyük kulüplerden teklif almaları halinde kulübün menfaatleri doğrultusunda gidebileceklerini ifade eden Çalımbay, şöyle konuştu 
     ''Bu oyuncular takım için çok değerli oyuncular. Sözleşmeleri devam ediyor. 5-6 yıldır da Rize'deler. Başkan onlara söz vermiş. Büyük kulüplerden teklif gelirse ve gitmek isterlerse gidebilirler. Burada kulübün menfaatleri ön planda olacak. Kalmak isterlerse tabi ki kalırlar.'' Çalımbay, Çaykur Rizespor ile bir hedef için anlaştığını kaydederek, ''Gelecek yıl başarılı, üst sıralarda olan bir Çaykur Rizespor için elimizden geleni yapacağız. Ben buraya para için değil, hedef için geldim'' diye konuştu. 
     Öte yandan yeşil-mavililerin, 28 Haziran'da Gerede'de, 14 Temmuz'da da Avusturya'da kamp gerçekleştirecekleri bildirildi. 
     
</TEXT>
</DOC>
