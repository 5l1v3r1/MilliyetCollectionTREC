<DOC>
<DOCNO> 209868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sondun21.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'nın eski Savunma Bakanı'ndan Türkiye'ye destek 
</HEADLINE>
<TEXT>

     Alman federal meclisi dış ilişkiler komisyonu başkanı olan eski Savunma Bakanı Volker Rühe, Türkiye ile AB üyelik müzakerelerine başlanması gerektiğini söyledi. 
     Rühe, Süddeutsche Zeitung gazetesine yaptığı açıklamada, Türkiye'nin AB üyeliğini savunarak, ''Türkiye ile üyelik müzakerelerine başlanmasına karşı çıkanlar bu ülkedeki reform sürecini durdurmuş olurlar'' dedi. 
     Üyesi olduğu Hıristiyan Demokrat Birlik Partisi'nin CDU Türkiye'nin AB üyeliğine karşı olan genel tutumunu da eleştiren Rühe, partisinin, zamanında eski Başbakan Helmut Kohl'ün CDU de Türkiye'ye verdiği vaatlerden döndüğü şeklinde bir intiba yaratmasının ''akıllıca olmayacağını'' söyledi. 
     Rühe ayrıca, Türkiye'nin 12 ila 15 yıl içinde AB üyesi olabileceğini kaydetti. 
     Rühe, Türkiye için AB üyeliğinin yerine ''imtiyazlı ortaklığın'' gündemde olmadığını söyledi. 
     Rühe, Süddeutsche Zeitung gazetesine yaptığı açıklamada, partisinin Türkiye'ye yaptığı ''imtiyazlı ortaklık'' teklifinin gerçekçi olmadığını belirterek, ''Türkiye için imtiyazlı ortaklık kesinlikle gündemde değildir. Şu an da söz konusu olan üyelik müzakerelerdir, tam üyelik değil'' dedi. 
     Türkiye'de özellikle doğu ile batı bölgeler arasındaki ekonomik farklılıkların giderilmesi gerektiğini belirten Rühe, ''Türkiye'yi ziyaret ettiğimde dikkatimi çeken bir şey oldu. Orada hala fazlasıyla milliyetçilik zihniyeti hakim. Ankara'da üniversite öğrencileri sokakta 5 metre uzunluğunda bayrak taşıyorlardı. Avrupa'ya yakınlaşmak isteyen Türkiye'de zihniyetin değişmesi gerekiyor'' diye konuştu. 
     ''Modern bir Türkiye'nin AB'ye üye olması bir kazanım olacaktır'' diyen Rühe, Avrupa'nın Türkiye'yi uzun vadede istikrara kavuşturmasıyla bunun Ortadoğu'ya verilecek ''doğru ve önemli bir sinyal'' olacağını söyledi. 
     
     ''ALMANYA'YA GELMEZLER'' 

     Rühe, göç endişesiyle ilgili bir soru üzerine, ''Türkiye değiştiği taktirde, insanlar da kendi ülkelerinde kalacaklardır. Eğer gelecek Anadolu'ya ulaşırsa oradaki insanlar da bundan sonra Almanya'ya gelmezler. Hiç kimse vatanını isteyerek terk etmez. Üyeliğin gerçekleşmesi durumunda zaten serbest dolaşım için uzun bir geçiş süresi olacak'' dedi. 
     Türkiye'nin AB üyeliğinin Avrupa Parlamentosu seçim kampanyalarında gündeme getirilip getirilmemesi konusunda ne düşündüğü şeklindeki bir soruya karşılık da Rühe, şunları söyledi 
     ''Objektif kalmak kaydıyla her konu hakkında konuşulabilir. Ancak böyle bir durumda sağlanacak kazanımlardan da söz edilmelidir. Türkiye'nin üye olmadan önce büyük ölçüde değişmesi gerektiğinin söylenmesi gerekir. Ancak müzakerelere başlanılmasını, tam üyeliğin başlangıcıymış gibi yansıtılması doğru değildir.'' Avrupa'nın sınırlarının coğrafi olarak değil, siyasi ve kültürel olarak tanımlanması gerektiğini belirten Rühe, şunları söyledi 
     ''Hıristiyanlığın beşiklerinden biri de Anadolu'dur. Ve bilindiği üzere Hıristiyanlık Avrupa'ya aittir. Ayrıca, kriterleri yerine getirmesi konusunda Türkiye'ye ayrıcalık yapılmayacak. Türkiye için bu çok uzun bir yol olacak. Aynen Atatürk'ün 80 yıl önce gerçekleştirdiğine benzer değişimlerle dolu bir yol.'' 
     
</TEXT>
</DOC>
