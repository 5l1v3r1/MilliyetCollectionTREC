<DOC>
<DOCNO> 245458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/guncel/axgun02.html </URL>
<DATE> 2004/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
57 kayıp 'ölü' bulundu 
</HEADLINE>
<TEXT>


Emniyet Sözcüsü, 203 kayıp kişinin izinin bulunduğunu, bunlardan 25'inin cezaevinde olduğunu, 121'inin de sağ olduğunu belirlediklerini açıkladı 

ANKARA Milliyet 

Emniyet Genel Müdürlüğü Sözcüsü Ramazan Er, son dokuz yılda 458 kişinin gözaltında kaybolduğunun iddia edildiğini kaybolduğu öne sürülenlerden 203'ünün bulunduğunu açıkladı. 

İşte rakamlar 
Er, dünkü bilgilendirme toplantısında 11 yıl önce gözaltında kaybolduğu iddia edilen ancak yurtdışında yaşadığı ortaya çıkan Aysel Malkaç'la birlikte yeniden gündeme gelen gözaltında kayıp iddialarına ilişkin Emniyet'in verilerini açıkladı. Malkaç'ın yurtdışında yaşadığı yönündeki bilgiyi teyit etmeye çalıştıklarını kaydeden Er, Interpol'e üye ülkelere bir mesaj çekerek Malkaç'la ilgili bilgileri olup olmadığını sorduklarını söyledi. 
Er, 1996'da 29, 1997'de 106, 1998'de 117, 1999'da 113, 2000'de 28, 2001'de 29, 2002'de 22, 2003'te 10 ve 2004'te 4 kişi olmak üzere toplam 458 kişinin gözaltında kaybolduğunun iddia edildiğini ifade etti. Kaybolduğu iddia edilenlerden 203'ünün izini bulduklarını açıklayan Er, bunlardan 25'inin cezaevinde olduğunu, 57'sinin ölü olarak bulunduğunu, 121'inin de sağ olduğunu belirlediklerini kaydetti. 

PKK'ya yanıt 
PKK KONGRA - GEL'in 1 Haziran'dan itibaren terör eylemlerine yeniden başlama kararını da değerlendiren Er, "Sözde ateşkesi bozduklarını ifade eden izahatları, örgütün gerek yurtiçinde, gerekse yurtdışında yasadışı bir örgüt olduğunun tescilidir" dedi. 
Örgütün kararının, 28 - 29 Haziran tarihleri arasında İstanbul'da yapılacak NATO Zirvesi için güvenlik endişesi yaratmamasını isteyen Er, zirve nedeniyle her türlü önlemin en ince ayrıntısına kadar planlandığını bildirdi. 

22 trilyonluk tasarruf 
Bu yıl yaklaşık 36 bin polisin tayin edilmesi gerektiğini belirten Er, bu polislerden sadece 16 bininin başka illere tayin edildiğini vurguladı. Tayin durumu gelen 20 bini aşkın polis için "ipka işlemi" yapılarak görev yerlerinin değiştirilmediğini açıklayan Er, böylece 22 trilyon 869 milyar lira tasarruf sağlandığını bildirdi. 


</TEXT>
</DOC>
