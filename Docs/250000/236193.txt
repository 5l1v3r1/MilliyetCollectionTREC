<DOC>
<DOCNO> 236193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/soneko35.html </URL>
<DATE> 2004/04/30/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Merkez Bankası, "Enflasyon" broşürü hazırladı... 
</HEADLINE>
<TEXT>

     Merkez Bankası, kamuoyunu bilinçlendirmek amacıyla ''Enflasyon'' broşürü hazırladı. Broşür, sivil toplum kuruluşları, basın kuruluşları ve üniversitelere dağıtılmaya başlandı. 
     Broşürde, günlük hayatta kullanıldığı şekliyle kısaca enflasyon, ''mal ve hizmet fiyatlarının artması'' olarak özetlenirken, daha doğru ifadeyle 'sadece belli bir malın veya hizmetin fiyatının tek başına artması değil, fiyatlar genel düzeyinin sürekli artış göstermesi'' olarak tanımlanıyor. 
     Broşürde enflasyondaki düşüşün, 'fiyatların düşmesi, insanların alım gücünün artması, gelirlerin yükselmesi' anlamına gelmediği, aksine 'fiyatların daha az artması, insanların alım güçlerinin daha az azalması ve neticesinde istikrar ve refah demek olduğu' ifade edildi. 
     Broşürde, enflasyonun ne olduğu, kaynağı ve maliyetinin ne olduğu yanında, para politikasının ne olduğu, nasıl çalıştığı, Merkez Bankası'nın para politikasının çerçevesi ve öncelikleri, Türkiye'de enflasyon ve enflasyon sorun olmaktan çıkınca neler olacağı anlatılıyor. 
     Bu arada broşürde, Türkiye'de 1968 yılından beri TÜFE bazında fiyatların yaklaşık 876 bin kat arttığına dikkat çekildi. 
     Dünyada çeşitli ülke merkez bankalarınca, zaman zaman toplumu çeşitli konularda bilgilendirmek amacıyla hazırlanan broşür yayınlama politikalarının bir örneği konumunda olan broşüre göre, 'mal ve hizmetlere olan talebin üretilenden fazla olması, girdi maliyetlerinin artması ve enflasyonun artacağı beklentisi', enflasyon yaratıyor. 
     Broşürde, enflasyonun, belirsizliği artırarak bireylerin sağlıklı yatırım ve üretim kararları almalarını engellediği, uzun vadeli plan yapmaktan kaçınmalarına sebep olduğu ifade ediliyor. 
     Broşürde yer alan bilgilere göre enflasyon, bir yandan yüksek faizler nedeniyle borçlanma maliyetini artırarak, diğer yandan birikimlerin verimsiz alanlara yönelmesine yol açarak, yatırımları olumsuz etkiliyor, kredi ve iş gücü piyasasının verimliliğini düşürüyor, ülkenin rekabet gücünü zayıflatıyor. Enflasyon ve yarattığı istikrarsızlık, özellikle genç kesimin umutlarının tükenmesine de yol açıyor. 
     
     PARA POLİTİKASI 
     Broşürde para politikası konusunda bilgi verilirken de, para politikasının ''Merkez Bankası'nın faiz oranlarına, döviz kuruna ve ve para arzına yönelik kararları yoluyla, toplam talebi ve dolayısıyla enflasyonu etkilemesini'' ifade ettiği vurgulandı. 
     Merkez bankalarının genellikle fiyat istikrarını sağlamada, faiz oranlarını temel araç olarak kullandığına işaret edilen broşürde, faiz oranlarında yapılan değişikliğin etkisini göstermesinin zaman aldığı, bu yüzden merkez bankalarının gerekli tedbirleri önceden alarak harekete geçtiği belirtildi. Broşürde, devamla şöyle denildi 
     ''Fiyat istikrarını sağlamak ve sürdürmek önemlidir. Çünkü yüksek enflasyon ekonomik ve toplumsal hayatta onarılması çok güç yıkımlara yol açar. 
     Para politikasının öncelikli hedefi bölgesel ve sektörel sorunlara çözüm bulmak değil, ekonominin tamamını gözeterek fiyat istikrarını sağlamaktır. Fiyat istikrarının sağlandığı bir ortamda yaşamak insanlar için bir haktır.'' Bu arada Merkez Bankası'nın, isteyen vatandaşlara ''Enflasyon'' konulu broşürü, ücretsiz olarak temin edeceği bildirildi. 
     
</TEXT>
</DOC>
