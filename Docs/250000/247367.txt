<DOC>
<DOCNO> 247367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sonsiy09.html </URL>
<DATE> 2004/06/12/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Eski DEP'liler Baykal'ı ziyaret etti... 
</HEADLINE>
<TEXT>

     CHP Genel Başkanı Deniz Baykal, silahın ve terörün bir siyaset yöntemi olarak kullanılmasını kesinlikle kabul etmediklerini bildirdi. 
     Kapatılan DEP'in 4 eski milletvekili, CHP Genel Başkanı Deniz Baykal'ı ziyaret etti. Ziyarette konuşan Baykal, ''eski milletvekili arkadaşlarım'' diye hitap ettiği kapatılan DEP'in eski milletvekillerini sağlıklı ve mutlu olarak görmekten mutluluk duyduğunu söyledi. 
     Eski milletvekillerinin tahliye edilmelerinin büyük bir ilgi ve memnuniyetle karşılandığını dile getiren Baykal, ''Umut ediyorum, bu gelişme Türkiye'de barış ve kardeşlik ortamının, sevgi ortamının oluşmasına katkı yapacaktır. Bunu diliyoruz, bunu bekliyoruz'' diye konuştu. 
     Bu gelişmenin Türkiye'de kardeşliğin kökleşmesine, çeşitli sorunların ve gerginliklerin ortadan kalkmasına yardımcı olmasını dilediğini bildiren Baykal, şöyle devam etti 
     ''Bu doğrultuda katkı vermek görevi, hepimizin omuzlarındadır. İnanıyorum, değerli arkadaşlarım da bu doğrultuda üzerlerine düşeni yapacaklardır, yapmalıdırlar. Bundan sonra, Türkiye bu bekleyiş içerisindedir. Bizler de bu gelişmeyi söylediğim çerçeve içerisinde değerlendirerek, Türkiye'de geçmişte yaşanmış olan acıların bir daha yaşanmayacağı, gerginliklerin ve kutuplaşmaların tümüyle ortadan kalkacağı, sevgi ve kardeşlik ortamının hızla yaygınlaşacağı yeni döneme taşınması için iyi niyetle, dostlukla, sevgiyle bir fırsat olarak değerlendirmek istiyoruz. 
     Gözümüzü geçmişe değil, geleceğe yöneltmek istiyoruz. Önümüzdeki dönemin, herkesin, haklarını, özgürlüklerini ulusal bütünlük içinde, hukuk sistemimiz içinde rahatça kullanabildiği ve toplum olarak bizi birbirimizden ayıran değil, birbirimizle kaynaştıran noktaları hep birlikte sahiplendiğimiz, etnik ayrımcılığın siyasetin dışına itildiği yeni bir dönemin açılması için değerlendirmesi gerektiğini düşünüyoruz. Bu doğrultudaki gelişmelere her türlü katkıyı vermeye hazırız.'' Baykal, eski milletvekillerinin, geçmişi unutarak geleceğe yepyeni duygularla bakacaklarını düşündüğünü, bu doğrultudaki yaklaşımlarının Türkiye'ye büyük yararlar getireceğine inandığını söyledi. 
     
     ''HERKES TAVIR KOYMALI'' 
     Deniz Baykal, DEHAP Genel Başkanı Tuncer Bakırhan'ın bugün yaptığı çağrı ile ilgili soru üzerine, açıklamayı henüz okumadığını, bu yüzden de bilmediği bir konuyla ilgili değerlendirme yapamayacağını, ancak Türkiye'de tekrar silahlı çatışmaların yaygınlaşması, terörün tekrar ortaya çıkması ihtimalinin kabul edilemeyeceğini vurguladı. 
     Yaşanabilecek bir gerginliğin insanları tekrar kutuplaşmaya iteceğini dile getiren Baykal, herkesin elindeki bütün imkanları kullanarak silahlı çatışma isteyen çevrelere tavır koymasını, bunu uygun görmediğini açıklamasını önemli saydığını bildirdi. 
     ''Bizim CHP olarak bu konudaki tavrımız çok açık. Biz, silahın ve terörün bir siyaset yöntemi olarak kullanılmasını kesinlikle kabul etmiyoruz'' diyen Baykal, böyle bir yöntemin Türkiye'de girilen yeni siyaset dönemini tehlikeli şekilde ''zehirleyeceğini'' ve büyük sıkıntılara yol açacağını düşündüğünü kaydetti. 
     Tahliye kararının siyasi olduğu yönündeki tartışmaların hatırlatılması üzerine de Baykal, eski milletvekilleri hakkındaki kararın, siyasi sonuçları olan hukuki bir karar olduğunu söyledi. 
     
     ''SAKAL DA MUHTEŞEM OLMUŞ'' 
     Baykal, sözlerinin ardından Orhan Doğan'a dönerek, ''Sakal da muhteşem olmuş'' dedi. 
     Hatip Dicle ise ''Yakışıyor değil mi '' sözleriyle Baykal'ın iltifatına katıldı. 
     Deniz Baykal, basın mensuplarının çekim yapmaya devam etmeleri üzerine de, ''10 yıl içerde geçirdiler. Birkaç saati burada geçirmesinler'' diyerek, görüşmenin bundan sonrasının basına kapalı olarak devam edeceğini ima etti. 
     Dicle de, tahliye olduktan sonra basının kendilerini gözetim altına aldığını söyledi. 
     Basına kapalı devam eden görüşmeye, CHP Genel Başkan Yardımcısı Eşref Erdem ile Genel Sekreter Önder Sav da katıldı. 
     
</TEXT>
</DOC>
