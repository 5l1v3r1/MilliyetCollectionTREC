<DOC>
<DOCNO> 223849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sontur15.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'daki öğrenci eyleminde yeni tutuklama... 
</HEADLINE>
<TEXT>

     Ankara'da, YÖK'ü protesto eyleminde gözaltına alınan ve çıkarıldıkları nöbetçi mahkemece serbest bırakılan 28 kişi hakkında, savcının itirazı üzerine gıyabi tutuklama kararı verildi. 
     Edinilen bilgiye göre, Ankara Basın Savcısı Kürşat Kayral, 13 Mart'ta gerçekleştirilen YÖK'ü protesto eyleminde gözaltına alınanlardan tutuklama istemiyle sevk ettiği 28 kişinin, Nöbetçi Ankara 3. Sulh Ceza Mahkemesi'nce serbest bırakılmasına itiraz etti. 
     Savcı Kayral, itiraz dilekçesinde, Kızılay'da 13 Mart'ta izin alınmadan eylem gerçekleştirildiği, güvenlik güçlerinin defalarca yaptığı ''dağılın'' ikazına rağmen göstericilerin olay yerini terk etmediği ifade edildi. Eylemcilerin, taş ve sopalarla güvenlik güçlerine saldırdığı belirtilen dilekçede, çevredeki bina ile resmi ve özel araçlara hasar verildiği, 20 güvenlik görevlisinin de yaralandığı kaydedildi. 
     Eylemin, Ankara'nın tüm yaşam standartlarını etkilediği, hayatı felce uğrattığı, toplumda infial uyandırdığı savunulan dilekçede, 2911 Sayılı Toplantı ve Gösteri Yürüyüşleri Kanunu'na muhalefet, görevli memura mukavemet, özel kişilerin ve devletin malına zarar verme suçlarından 28 kişi hakkında gıyabi tutuklama kararı verilmesi istendi. 
     Savcının istemini karara bağlayan Nöbetçi Ankara 22. Asliye Ceza Mahkemesi, suçun niteliği ve mevcut delil durumuna göre 28 kişi hakkında gıyabi tutuklama kararı verdi. 
     Savcı Kayral, olayların ardından gözaltına alınıp adliye sevk edilen 57 kişiden 41'inin tutuklanmasını talep etmişti. Nöbetçi Ankara 3. Sulh Ceza Mahkemesi, 41 kişinin 13'ünü tutuklanmış, diğerlerini serbest bırakmıştı. 
     
</TEXT>
</DOC>
