<DOC>
<DOCNO> 245953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/soneko05.html </URL>
<DATE> 2004/06/07/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Kuyumcular, umudunu düğünlere bağladı... 
</HEADLINE>
<TEXT>

     Yaklaşık 30 milyar dolarlık altının yastık altında bulunduğu Türkiye'de 2004 yılında beklediği canlılığı bulamayan kuyumcular, umudunu altın alışverişinin çok olduğu düğünlere bağladılar. 
     Özboyacılar Altın A.Ş. Yönetim Kurulu Başkanı ve MÜSİAD Konya Şube Başkanı Ziya Özboyacı, altın sektörünün gerçekten altın yılını yaşamasını bekledikleri 2004 yılının başında hafif bir canlılık görüldüğünü söyledi. 
     Vatandaşın Hükümete güven duyduğu dönemlerde yastık altı para ve altınlarını çıkarmaya başladığını vurgulayan Özboyacı, bu durumun Mayıs ayına kadar ''cılız bir şekilde'' sürdüğünü ifade etti. 
     Mayıs ayında ortaya çıkan dolardaki istikrarsızlığın her şeyi yine eskiye çevirdiğini anlatan Özboyacı, bunun altın ve paraların yastık altına yönelmesine yol açtığını kaydetti. 
     Özboyacı, şöyle dedi 
     ''Dolar piyasayı adeta kilitledi. Bu altının sadece yüzde 10'u yani 3 milyar dolarının piyasaya girmesi ekonomide ciddi anlamda canlanma yaratır. Ne yazık ki 2004 yılında bekledimiğizi bulamadık. Bu yıl için tek umudumuz kendimiz için bayram ilan ettiğimiz düğünler. Gurbetçilerin düğünlerde Türkiye'yi seçmesi ve genellikle hasat döneminde düğün yapılması nedeniyle yaz aylarında altın satışlarında adeta patlama yaşanıyor.'' Düğün nedeniyle piyasaya girecek nakit paraların ekonomideki durgunluğun aşılmasını sağlayacağını da belirten Özboyacı, bunun sadece kuyumculara değil tüm sektörleri olumlu etkileyeceğini bildirdi. 
     
</TEXT>
</DOC>
