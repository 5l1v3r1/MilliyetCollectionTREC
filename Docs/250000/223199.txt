<DOC>
<DOCNO> 223199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sontur02.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyoğlu'ndaki patlama sonrası kaçan 1 kişi yakalandı... 
</HEADLINE>
<TEXT>

     Beyoğlu İlçe Emniyet Müdürlüğü yakınında elindeki bombanın patlamasından sonra parmakları kopan ve olay yerinden kaçan 1 kişi yakalandı. 
     İlçe Emniyet Müdürlüğü'nün bulunduğu Kalyoncu Kulluk Caddesi'nde, gece saatlerinde meydana gelen şiddetli patlamanın ardından olay yerinde yapılan incelemede, 3 adet parmak ucu bulundu. 
     Polis ekiplerinin gece boyunca gerçekleştirdikleri araştırma sonucu, Lokman Aslan 21 adlı kişinin parmakları koptuğu için Okmeydanı'ndaki özel bir hastaneye getirildiği belirlendi. 
     İlk ifadesinde ''elinde bomba patladığını'' kabul ettiği bildirilen Aslan'ı, plakası alınamayan bir otomobilin hastaneye bırakarak olay yerinden uzaklaştığı belirtildi. 
     Daha sonra ambulansla Şişli Etfal Eğitim ve Araştırma Hastanesi'ne getirilerek tedavi altına alınan Aslan'ın, boynundan da yaralı olduğu kaydedildi. 
     Polis yetkilileri, zanlı Aslan'ın çok miktarda kan kaybettiğini anlatarak, olayla ilgili soruşturmanın sürdüğünü ifade ettiler. 
     
     OLAY YERİNDE 3 PARMAK UCU BULUNMUŞTU 

     Beyoğlu İlçe Emniyet Müdürlüğü yakınında patlama meydana geldi. Olay yerinde, 3 adet parmak ucu bulunmuştu. 
     Beyoğlu İlçe Emniyet Müdürlüğü'nün bulunduğu Kalyoncu Kulluk Caddesi'nde, saat 23.20 sıralarında bir patlama sesi duyuldu. 
     Emniyet binasına yaklaşık 20 metre uzaklıktaki olay yerine giden polis ekipleri, yaptıkları araştırmada tırnak hizasından kopmuş 3 adet parmak ucu buldu. Çevrede yapılan araştırmada ise kimsenin izine rastlanmadı. 
     Çevrede alınan güvenlik önlemlerinin ardından olay yerine gelen bomba uzman ekipleri, çevrede patlamaya ilişkin araştırma yaptı. Yapılan inclemede, patlamaya el yapımı boru tipi bombanın neden olduğu belirlendi. 
     Yetkililer, bombanın, Beyoğlu İlçe Emniyet Müdürlüğü'ne saldırı düzenlemek isteyen bir kişinin elinde patlamış olabileceğini belirttiler. 

     
</TEXT>
</DOC>
