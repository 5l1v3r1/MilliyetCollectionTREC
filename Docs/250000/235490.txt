<DOC>
<DOCNO> 235490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sondun03.html </URL>
<DATE> 2004/04/28/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Brahimi Irak hükümetinin üyeleri mayıs sonuna kadar belirlenmeli... 
</HEADLINE>
<TEXT>

     BM'nin Irak özel temsilcisi Lahdar Brahimi, Iraklılar'ın Mayıs sonuna kadar yeni geçici Irak hükümetinin üyelerini belirlemeleri gerektiğini kaydetti. 
     BM Güvenlik Konseyi'nde konuşan Cezayirli Brahimi, ''İdeal olan, bu hükümet üyelerini Iraklılar'ın belirlemesi, çünkü onlar kimin dürüst ve nitelikli olduğunu, kimin olmadığını biliyor. Biz üyelerin Mayıs sonuna kadar belirlenmesinin mümkün olduğunu düşünüyoruz. Seçilecek kişilerin ülkeyi yönetme sorumluluğunu üstlenmeye hazırlanmak için yaklaşık 1 ay kadar zamanı olacak'' dedi. 
     2005'teki seçimlere kadar ülkenin başında kalacağı için kısıtlı bir ömrü olacak yeni hükümet, egemenliğin Iraklılar'a devredileceği 30 Haziran'dan itibaren ülkeyi yönetecek. Ancak seçimlerin sonucunda kurulmayan bu geçici hükümetin uzun vadeli kararlar almaktan kaçınması bekleniyor. 
     Bu arada Brahimi, ABD'yi çatışmalar konusunda uyardı. Aynı konuşmada, Felluce'de ve ülkenin orta kesimlerindeki şiddetli çatışmalara da değinen Brahimi, soruna barışçı çözüm bulunmamasının uzun vadedeki risklerine işaret ederek, güvenlik durumundan kaygı duyulduğunu kaydetti. 
     Gerginlik ve korku ortamının hakim olduğuna işaret eden Brahimi, Felluce kuşatmasıyla ilgili olarak, ''ABD önderliğindeki koalisyon, bu soruna barışçı yollardan bir çözüm bulunamazsa kanlı çatışmalar riskinin çok büyük olduğunu ve bu şekilde kan akarsa bunun dramatik ve kalıcı sonuçları olacağını biliyor'' diye konuştu. 
     
     KONSEY'DEN TAM DESTEK 
     Güvenlik Konseyi, Brahimi'nin, ''Geçici Irak Hükümeti'''nin oluşturulması konusundaki fikirlerine tam destek verdiğini açıkladı. 
     Güvenlik Konseyi'nin 1 aylık dönem başkanı Almanya'nın Daimi Büyükelçisi Gunter Pleuger tarafından okunan açıklamaya göre, 15 üyeli Güvenlik Konseyi'nin Brahimi ve ekibinin BM'in Irak'ta seçime yardımcı olmak için gayretlerininin ''çok özel bir önemi'' olduğunun altını çizdi. 
     Brahimi'nin Güvenlik Konseyi'ne verdiği brifingin memnuniyetle karşılandığını belirten Pleuger, ''Konsey Özel Danışman'ın gayretlerini güçlü bir şekilde desteklemekte ve 30 Haziran 2004 tarihinde egemenliğin transfer edileceği geçici Irak Hükümeti'nin oluşturulması konusunda bir temel olarak sunduğu fikirlerini de memnuniyetle karşılamaktadır'' dedi. 
     Konsey'in ayrıca Brahimi'nin yeniden Irak'a dönerek çalışmalarına devam etmesini ve bir süre sonra yeniden Güvenlik Konseyi'ni bilgilendirmesi konusunda cesaretlendirdiği de yapılan açıklamalar arasında. 
     Irak'taki bütün taraflara Lahdar Brahimi ile tam bir işbirliği yapmaları konusunda çağrıda bulunan Güvenlik Konseyi, Irak'ın komşularını ve uluslararası topluluğu da bu gayretlere tam destek vermeye çağırdı. 
     
</TEXT>
</DOC>
