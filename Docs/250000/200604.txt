<DOC>
<DOCNO> 200604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/soneko24.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarış atı zenginiyiz... Türkiye'de 16 bin 680 yarış atı bulunuyor 
</HEADLINE>
<TEXT>

     Türkiye'de, yaklaşık 2 milyar dolar değerinde 16 bin 680 at bulunuyor. 
     Tarım İl Müdürlüğü yayınlarından derlediği bilgiye göre, Türkiye'de 1990'lı yıllarda 29 bin 740 at bulunurken bu sayı yıllar itibariyle azalmaya başladı. 
     Son olarak 2003'de yapılan sayımlarda tarım işletmelerinde, özel haralarda ve çeşitli kişiler tarafından yarışlara hazırlanan toplam 16 bin 680 at bulunuyor. At sayısı Türkiye genelinde düşme eğilimi gösterirken Şanlıurfa'da artış oldu ve 13 yıl önce 8 bin olan at sayısı 2003'de 11 bine yükseldi. 
     Türkiye'de, yarış atı, tay ve damızlık olarak beslenen bu atların 50 milyar ile 500 milyar lira arasında değişen fiyatlarla alıcı bulması sonucu yaklaşık 2 milyar dolar tutarında at piyasası oluşuyor. 
     Türkiye Jokey Kulübü Yarış Atları Yetiştiricileri Derneği Şanlıurfa Şube Başkanı Mehmet Nabi Aksoy, at yarışlarının ülkede büyük bir öneme sahip olduğunu, özellikle Şanlıurfa'da at sevgisinin daha yoğun hissedildiğini belirterek, ''Türkiye'deki 7 hipodromda koşan atların yüzde 65'i Şanlıurfa'da yetişmektedir. Bu atlar birer milli servettir. Ülkenin Gayri Safi Milli Hasılası'nın 160 milyar dolar dolayında olması göz önüne alınırsa 2 milyar dolarlık bir piyasa, büyük bir varlıktır'' dedi. 
     
</TEXT>
</DOC>
