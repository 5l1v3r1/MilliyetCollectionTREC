<DOC>
<DOCNO> 237327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonyas14.html </URL>
<DATE> 2004/05/04/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Heykelin elini kıran gence 27 bin euro ceza 
</HEADLINE>
<TEXT>

     İspanya'nın başkenti Madrid'deki ünlü Cibeles Meydanı'nda bulunan Cibeles Heykeli'nin elini kıran 24 yaşındaki gence, 27 bin 158 Euro para cezası verildi. 
     Madrid Ceza Mahkemesi, 21 Eylül 2002 tarihinde sabaha karşı 5 arkadaşıyla Cibeles Meydanı'nda sarhoş halde kutlama yaparken heykelin sol elini kıran Rodrigo Jacobo Lozano adlı gencin tarihi eserlere zarar vermekten 3240 ve heykelin onarımı yapan Madrid Belediyesi'ne tazminat için 23 bin 918 Euro ödemesine karar verdi. 
     Hakkında 2 yıl hapis cezası istenen Rodrigo'nun yaklaşık 27 bin Euro'luk para cezasını ödememesi halinde, 9 ay hapis yatacağı belirtildi. 
     Yargıç David Cubero, olayı görmelerine rağmen Rodrigo'ya müdahale etmeyen 5 arkadaşınaysa beraat kararı verildiğini açıkladı. 
     Yargıç Cubero, Rodrigo'nun heykelin elini kırdığında 22 yaşında olduğunu bu yüzden yaptığı hareketin ''çocukça bir davranış'' olarak kabul edilemeyeceğini söyledi. 
     
</TEXT>
</DOC>
