<DOC>
<DOCNO> 230196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sonsiy02.html </URL>
<DATE> 2004/04/10/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Şahin ''Sabancı hasta yatağında bile hayır işleri yapıyordu'' 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, işadamı Sakıp Sabancı'nın vefatına ilişkin, ''Sayın Sabancı, hasta yatağında bile tarihi bir lisemizin onarımı için yardımda bulundu. Bu hareketi, örnek alınacak bir davranıştır'' dedi. 
     İstanbul Olimpiyat Oyunları Hazırlık ve Düzenleme Kurulu'nun İOOHDK Ataköy Olimpiyatevi'nde gerçekleştirdiği toplantı öncesinde basın mensuplarına, Sakıp Sabancı'nın vefatına ilişkin duygu ve düşüncelerini anlatan Başbakan Yardımcısı Şahin, şunları söyledi 
     ''Sayın Sabancı, hasta yatağında bile tarihi bir lisemizin eksiklerinin tamamlanması ve onarımı için parasal yardımda bulundu. Bu hareketi, örnek alınacak bir davranıştır. İnancımıza göre, zannediyorum bu, öbür alemde kendisine yardımcı olacak bir husustur.'' Şahin, Sabancı'nın Türk sanayisi ve özel sektörünün duayeni olduğunu vurgulayarak, şöyle dedi 
     ''Vefatını büyük bir üzüntüyle karşıladım. Çok ani oldu. Biz kendisini çok neşeli ve sağlıklı görüyorduk. Ama bir hafta içinde aramızdan ayrılması, gerçekten üzüntümüzü artırdı. Allah rahmet eylesin. Çok renkli bir insandı. Gerçekten Türk iş hayatına farklı zenginlikler kazandırdı. Binlerce insana iş verdi. Onun ideallerinin, geride kalanlar tarafından daha da artırılarak devam ettirilmesini diliyorum ki bunun sağlanacağından eminim. Ailesi ve tüm sevenleri ile milletimize başsağlığı diliyorum.'' 
     
     VALİ GÜLER VE BÜYÜKŞEHİR BELEDİYE BAŞKANI TOPBAŞ 

     Toplantıya katılan İstanbul Valisi Muammer Güler de, işadamı Sakıp Sabancı'nın vefatına çok üzüldüğünü belirterek, Türkiye için büyük bir kayıp olduğunu söyledi. 
     Geçtiğimiz salı günü kendisiyle görüştüğünü anlatan Güler, ''Hasta yatağında bile benimle görüştü. Aramızda çok özel bir dostluk vardı. Ben Kayseri Valiliği de yaptım. Orada aileyi çok yakından tanıma fırsatı buldum. Vefatı, Türkiye için çok büyük kayıptır. Türkiye'nin başı sağolsun'' dedi. 
     İstanbul Büyükşehir Belediye Başkanı Kadir Topbaş da, Sabancı ailesi, Türk Milleti ve iş dünyası ile dünya iş alemine başsağlığı diledi. 
     Sakıp Sabancı'nın iş aleminin duayenlerinden olduğuna dikkati çeken Topbaş, şunları kaydetti 
     ''Çok kıymetli, azimli, çalışkan, son nefesine kadar işiyle ilgilenen bir kişiydi. Ülkesini seven, birçok yatırım yapan bir insandı. Ülkelerin tanıtılmasında sadece sanatsal, sportif alanlar değil, ticari ilişkiler ve uluslararası platforma çıkan insanların da önemi büyük. Ben kendisiyle 3 gün önce 'geçmiş olsun' demek için telefon görüşmesi yaptım. O halde dahi birtakım işlerle ilgileniyordu. Kendisini yormamasını istememe rağmen, bize birtakım bilgiler verdi. Dün Sayın Başbakanımız'la ben de gittim ziyaretine. Başbakanımız'a da, iş hayatıyla ilgili ve hükümetin iş hayatına verdiği önem ile çalışma alanındaki istikrarı takdir ettiğinden bahsetti.'' 

     
</TEXT>
</DOC>
