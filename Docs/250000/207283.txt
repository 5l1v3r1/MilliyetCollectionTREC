<DOC>
<DOCNO> 207283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/soneko13.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gelir İdaresi silbaştan değişiyor... 
</HEADLINE>
<TEXT>

     Türkiye, vergide Fransız sistemini bırakıp, Anglosakson modeline geçiş yapıyor. Gelirler Genel Müdürlüğü de, özerk bir yapıya sahip Gelir İdaresi Başkanlığı'na dönüşüyor. 
     Anadolu Ajansı muhabirinin edindiği bilgiye göre, Gelirler Genel Müdürlüğü ile Hesap Uzmanları Kurulu, gelir idaresinin yeniden yapılandırılması için birer Kanun taslağı hazırladı. Maliye Bakanlığı'nda ilgili birimlerin görüşüne sunulan her iki taslak da, vergi teşkilatının Gelir İdaresi Başkanlığı adı altında yeniden yapılandırılmasını öngörüyor. 
     Gelir idaresi, yeni yapılanma ile daha çok Fransız modeli olarak adlandırılan Kıta Avrupası sistemi yerine, ABD-İngiltere eksenindeki Anglosakson modeline dönüş yapacak. Bu sistemde, gelir idaresi de, üst kurullara benzer daha özerk bir yapılanmaya gidecek. 
     Vergi idaresi, merkezden taşraya bugüne göre çok daha farklı bir teşkilatlanma içine girecek. 
     
     BAŞKANLIK VE 4 GENEL MÜDÜRLÜK 
     Her iki taslak da, yeni yapılanmanın Gelir İdaresi Başkanlığı adı altında gerçekleştirilmesini öngörüyor. Yeni düzenlemenin amacı da, ''Ülke ekonomisinin ihtiyaçlarına uygun gelir politikası seçenekleri oluşturmak, mükelleflerin vergi ile ilgili ödevlerini anlamalarını ve yerine getirmelerini sağlamak, hukukilik, şeffaflık, hesap verilebilirlik, etkinlik ve verimlilik esaslarına göre yüksek kalitede hizmet sunma'' olarak tanımlanıyor. 
     Yeni Başkanlığın doğrudan Maliye Bakanına bağlı olması öneriliyor. 
     Gelir İdaresi Başkanlığı kurulmasına ilişkin taslaklarla getirilen yeni yapılanma şöyle 
     -Gelir İdaresi Başkanlığı, devlet gelirleri politikasını oluşturmak, uygulamak ve gelir bütçesini hazırlamak, mükellef hizmetlerini yürütmek, vergi denetimlerini gerçekleştirmek ve koordinasyonunu sağlamak, devlet alacaklarının tahsili için gerekli tedbirleri almak, vergi istihbarat ve bilgi işlem faaliyetlerini yürütmek gibi işleri yapacak. 
     -Gelir İdaresi Başkanı'na bağlı 2 ya da 3 Başkan Yardımcısı olacak. 
     -Gelir İdaresi Başkanlığı'na bağlı Gelir Politikaları ve Dış İlişkiler, Uygulama, Denetim ve Mükellef Hizmetleri adı altında 4 ayrı ana Genel Müdürlük oluşturulacak. Yardımcı birimler olarak da İnsan Kaynakları ve Destek Hizmetleri Genel Müdürlüğü kurulacak. 
     -Denetim Genel Müdürlüğü, vergi denetim plan ve programlarını hazırlayacak, denetim ve inceleme sonuçlarını izleyip, değerlendirecek, vergiye ilişkin ihbar ve şikayetleri takip edecek ve daha etkin bir vergi denetimi meydana getirecek. 
     
     TAŞRA TEŞKİLATLARI 
     Gelirler Genel Müdürlüğü'nün taslağında, Başkanlığın gerekli gördüğü yerlerde taşra teşkilatı kurması öngörülürken, Hesap Uzmanları Kurulu'nun taslağında ise bu konuda daha detaylı bir teşkilatlanma modeli yer aldı. 
     Buna göre, Başkanlığın taşra teşkilatı, Beyanname Kabul, İşleme ve Değerlendirme Merkezi Müdürlükleri ile Bölge Vergi Dairesi Başkanlıkları ve Başkanlıklara bağlı Vergi Dairesi Müdürlüklerinden oluşacak. 
     Bölge Vergi Dairesi Başkanlığı kurulmayan yerlerdeki görev ve yetkiler ise Defterdarlıklar ve bağlı birimler kanalıyla götürülecek. 
     Elektronik ortamda, vergi beyannamelerinin kabulü, vergilerin tarh, tahakkuk ve tahsilinin mükellefler, vergi türleri ve vadeler itibarıyle takibi, vergi dairelerine göre tasnifi, elde edilen bilgilerin işlenmesi ile diğer her türlü bilgi için Beyanname Kabul, İşleme ve Değerlendirme Merkezleri kurulacak. 
     Daha sonra da vergi idarelerinin tarh ve tahakkuk yetkisi kaldırılacak. 
     Vergi İdaresi Başkanlığı, merkez teşkilatında devlet gelir uzmanı, ekonomist, istatistikçi, mütercim, mühendis, mimar, bilgisayar programcısı, sistem çözümleyicisi, bilgisayar işletmeni, vergi avukatı, taşra teşkilatında ise vergi denetmeni, gelir uzmanı, vergi avukatı, vergi istihbarat uzmanı, eğitim uzmanı, mühendis, mimar, istatistikçi çalıştırabilecek. 
     Hesap Uzmanlarının taslağına göre, vergi denetiminin temel ilke ve stratejilerinin belirlenmesi, denetim birimleri arasında görev ve yetki çatışmasının önlenmesi ve koordinasyon için Denetim Koordinasyon Komitesi oluşturulacak. 
     Gelir İdaresi personeline gelir idaresi tazminatı ödenecek. 
     
</TEXT>
</DOC>
