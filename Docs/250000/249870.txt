<DOC>
<DOCNO> 249870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/yasam/yas03.html </URL>
<DATE> 2004/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Havalimanında 'dürbünlü tüfek' paniği 
</HEADLINE>
<TEXT>


SİNAN TOROS İstanbul 

İspanyol bir turiste ait dürbünlü av tüfeği, Atatürk Havalimanı'nda kontrol sırasında patlayınca büyük panik yaşandı. Havalimanı Dış Hatlar Terminali'ne dün gelen İspanyol Canzalo Felix'in çantalarından birinde silah olduğu görülünce güvenlik görevlilerince polis memurlarına yönlendirildi. Polisin, çantadaki dürbünlü av tüfeğiyle ilgili tutanak hazırlaması sırasında Felix'in, görevli memura çantadaki üç merminin dışında iki merminin de tüfekte olduğunu söylediği, polisin de mermileri çıkarılmasını istediği belirtildi. Zemine koyduğu tüfekteki mermileri çıkarmaya çalışan Felix'in silahı yanlışlıkla ateşlemesi sonucu, panik yaşandı. Yerden gitmesi nedeniyle herhangi bir yaralanmaya neden olmayan kurşun, yakındaki güvenlik kontrol cihazının metal ayağına girdi. Gözlem altına alınan Felix'in Türkiye'ye avcılık amacıyla geldiği, Çevre ve Orman Bakanlığı'ndan bu amaçla izin aldığı ve silahının ruhsatlı olduğu öğrenildi. 


</TEXT>
</DOC>
