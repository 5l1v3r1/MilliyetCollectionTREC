<DOC>
<DOCNO> 239983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/soneko26.html </URL>
<DATE> 2004/05/14/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
''Karpuz için 10 gün daha sabredin'' 
</HEADLINE>
<TEXT>

     Konya Sebze ve Meyve Komisyoncuları Derneği KONMESKOM Başkanı İbrahim Gürbüz, bugünlerde piyasaya sunulan karpuzların ham çıkma olasılığına karşı vatandaşları ve üreticileri uyardı. 
     Aynı zamanda Türkiye Sebze-Meyve Halleri Federasyonu Yönetim Kurulu Üyesi olan Gürbüz, yaz meyveleri arasında yer alan karpuzun, daha fazla kazanç düşüncesiyle henüz olgunlaşmadan ham olarak toplanmaya başladığını söyledi. 
     Bunun haksız kazanca yol açtığını ifade eden Gürbüz, ''Özellikle Adana bölgesinden kamyonlarla ilk yerli karpuz gelmeye başladı. Ancak bunların önemli bir kısmı ham. Dernek olarak vatandaşa ham karpuz yedirmek istemiyoruz'' dedi. 
     Bu nedenle hale giriş yapan karpuz kamyonlarının incelendiğini ve ham karpuz çıkan kamyonların geldiği yere geri gönderildiğini vurgulayan Gürbüz, şunları kaydetti 
     ''Burada hem üretici hem de tüccarın büyük yanlışları var. Daha fazla kazanmak yüzünden vatandaşa oldukça yüksek fiyatlarda ham karpuz satılıyor. 10 güne kadar alınacak karpuzların çoğu ham çıkar. Tam olgunlaşma 25 Mayıs'tan sonra başlayacağı için vatandaşlara 10 gün daha sabretmelerini öneriyorum.'' 
Gürbüz, kent merkezlerinde bu işi meslek edinenlerin de ham karpuzlar yüzünden zor durumda kaldığını belirterek, ''Konya Sebze Meyve Hal Müdürlüğü de ham karpuzlara izin vermeyecek. Konya'da ham karpuz satılmaması için elimizden geleni yapacağız'' diye konuştu. 

     
</TEXT>
</DOC>
