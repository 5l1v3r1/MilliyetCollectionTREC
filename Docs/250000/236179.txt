<DOC>
<DOCNO> 236179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/soneko21.html </URL>
<DATE> 2004/04/30/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Metro Grup, Türkiye'de büyümesini sürdürüyor... 
</HEADLINE>
<TEXT>

     Metro Grup Türkiye Temsilcisi Nurdan Tümbek, grubun 2003 yılı Türkiye cirosunun yüzde 22,1 büyümeyle 674 milyon euro olarak gerçekleştiğini, uluslararası olma stratejisi çerçevesinde, Türkiye'nin hedef ve pazar oluşturan bölgeler içinde en önemlilerinden biri olduğunu söyledi. 
     Anadolu Ajansı Gaziantep Bölge Müdürlüğü'nü ziyaret eden ve çalışmalar hakkında bölge müdürü Murat Atay'dan bilgi alan Tümbek, Metro Grup ve çalışmaları hakkında açıklamalarda bulundu. 
     Metro Grubun Türkiye'ye büyük önem verdiğini, özellikle 2004 yılındaki olumlu gelişmelerin yansımalarından mutlu olduklarını kaydeden Tümbek, şöyle konuştu 
     
     DAHA FAZLA YATIRIM VE İSTİHDAK 
     ''Metro grup Türkiye'ye daha fazla yatırım yapma ve istihdam alanı yaratma düşüncesinde. Geçtiğimiz yıllara oranla şu anda işler daha hızlı yürüyor. Daha önce bakanlıkta bir iş için 7-8 aya randevu alıp, çözüm üretmeye çalışırken, işimiz ilgili bakanlıklarda da kolay çözümleniyor. En azından bakanlara ve çalışma arkadaşlarına daha kolay ulaşabiliyoruz. Türkiye'de gerçekten şu anda önemli gelişmeler oluyor. Bu nedenle bizde daha fazla yatırım yapma düşüncesindeyiz.'' Türkiye'nin kendi potansiyelinin yanı sıra aynı zamanda Asya'ya bir köprü oluşturması ve Karadeniz kıyısında yer alan ülkelerle olan ilişkileri de önemli bir rol oynadığını, bu nedenle Türkiye, Polonya ile birlikte grubun başta gelen yayılım ülkelerinden olduğunu vurgulayan Tümbek, ''Günümüzde toptan satış sistemi Metro Cash Carry adı altında Bursa, Adana, İzmir, Ankara, Bodrum, İstanbul Güneşli, Kozyatağı, Büyükçekmece ve Alanya'da dokuz mağaza faaliyet göstermektedir. Gelecek yıllarda da hızla yayılmayı sürdürecektir'' dedi. 
     Metro Grup Türkiye'de Real, Hipermarketler ve Praktiker Yapı Marketleri gibi öncelikle mağazalarda da genişlemeye devam edeceğini ifade eden Tümbek, şöyle devam etti 
     ''Mümkün oldukça, alışveriş merkezlerinde modern perakende satış mağazaları geliştirilerek kendi satış formatlarına ilave edeceği yöresel özellikler, hizmet ve catering servisini de yerleşik hale getirecektir. 
     Yapılan yoğun yatırım nedeniyle, pazarlardaki sistematik gelişim ve ülke içi sanayi için yapılan pazarlama faaliyetleri, insan kaynaklarının gelişimi için harcanan çabalar, uluslararası bağlantılar ve bilgi ağı network faaliyetleri, modern toptancılık ve perakendecilik formatları da Türkiye'nin sosyal refahının destekleyicileridir.'' 
     
     TÜRKİYE YENİDEN YAPILANIYOR 
     Tümbek, ekonomik olarak Türkiye'nin ciddi bir yeniden yapılanma ve oryantasyon sürecine girdiğini, Metro Grubun, Avrupa'nın en büyük perakende satış şirketlerinden biri olarak sorumluluğunun bilincinde olduğunu, karar vericilerle temasta bulunarak, Türkiye'de tutarlı ve güvenilir bir uluslararası bütünleşme ve kaliteyi yükseltme rotasını izlemeye devam edeceğini bildirdi. 
     Metro grup CEO'su ve YÖnetim Kurulu Başkanı Dr. Hans Joachim Körber'in 2003 senesinde Türkiye'nin gösterdiği gelişmelerden memnun olduğunu söylediğini anlatan Tümbek, şöyle devam etti 
     ''Metro Grup Türkiye, 1990'daki piyasaya girişinden itibaren 550 milyon euro yatırım gerçekleştirmiştir. Geçtiğimiz sene içersindeki iki yeni mağaza açtık. Gelecek yıllarda da Türkiye'de mağaza açmaya devam edeceğiz. Önümüzdeki seneler için toplam yatırım hacmimiz 300 milyon euroya varacağını tahmin ediyoruz. 
     Metro grup Türkiye, geçtiğimiz senede yüzde 20,4'lük büyüme ile 674 milyon euro ciro gerçekleştirmiştir. Döviz farklılıkları temizlendikten sonra bu rakam yüzde 22,1'i bulmaktadır. Şirket olarak genel baktığımızda doğru yolda olduğumuzu söyleyebilirim.'' 
     
</TEXT>
</DOC>
