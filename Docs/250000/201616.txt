<DOC>
<DOCNO> 201616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/soneko32.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Porsche'un Türkiye'deki satışları arttı, ilk satış merkezi açıldı 
</HEADLINE>
<TEXT>

     Satış fiyatı yaklaşık 146.5 milyar liradan başlayan Porsche'un ilk 11 aydaki Türkiye satışları, tahminleri de aşarak 83'e yükseldi. 
     Lüks oto markası Porsche'un Türkiye'deki ilk satış merkezi İstanbul'da açıldı. 
     Doğuş Otomotiv'in perakende şirketi Genoto'nun Etiler'deki Porsche Merkezi'nin açılışı, Porsche AG Satış ve Pazarlamadan Sorumlu Başkan Yardımcısı Hans Riedel'in katılımıyla gerçekleştirildi. 
     Riedel, düzenlenen basın toplantısında yaptığı konuşmada, Porsche'un Türkiye'deki satış durumunun oldukça umut verici olduğunu söyledi. 
     Ekonomik yavaşlama nedeniyle satışlarda meydana gelen düşüşün üstesinden gelindiğini belirten Riedel, ''Bu durum cari yıl için satış tahmini planlamamızı geride bırakmaktadır. Özellikle bizim üçüncü model hattımız olan Cayenne talebi tüm beklentilerimizi aşmaktadır'' dedi. 
     
     VERGİDEKİ ARTIŞA RAĞMEN... 

     Türkiye'deki ortaklarıyla iftihar ettiklerini dile getiren Riedel, ''Lüks tüketim vergisindeki artış da bir engeldir. Bu koşullara rağmen ve ortaklarımız, sürekli olarak Porsche işini ileri doğru götürmüşlerdir'' diye konuştu. 
     Hans Riedel, Porsche Grup satışlarının Haziran itibariyle yüzde 32.2 oranında artarak, yeni bir rekor olan 66 bin 803'e yükseldiğini, vergi öncesi sonuçların da yüzde 12.6 artışla 933 milyon euroya ulaştığını bildirdi. 
     Porsche'un 911 modelinin 40. yılını kutlarken, yeni modelleri de piyasaya sunduklarını dile getiren Riedel, şöyle dedi 
     ''Birçok yeni fikirle doluyuz ve içinde bulunduğumuz iş yılı içinde en az 7 yeni modeli piyasaya sunduk. İlk olarak 911 ile spor otomobil yelpazemizi genişletmeye devam ediyoruz. İkinci olarak bizim Cayenne model serilerimize bir ileri versiyon daha ekliyoruz. Ve tabii bizim caddede kullanımı yasal süper spor otomobillerimiz olan Carrera GT'yi de unutmamak zorundayız. İlk müşteriler bu ay içinde Carrera GT araçlarını teslim alacaklar.'' 
     
     DOĞUŞ OTOMOTİV 1.1 MİLYAR DOLAR CİROYA ULAŞTI 

     Doğuş Grubu Yönetim Kurulu Başkanı Ferit Şahenk de grubun faaliyet gösterdiği bütün sektörlerde müşteri odaklı çalıştığını belirterek, ''Otomotiv grubumuz 2003 itibariyle 1.1 milyar dolar ciroya gelmiştir'' dedi. 
     Türkiye'nin büyük bir değişim ve gelişmeden geçmekte olduğunu vurgulayan Şahenk, ''Son 3 senede alınmış olan makro ekonomik kararlar, siyasi kararlar, Avrupa yolundaki Türkiye'yi çok daha değişik bir kategoriye, daha önemli yerlere getirmektedir'' diye konuştu. 
     Şahenk, Ankara, İzmir ve diğer şehirlerde de Porsche merkezleri açacaklarını belirtti. 
     Ferit Şahenk, Riedel'in vergilerdeki artışa ilişkin sözleri hatırlatılarak, vergiler konusunda hükümetle temaslarının olup olmadığının sorulması üzerine, şunları söyledi 
     ''Biz işimizi yapacağız. Hükümetimizin aldığı kararlara saygı gösteririz. Doğuş Grubu, her yerde devletiyle, hükümetiyle beraberdir, görüşlerimizi sunarız. Bizim için önemli olan müşteri memnuniyetidir, biz buna bakacağız.'' Etiler'de bugün hizmet vermeye başlayan Porsche Merkezi, dünyadaki 566 Porsche Showroom'undan birini oluşturuyor. Merkezde anahtar teslim satış fiyatları 83 bin euro 146.5 milyar lira ile 189.8 bin euro 335 milyar lira arasında değişen Porsche modelleri satılıyor. 
     Türkiye'de 11 ay itibariyle geçen yıl 13 adet olan Porsche satışları, bu yıl 83'e yükseldi. Bu modellerden 67'sini fiyatları 94.7 bin euro 167.1 milyar lira ile 189.8 bin Euro arasındaki Cayenne modelleri oluşturdu. 
     
</TEXT>
</DOC>
