<DOC>
<DOCNO> 208305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sondun10.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da seçim krizi devam ediyor... 
</HEADLINE>
<TEXT>

     İran Cumhurbaşkanı Yardımcısı, Yönetim ve Planlama Kurumu Başkanı Muhammed Settarifer, Cumhurbaşkanı Muhammed Hatemi hükümetinin, adil meclis seçimi sürecini garanti etme görevini yerine getiremediğini düşünürse kesinlikle istifa edeceğini söyledi. 
     İRNA'nın haberine göre, Settarifer, hükümetin serbest seçimleri organize etme ve vatandaşlarının haklarını korumadaki yükümlülüğünü karşılayamayacağını düşünmesi halinde görevde kalmanın bir seçenek olmadığını belirterek, ''Devletin farklı kurumları tarafından adaylığı onaylanmış 8 binden fazla adayın yarısından fazlasının meclis seçimlerine katılma hakkı reddedildiğinde, bu insanlar rejim düşmanı gibi yargılanmış olur. Kalkınma planlarımızı bu kadar çok iç düşmanla nasıl yürütebiliriz '' dedi. 
     Bu arada, İçişleri Bakanlığı, Anayasayı Koruyucular Konseyi'nin AKK milletvekili adayı olmak için kayıt yaptıran 8 bin 157 kişiden 3 bin 605'inin adaylığını reddettiğini açıkladı. 
     Bakanlığın ise adaylardan 434'ünün seçime katılmasını onaylamadığını, AKK tarafından adaylığı reddedilenlerden 84'ünün milletvekili olduğu belirtilen açıklamada, birçok kişinin İslam'a ve dini lider Ayetullah Ali Hamaney'in konumuna saygı göstermediği için adaylığının kabul edilmediği kaydedildi. İçişleri Bakanı Abdülvahid Musavi Lari de Meclis Başkanı Mehdi Kerrubi ile yaptığı toplantıda, AKK'nın, milletvekilliği için başvuran kişilerden yüzde 80'inin adaylığını, seçim yasasının 28'inci maddesine göre, ''İslam'a saygı, İslam Cumhuriyeti ve Anayasaya bağlılık ilkesine'' uygun davranmamaktan reddettiğini söyledi. 
     Lari, Kerrubi'den serbest seçimlerin yapılması için devreye girmesini de istedi. 
     Bu arada, İran İslam Devrimi'nin lideri Ayetullah Ruhullah Humeyni'nin torunu ve Meclis Birinci Başkan Yardımcısı Muhammed Rıza Hatemi'nin eşi Zehra Eşgari'nin de adaylığı reddedildi. AKK, Tahran'dan milletvekili adayı Eşragi'nin adaylığına, ''İslam'a saygısızlık yaptığı ve İslam Cumhuriyeti ve anayasasına bağlı olmadığı'' iddiasıyla onay vermedi. 
     İran'da 28 eyaletten 27'sinin valisi mevcut kriz bir hafta içinde çözülmediği takdirde istifa etme tehdidinde bulunurken, Bakanlar Kurulu üyelerinden 10'dan fazlasının istifa mektubunu hazırladığı belirtiliyor. 
     12 üyeli muhafazakar AKK'nın, ''doğruluk-yeterlilik denetimi''ne dayanarak çok sayıda reformcu adayı seçimlere katılmasına onay vermemesi, önceki gün reformcular ve muhafazakarlar arasında yeni bir krizin çıkmasına yol açmıştı. 
     
</TEXT>
</DOC>
