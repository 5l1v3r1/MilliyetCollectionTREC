<DOC>
<DOCNO> 213480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sondun03.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li senatörler Savaş öncesi istihbarat servisleri hata yaptı 
</HEADLINE>
<TEXT>

     Amerikalı senatörler Pat Roberts ve Jay Rockefeller, Irak savaşından önce Amerikan istihbarat servislerinin hata yaptığını belirtti. 
     Senato'nun istihbarat komisyonu yetkililerinden Cumhuriyetçi Senatör Roberts, Amerikan Haberalma Teşkilatı Başkanı George Tenet'in savaştan önce yapılanları savunduğu gün Demokrat Senatör Rockefeller ile düzenlediği ortak basın toplantısında gazetecilere, ''Hatalar yapıldı ve biz bunu raporumuzda ortaya koyacağız'' dedi. 
     Demokrat Senatör Rockefeller da, ''İstihbarat servislerinin birçok konuda hata yaptığını kabul etmesinin önemli olduğunu düşünüyorum. Kongre, Başkan George Bush ve Beyaz Saray'ın da birçok noktada hata yapıldığını kabul etmesi önemli. Bir kere hatalarımızı kabul edersek daha iyi ve daha emin bir gelecek oluşturabiliriz. Ama bunu gerçeği inkar ederek yapamayız'' dedi. 
     Roberts, istihbarat servislerinin reforma gereksinim duyduğu görüşünü de dile getirdi. 
     Komisyonun raporunu Mart ayında yayınlaması bekleniyor. 
     
</TEXT>
</DOC>
