<DOC>
<DOCNO> 208620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/sonspo01.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Oktay Derelioğlu, Akçaabat Sebatspor'da... 
</HEADLINE>
<TEXT>

     Devre arası hazırlık kampını Antalya'da sürdüren Akçaabat Sebatspor, transfere hız verdi. 
     Akçaabat Sebatspor Kulübü Başkan Yardımcısı Baki Eyüboğlu, A.A muhabirine yaptığı açıklamada, İbrahim, Sedat, Hamza, Mehmet, Abdurahman, Ufuk Ali ve Adem ile bugün bir görüşme yaptıklarını belirterek, ''7 futbolcunun sözleşmesini 1'er yıl daha uzattık'' dedi. 
     Eyüboğlu, iç transferde Bayram ve Ekrem ile de görüşmelerinin sürdüğünü ifade ederek, bu futbolcularla büyük ihtimalle yarın sözleşme imzalayacaklarını kaydetti. 
     
     OKTAY HAREKATI 

     Öte yandan, Akçaabat Sebatspor, Almanya İkinci Lig takımlarından Nürnberg'de oynayan Oktay Derelioğlu ile de prensipte anlaştı. 
     Eyüboğlu, Oktay ile bir görüşme yaptıklarını kaydederek, ''Oktay ile prensipte anlaştık. Bu akşam veya yarın kampa gelecek ve büyük ihtimalle de sözleşme imzalayacağız'' diye konuştu. 
     
</TEXT>
</DOC>
