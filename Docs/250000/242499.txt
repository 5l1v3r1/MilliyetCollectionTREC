<DOC>
<DOCNO> 242499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonyas14.html </URL>
<DATE> 2004/05/24/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Çocuklarını okula jiple götüren veliler aptal 
</HEADLINE>
<TEXT>

     İngiltere'nin başkenti Londra'nın İşçi Partili Belediye Başkanı Ken Livingstone, çocuklarını okula jiple götüren velilerin ''aptal'' olduğunu öne sürdü. 
     ''Kızıl Ken'' lakaplı Livingstone, 10 Haziran'da yapılacak belediye seçimleri için düzenlediği kampanya çerçevesinde verdiği bir televizyon mülakatında, ''Bir çiftçinin engebeli arazide 4x4 jip kullanmasını anlayabilirim, ancak Londra'da jip kullanan birini görünce, içimden sen tam bir aptalsın demek geçiyor'' dedi. 
     Londra Belediye Başkanı, 4x4 araçların Londra'da kullanılmaması gerektiğini vurgulayarak, ''Bunlar Londra için kötü ve tam anlamıyla gereksiz'' diye konuştu. 
     ''Kızıl Ken'', Londra merkezinde hafta içi trafiğe çıkan otomobillere getirdiği, günlük 7.5 euro yaklaşık 13 milyon TL trafik vergisiyle tanınıyor. Bu önlem sayesinde Londra'daki trafik sıkışıklığı önemli ölçüde azaldı. 
     4x4 jipler, Londra argosunda, başkentin en zengin mahallesi olan Chelsea'ye atfen, ''Chelsea traktörleri'' olarak adlandırılıyor. 
     
</TEXT>
</DOC>
