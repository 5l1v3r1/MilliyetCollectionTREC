<DOC>
<DOCNO> 233225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sonspo23.html </URL>
<DATE> 2004/04/20/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Bursaspor A. Sebatspor galibiyetini unutup önümüze bakmalıyız... 
</HEADLINE>
<TEXT>

     Bursaspor Teknik Asbaşkanı Erkan Körüstan, Akçaabat Sebatspor deplasmanında önemli bir galibiyet aldıklarını, ancak bunu unutup kalan 4 maça odaklanmaları gerektiğini söyledi. 
     Körüstan, AA muhabirine yaptığı açıklamada, deplasmandan alınan 3 puan sonrası tüm camianın, ''Bursaspor ligde kaldı'' rehavetine kapıldığını, bunun sıkıntı yaratabileceğine dikkati çekti. 
     Akçaabat Sebatspor maçını aşılması gereken engellerden biri olarak gördüklerini kaydeden Körüstan, ''Bu engeli aştık. Akçaabat Sebatspor galibiyetini unutup önümüze bakmalıyız. Daha aşılması gereken 4 zorlu engel var'' dedi. 
     Körüstan, deplasmanda alınan galibiyette, futbolcu ve teknik heyet kadar, Trabzon'a kadar giden Bursa Büyükşehir Belediye Başkanı Hikmet Şahin, CHP Bursa milletvekili Kemal Demirel, emniyet müdür yardımcıları ve kentin önde gelenlerinin manevi desteklerinin de önemli rol oynadığını belirtti. 
     Elazığspor maçına da değinen Körüstan, rakip takım yöneticilerinin yaptığı ''küme düştük'' açıklamalarına aldırış etmediklerini, sahaya mutlak galibiyet parolasıyla ve büyük bir ciddiyetle çıkacaklarını anlattı. 
     
     FUTBOLCULARA VERİLECEK TARİHİ PRİM 
     Erkan Körüstan, futbolcuların takımın ligde kalması haline kendilerinden özel bir prim talebinin olmadığını bildirdi. 
     Yönetim Kurulu olarak, ''itici güç'' olacağı düşüncesiyle kümede kalınması durumunda futbolculara, Bursaspor tarihinin en büyük primini verme kararı aldıklarını vurgulayan Körüstan, şunları söyledi 
     ''Futbolcuların bizden böyle bir talebi yok. Hatta futbolcular, Bize prim vermeyin. Onurumuzu kurtarmak, takımı kümede bırakmak için elimizden geleni yapacağız dediler. Ancak, yönetim kurulu olarak aldığımız kararın arkasındayız. Ligde kalırsak futbolculara çok ciddi miktarda prim vereceğiz.'' 
     
</TEXT>
</DOC>
