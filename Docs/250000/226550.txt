<DOC>
<DOCNO> 226550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sondun34.html </URL>
<DATE> 2004/03/29/ </DATE>
<TIME> 19.42 </TIME>
<AUTHOR>  </AUTHOR>
<HEADLINE>
Türkiye, Avrupa yolsuzlukla mücadele sözleşmesini onayladı 
</HEADLINE>
<TEXT>

     Türkiye, Avrupa Yolsuzlukla Mücadele Sözleşmesi'ne bugün resmen taraf oldu. 
     Türkiye'nin Avrupa Konseyi'ndeki daimi temsilcisi Büyükelçi Deryal Batıbay, Ankara'nın sözleşmeyi onayladığına dair belgeleri bugün Avrupa Konseyi Genel Sekreteri Walter Schwimmer'e sundu. 
     Sözleşme, yolsuzluk faaliyetlerinin suç sayılması ve bu suçlara karşı etkin bir uluslararası işbirliğiyle dayanışma öngören kapsamlı bir yasal belge olma özelliği taşıyor. 
     Yolsuzluğa karşı uluslararası alanda alınacak önlemleri de kapsayan sözleşmenin hazırlıkları, 1999 yılında Avrupa Konseyi bünyesinde kurulan ''Yolsuzluğa Karşı Mücadele eden Devletler Grubu'' GREKO tarafından başlatılmıştı. 
     Sözleşmede, yerel ve uluslararası alanda çalışan devlet memurlarının, parlamenterlerin, kamu görevlilerinin, yargıçların, ticaretle uğraşanların, muhasebecilerin ve kara para aklama suçuna karışanların aktif ve pasif olarak yolsuzluk yapma şekillerine ilişkin kapsamlı tarifler getiriliyor. 
     Bu suçların önlenmesine yönelik uluslararası önlemlere yer verilen sözleşmede, ülkelerarası bilgi alışverişi, suçluların iadesinin kolaylaştırılması ve dokunulmazlıkların kaldırılmasına yönelik uygulamaların önemine dikkat çekiliyor. 
     Sözleşmede, devletlerin bu suçları önlemesi için caydırıcı cezalar uygulaması isteniyor. 
     
</TEXT>
</DOC>
