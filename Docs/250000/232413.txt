<DOC>
<DOCNO> 232413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/guncel/gun01.html </URL>
<DATE> 2004/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmara depreminden önce 'alarm' verilecek 
</HEADLINE>
<TEXT>

   Büyük depremin gelmeden önce istasyonlarda hissedileceğini belirten Doç. Dr. İnan "Alarm verecek derecede bir şey olduğunda bunu bildireceğiz" dedi 
      Önay Yılmaz 
   
   TÜBİTAK Marmara Araştırma Merkezi'nde MAM , "depremin önceden kestirilmesi" çalışmalarını koordine eden Yer Bilimleri Enstitüsü'nden Doç. Dr. Sedat İnan, tam yerini, zamanını ve büyüklüğünü bilememekle birlikte, Marmara Bölgesi'nde meydana gelecek büyük bir depremi birkaç gün öncesinden öğrenebileceklerini ve valileri uyaracaklarını söyledi. 
   İnan, Marmara Bölgesi'nde yapılan ölçümlerde elde edilen kaplıca suyu ve radon gazı değerlerinde büyük bir artış gözlemlemediklerini, şu anda endişe edecek bir durumun söz konusu olmadığını belirtti. İnan, "Yıkıcı bir deprem öncesini kaçıracağımızı düşünmüyorum. Büyük deprem, önceden istasyonlarda hissedilecek. Bölgeyi etkileyecek tüm istasyonlarda alarm verecek derecede bir şeyler olduğu takdirde yetkililere durumu bildireceğiz. Bundan hiç kimsenin kuşkusu olmasın. Yetkililere ulaşamamak gibi bir sıkıntımız yok" dedi. 
   
   Kamuoyuyla paylaşırlar 
   İnan, "Büyük bir depremi önceden bildirirsek, onların da bunu kamuoyuyla paylaşacağına inancım tam" diye konuştu. 
   Marmara Bölgesi'nde Prof. Dr. Naci Görür tarafından kurulan 8'i radon gazı, 16'sı da su olmak üzere toplam 24 gözlem istasyonuna sahip olduklarını, sayıyı artırmayı hedeflediklerini anlatan İnan, yakında Balıkesir ve Çanakkale gözlem istasyonlarının da devreye gireceğini söyledi. İstanbul Büyükşehir Belediyesi ile bu çalışmalara yönelik yeni bir sözleşme imzaladıklarını da belirten İnan, Bolu'da geçtiğimiz günlerde meydana gelen 4.6 büyüklüğündeki depremi bilen kaplıca işletmesi Kazım Özgen olayıyla ilgili de şöyle dedi 
   "Özgen, depremle çok ilgili ve meraklı bir kişi. Kaplıcasında su gözlem istasyonu kurduk. Bize 3 yıldır ölçümlerde yardımcı oluyor. Cihazlara göz kulak oluyor. 12 Kasım 1999 Düzce depreminden önce de kaplıca suyunda çok ağır bir koku hissetmişti. Koku artınca beni arar. Bolu'daki depremden önceki akşam da aradı, 'Yav hoca kokuda bir değişiklik oldu' dedi. Güvendiğimiz birisi. Haftada 3 - 5 kez arar, bazen her gün arar, bazen de 15 günde bir arar." 
   
   Radon gazı artıyor    MAYIS 2001'de "Deprem Kestirimini Amaçlayan Yeni Metotların Uygulanması Projesi"nde radon gazının depremden 2-3 gün içinde artış gösterdiği belirlenmişti. Ekim 2001'den başlayarak Marmara Bölgesi'nde 8 radon gazı ve 16 yeraltı suyu gözlem istasyonunda elde edilen veriler değerlendirildiğinde, toprakta, radon gazı hareketinin depremlerden önce, ciddi, sistematik ve güvenilir değişimler verdiği sonucuna varılmıştı. 
   
   Gediz, 4.1'le sallandı 
   KÜTAHYA DHA 
   KÜTAHYA Gediz'de dün sabah erken saatlerde meydana gelen 4.1 büyüklüğündeki depremde ilk belirlemelere göre, can ve mal kaybı olmadı. Ancak halk arasında kısa süreli panik yaşandı. Boğaziçi Üniversitesi Kandilli Rasathanesi Deprem Araştırma Enstitüsü, saat 06.38'de kaydedilen depremin merkez üssünün Gediz olduğunu açıkladı. Sarsıntı çevre ilçeler ve Uşak'ta da hissedildi. 
   
   Prof. Yarar vefat etti    İSTANBUL Milliyet 
   TÜRKİYE Deprem Vakfı TDV Başkanı Prof. Dr. Rifat Yarar 91 , İstanbul'da dün vefat etti. İstanbul Teknik Üniversitesi'nde 47 yıl öğretim üyeliği yapan Yarar için yarın Taşkışla binasında tören düzenlenecek. Yarar'ın cenazesi, Galippaşa Camii'ndeki namazdan sonra Karacaahmet Mezarlığı'nda toprağa verilecek. 
   
   
</TEXT>
</DOC>
