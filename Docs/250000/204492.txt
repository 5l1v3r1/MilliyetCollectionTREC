<DOC>
<DOCNO> 204492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/spor/spo01.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tavizsiz Kartal 
</HEADLINE>
<TEXT>

   Beşiktaş yönetimi, 2'şer trilyon isteyen Tümer ve Ahmet Yıldırım için daha önce önerilen rakamların üstüne çıkmayacak, teklifi kabul etmemeleri halinde kendilerine yol verecek 
   ORHAN YILDIRIM 

   
   Geri adım yok 
   İÇ transferde Ronaldo ve İbrahim Üzülmez'in mukavelelerini uzatan Beşiktaş, Tümer Metin ve Ahmet Yıldırım'a ise taviz vermeme kararı aldı. Teknik Direktör Mircea Lucescu'nun "imajları değiştiği için yüksek rakam istemeleri doğal" açıklaması yapmasına rağmen, iki oyuncu yönetimin teklifine olumlu yaklaşmazsa, kendileri ile bağlar sezon sonunda koparılacak. Tümer Metin ve Ahmet Yıldırım'ın 2'şer trilyon lira para istemesi yönetimde sıkıntı yaratmıştı. 
   
   İpler kopabilir 
   BEŞİKTAŞ, Ahmet Yıldırım'a 1 trilyon 250 milyar, Tümer'e ise 1 trilyon 400 milyar lira teklifte bulundu. İki oyuncu imza atmaya yanaşmamaları halinde, sözleşme yenilemek için ısrarcı davranılmayacak. Ahmet ve Tümer'e 10 Ocak'ta randevu verilirken, bunun dışında herhangi bir pazarlık yapılmaması kararı alındı. Bu durum Tümer ve Ahmet'i kulüp arayışına itti. İkilinin gelen transfer tekliflerini değerlendirmeye aldığı öğrenildi. 
   
      'Şampiyonluğa demir atacağız'    LİGE verilen arada baba ocağı Artvin'in Hopa ilçesinde soluğu alan İbrahim Üzülmez, hem maratonun ilk yarısını zirvede kapatmanın, hem de Beşiktaş ile nikah tazelemenin keyfini çıkarıyor. Başarılı oyuncu, eşi Neslihan Üzülmez ile birlikte Arhavi Belediye Başkanı Musa Ulutaş'ı da ziyaret etti. 
   GENÇ çifte serender maketi hediye eden Ulutaş, daha sonra kendilerini kayıkla Arhavi sahillerini gezdirdi. Gezi sırasında iddialı açıklamalar yapan İbrahim, "Beşiktaş gemisi lig sonunda şampiyonluk limanına demir atacak. Bundan hiçbir Beşiktaşlının şüphesi olmasın" ifadelerini kullandı. 
   
   Beşiktaş'ta kamp korkusu    ANTALYA'DAKİ yoğun yağmur ve fırtına, Beşiktaş'ın devre arası kamp programını tehlikeye düşürdü. Geçen yıl ikinci etap çalışması için Antalya'ya giden Siyah - Beyazlılar, kötü hava şartları nedeniyle dört gün otele hapsolmuş ve tek idman yapamadan İstanbul'a geri dönmek zorunda kalmıştı. Aynı durumla karşılaşmak istemeyen yönetim, meteoroloji ile temasa geçerek, 11-17 Ocak tarihlerindeki hava durumu hakkında bilgi topluyor. 
   
   İlhan Mansız indirim peşinde    BEŞİKTAŞ tarihinde, Nouma'dan sonra 115 bin dolar ile ikinci en ağır para cezasına çarptırılan İlhan Mansız, II. Başkan Hüsnü Güreli'den yardım istiyecek. Golcü oyuncunun, cezanını çok yüksek olduğunu belirtip, kendisine indirim yapılmasını talep edeceği, 200 bin dolarlık ödemesinden kesilen kalan rakamın da hesabına yatırılmasını isteyeceği öğrenildi. Ancak yönetimin bu konuda kararlı olduğu bildirildi. 
   
   Luce çıtayı yükseltti    Rumen hoca, bu sezon kendi rekorunu kırdı. Dört yıldır Türkiye'de görev alan Lucescu, ilk yarıda ilk kez 43 puanı bir arada gördü 
   Kendini aştı 
   BEŞİKTAŞ Teknik Direktörü, Türkiye'deki en başarılı sezonunu yaşıyor. Ülkemizde dördüncü yılını geçiren Mircea Lucescu, ilk yarılar itibariyle en fazla puanı bu sezon topladı. Rumen teknik adam, bu süre içinde çalıştırdığı Galatasaray ve Beşiktaş'ı ilk yarılar sonunda liderlik koltuğuna oturtmayı başardı. Bu sezon ise yenilgisiz liderlik koltuğuna oturttuğu Siyah - Beyazlı ekibin başında 17 maçta 43 puana alarak, Türkiye'deki en başarılı dönemine imza attı. 
   
   İlk yarı karnesi Takım Sezon O G B M A Y P Sıra Galatasaray 2000-01 17 12 3 2 39 12 39 1 Galatasaray 2001-02 17 12 3 2 46 23 39 1 Beşiktaş 2002-03 17 12 5 0 28 9 41 1 Beşiktaş 2003-04 17 13 4 0 42 15 43 1 
   
   Youla'ya el attılar    BEŞİKTAŞ, Youla'nın transferi için Lucescu'dan gelecek kesin yanıtı bekliyor. Yönetici Deniz Atalay ve eski yönetici Muzaffer Nasıroğlu, Gençlerbirliği'nin Ganalı golcüsünü renklerine bağlamak için kendilerinin bizzat bu transferi çözecekleri teklifini getirdiler. Atalay ve Nasıroğlu, daha önce Başkent ekibinden Ahmed Hassan ve Okan'ın transferinde büyük rol oynamıştı. İkili, Lucescu'dan olumlu rapor gelmesi halinde Youla için Başkent yönetimi ile pazarlık masasına oturacak. 
   
   
</TEXT>
</DOC>
