<DOC>
<DOCNO> 245379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sontur07.html </URL>
<DATE> 2004/06/04/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Ulukışla'da 2 ayrı patlama .. 
</HEADLINE>
<TEXT>

     Niğde'nin Ulukışla İlçesi'nde DYP İlçe Başkanı Hafız Saçan'a ait otelin önünde ve otoparkında 2 ayrı patlama oldu. Patlamada can kaybı yaşanmadı. 
     AA muhabirinin aldığı bilgiye göre, Hafız Saçan'ın işlettiği otelin önünde ve arkasındaki otoparkta, sabaha karşı, 30 dakika arayla 2 ayrı patlama meydana geldi. 
     Patlamaların ilki, otelin önünde bulunan Saçan'a ait 51 AP 600 plakalı kamyonun altında, diğeri ise otelin arka kısmındaki otoparkta meydana geldi. Patlamaların şiddetiyle çevredeki 6 araç zarar gördü. Patlamada can kaybı yaşanmazken, otel ve çevresindeki bazı binaların camları kırıldı. 
     Saçan, gazetecilere yaptığı açıklamada, ''Bir süredir tehdit alıyordum. Bu saldırı şahsıma ve otelime yöneliktir'' dedi. 
     Yetkililer, olayda kullanılan patlayıcıların türünün araştırıldığını ve Saçan'ın ifadesi doğrultusunda soruşturmanın sürdürüleceğini bildirdiler. 
     
</TEXT>
</DOC>
