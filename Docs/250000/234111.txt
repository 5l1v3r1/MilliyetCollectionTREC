<DOC>
<DOCNO> 234111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sondun31.html </URL>
<DATE> 2004/04/23/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Almanya Kıbrıs'ta Annan Planını destekliyoruz... 
</HEADLINE>
<TEXT>

     Hakkı Akduman bildiriyor 

Alman Hükümet Sözcüsü Bela Anda, hükümetin, BM Genel Sekreteri Kofi Annan'ın Kıbrıs planını desteklediğini söyledi. 
     Anda, bugün başkent Berlin'de yaptığı açıklamada, Başbakan Gerhard Schröder'in 27 Nisan Salı günü Köln kentinde Başbakan Recep Tayyip Erdoğan ile birlikte Türk-Alman Sanayi ve Ticaret Odası'nın TD-IHK açılışını yapacağını hatırlattı. 
     Schröder ve Erdoğan'ın daha sonra baş başa bir görüşme yapacaklarını belirten Anda, görüşmede ikili ilişkilerin yanı sıra ağırlıklı olarak Türkiye'nin AB üyeliğinin ele alınacağını, Kıbrıs konusunun da gündeme geleceğini kaydetti. 
     Alman hükümetinin Kıbrıs konusundaki görüşünün sorulması üzerine Anda, ''Hükümet, BM Genel Sekreteri Annan'ın Kıbrıs planını destekliyor. Bunu her fırsatta dile getirdi. Ayrıca Kıbrıs'taki her iki kesimde yapılacak referandumlarda da 'evet' denilmesini ümit ediyoruz'' dedi. 
     
</TEXT>
</DOC>
