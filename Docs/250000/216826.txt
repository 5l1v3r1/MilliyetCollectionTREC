<DOC>
<DOCNO> 216826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sontur43.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana'da işlenen cinayet olayında 3 tutuklu 
</HEADLINE>
<TEXT>

     Adana'da bir kişinin tabancayla başından vurularak öldürülmesi olayına karıştığı iddiasıyla 3 kişi tutuklandı. Öldürülen kişiyi tetikçi olarak tuttuğu öne sürülen kadın belediye başkan aday adayı hakkında ise gıyabi tutuklama kararı çıkartıldı. 
     Emniyet Müdürlüğü yetkililerinden alınan bilgiye göre, geçtiğimiz günlerde, Çukurova Üniversitesi Ziraat Fakültesi Araştırma ve Uygulama Çiftliği yakınlarında, İsmail İşlek'in 29 tabancayla öldürülmesi olayına karıştıkları iddiasıyla aranan Murtaza, Adnan ve Mahmut Ilgın gözaltına alındı. 
     Adnan ve Mahmut Ilgın, yapılan sorgulamalarında cinayetle ilgili suçlamaları kabul etmeyerek, olaya karışmadıklarını öne sürdüler. Murtaza Ilgın ise ifadesinde, öldürülen İsmail İşlek'in, cinayet tarihinden önce, AK Parti Yumurtalık Belediye Başkanı Aday Adayı Emine Koçak tarafından siyasi rakibi olarak gördüğü Belediye Başkanı Mehmet Çetin'i öldürtmek için tetikçi olarak tutulduğunu iddia etti. 
     İşlek'in öldürülme nedeni konusunda herhangi bir bilgisinin olmadığını belirten Murtaza Ilgın, ''Cinayeti engellemek istedim ama olmadı. Ahmet, bulunduğumuz otomobilden İsmail'i indirerek, uzaklaştı. Daha sonra silah sesi duydum. Niye öldürdü bilmiyorum'' dedi. 
     Poliste yapılan sorgulamalarının ardından adliyeye sevk edilen 3 zanlı, nöbetçi Asliye Ceza Mahkemesi tarafından tutuklanarak cezaevine gönderildi. 
     Ayrıca mahkeme tarafından, Belediye Başkanı Mehmet Çetin'i vurdurması için İsmail İşlek'i tuttuğu iddia edilen Emine Koçak hakkında da gıyabi tutuklama kararı çıkartıldı. 
     Emniyet müdürlüğü yetkilileri, cinayet olayıyla ilgili olarak soyadı belirlenemeyen Ahmet, Oğuz, Erken ve Bülent'i isimli 4 kişinin yakalanmasına çalışıldığını bildirdiler. 
     Belediye Başkanı Mehmet Çetin, AA muhabirine yaptığı açıklamada, daha önce herhangi bir tehdit almadığını belirterek, ''Son derece şaşkınım. Emine hanımı tanırdım. Böyle bir şey yaptırmak isteyeceği hiç aklıma gelmezdi. Siyasi çekişmelerin böyle olaylara dönmesine inanamıyorum'' diye konuştu. 
     
</TEXT>
</DOC>
