<DOC>
<DOCNO> 232879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonspo20.html </URL>
<DATE> 2004/04/19/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Aktuğ Şampiyonluğu fazla telaffuz etmek istemiyoruz... 
</HEADLINE>
<TEXT>

     Trabzonspor Kulübü Başkanı Atay Aktuğ, şampiyonluğun gönüllerinde yattığını ancak bunu fazla telaffuz etmek istemediklerini söyledi. 
     Aktuğ, A.A muhabirine yaptığı açıklamada, Fenerbahçe'nin berabere kalmasıyla şampiyonluk yarışında daha iddialı bir konuma geldiklerini ifade ederek, ''Şampiyonluk gönlümüzde yatıyor ancak fazla telaffuz etmek istemiyoruz'' dedi. 
     Dün akşam Trabzon'da büyük bir sevinç gösterilerinin yaşandığını ifade eden Aktuğ, ''20 yıldır gelmeyen şampiyonluğun kentte olduğu gibi her yerde heyecanı var ancak havaya girmemeliyiz. Trabzonspor büyük bir camiadır. Mazisinde de şampiyonluklar vardır. Bu fazla büyütülmemeli. 5 Mayıs 2000'de Fenerbahçe'ye yenilerek kaybedilmiş bir şampiyonluk var. Herkes bunun için dikkatli olmalı'' diye konuştu. 
     Hiç bir takımın şampiyonluğu hediye etmesi gibi bir durumun olmayacağını da kaydeden Aktuğ, şöyle devam etti 
     ''Şampiyonluk hak edilerek alınır. Trabzonspor'da ilk yarıdaki gibi değil. Futbolcuları gol yemekten korkmuyor, kazanmak için sahada herşeyi yapıyor. Takım ve teknik kadro performansı iyi. Sahada herhangi bir rehavet ve stres içinde değil. Bu şekilde devam edip hedefimize ulaşmak istiyoruz.'' Ligde 4 maçlarının kaldığını ve bu maçlardan galibiyetle ayrılmak istediklerini ifade eden Aktuğ, şöyle konuştu 
     ''Önümüzde ilk olarak Diyarbakırspor ile yapacağımız maç var. Rakibimiz çok rahat oynayacak. Bu maç bizim için önemli. Taraftarlarımız sakin olsunlar. Stadı doldursunlar ve centilmenliğe aykırı bir hareket yapmasınlar.'' Aktuğ, ligin sonu yaklaştıkça herşeyin olabileceğini de kaydederek, ''Biraz sakin olalım. Galatasaray maçından sonra büyük oranda herşey netleşir'' diye konuştu. 
     
</TEXT>
</DOC>
