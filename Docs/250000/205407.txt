<DOC>
<DOCNO> 205407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sonspo02.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da Ziya Doğan hızlı başladı... 
</HEADLINE>
<TEXT>

     Konyaspor'un yeni Teknik Direktörü Ziya Doğan, defansta zaaf olduğunu, öncelikle bunun çözüme kavuşturulacağını kaydetti. 
     Doğan, Konyaspor ile sözleşme imzalamadan önce istediği 2 günlük sürede takımı incelediğini ve sorunları belirlemeye çalıştığını bildirdi. 
     Yönetimden de gereken bilgileri aldığını ve takımdaki en büyük sıkıntının defansta olduğunu tespit ettiğini vurgulayan Doğan, ''Defansta bir zaaf var. Öncelikle bunu çözeceğiz'' dedi. 
     Bu nedenle transferde defansa ağırlık verileceğini ifade eden Doğan, şunları söyledi 
     ''Takıma ve benim oyun sistemime uyacak futbolcularla görüşmeye başladım. Bu konuda acele etmek zorundayız. Çünkü, 3 Ocak'ta kampa gireceğiz. Takımın yeni alınacak futbolcularla birlikte taktik ağırlıklı çalışması gerekiyor. Bu konuda çok eksiğiz. İkinci yarıda Konyaspor, dörtlü savunma sistemi ile sahaya çıkacak. Hedefim dörtlü savunma, ancak uymazsa üçlü savunmaya da dönebiliriz.'' Doğan, her teknik direktör gibi sahada mücadele eden hırslı futbolcuları tercih ettiğini vurgulayarak, başarının hırslı ve kazanma inancı ile geleceğine inandığını söyledi. 
     Bu nedenle altyapının kendisi için büyük önem taşıdığını belirten Doğan, ''Altyapıdan gençlere her zaman şans tanımaya hazırım. Sistemime uymayan futbolcuyu milyon dolarlık fiyatı da olsa affetmem. Mesleğimde duygusal değilim. Kimsenin gözünün yaşına bakmam. Oynamayan, mücadele etmeyen ya kulübe oturur, ya da gider'' diye konuştu. 
     Doğan, Konyaspor'un başarılı olması için hep birlikte hareket edilmesi gerektiğini ifade ederek, takımın başarılı olmasının kentte sokaktaki simitçiden, sanayiciye kadar herkese fayda sağlayacağını sözlerine ekledi. 
     
</TEXT>
</DOC>
