<DOC>
<DOCNO> 236096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/spor/ykoksaldi.html </URL>
<DATE> 2004/04/30/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Formalite icabı spor 
</HEADLINE>
<TEXT>



Bir aydır spor alemini Ian Thorpe vakası sardı. Etik, spor ruhu, hak ve açgözlülük tartışmalarında her yöne çekilebilecek bir olay. 17 yaşında yüzmede 22 Dünya rekoru geçmişi olan en genç Dünya Şampiyonu, üst üste 3 Dünya Şampiyonası'nda aynı branşta altın kazanan ilk sporcu, Avustralya'nın harika evladı 21'lik Thorpe, 400 olimpiyat seçmelerinde hatalı çıkışla diskalifiye edildi. Başbakanları J. Howard bunu tek kelimeyle özetledi "Trajedi " 
Başbakan böyle derse arkasını tahmin edersiniz. Kamuoyu baskısı arttı, Thorpe Uluslararası Olimpiyat Komitesi'ne önceki şampiyonlara direkt katılma hakkı tanınsın diye itirazda bulundu. Seçmeleri ikinci bitiren, Thorpe'un yakın arkadaşı Craig Stevens, "Çekil" diye ablukaya alındı. 15 Nisan'da Thorpe açıklama yaptı Stevens yarışmadan çekilirse onun yerine geçmeyi kabul ederim. Oysa hak o yarışta 3. olanındı. Mantığın, kuralların sesi bunu diyordu. 
Ama sorun çoktan pembe diziye dönüşmüştü. Stevens ise belki baskıdan belki menfaatten belki de iyi niyetten bunu düşünebileceğini söyledi. Bir yandan da menajeri bu hikayenin yayın hakkı parası peşinde koşuyordu 
Başta direnen Avusturalya Olimpiyat komitesi de sonunda Thorpe dedi. Nihayet Stevens, pazartesi çekildiğini açıkladı kararı gönül rahatlığıyla verdiğini söyledi. Hikayesini de bir televizyon kanalına 60000 Dolar'a sattı. 
Stevens'ın çekilmesini savunanların ana bahanesi, onun esas uzmanlık alanının 1500 metre olması, 400'de madalya şansının az görülmesi idi. Oysa "arada kalan" elemelerde 3. olan Josh Krogh idi. Stevens yerine olimpiyatlara ilk kez katılacak birinin elinden bu hakkı almak gerekse karar değişecek miydi Değişecekse şimdi niye böyle Krogh'a bu yapılmadı mı Madalya şansı yok diye bir sporcuyu silmek ne demektir 
Şimdi kimse sevinmesin, "Diğer ülkerin sisteminden, ilkelerini savunmalarından örnek veriyorsunuz, bakın onlar da bunları hiçe sayabiliyor" diye. Oluyor elbet, ama biz adeta ömür boyu o havuzda boğulacakmışız gibi geliyor. Benzer olayı geçen sene güreşte de Hamza Yerlikaya ve Nazmi Avluca yaşadı. Aynı sıkletteki iki güreşçimize turnuva paylaştırıldı. İsteyerek, istemeyerek. Nazmi Avrupa, Hamza Dünya Şampiyonası'na. 
Futbolumuza da dokunuyor ucu. Onlarca Thorpe, Yerlikaya vakaları, türevleri ile dolu. Bu düşünce tarzı ile idare ediliyor. "Gençlerbirliği başarılı, UEFA'ya katılsın" diye tavır koyan Anadolu kulüpleri ve ilhan Cavcav birer Ian Thorpe cephesi iken "Peki lig dördüncüsünün hakkı ne olacak" sorusu rekabet ahlakının sesiydi. Bu işin ucu şimdi şampiyonluk yarışına da dayandı. Herkes sıkıntılı. 
İşte Avustralya'da bir Thorpe suya erken düşmüş, sesi taaa Türkiye'den duyulmuş. 


</TEXT>
</DOC>
