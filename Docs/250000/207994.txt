<DOC>
<DOCNO> 207994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/magazin/mag01.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Suç Elena'da değil, bizde' 
</HEADLINE>
<TEXT>

   Popstar jürisinden Ercan Saatçi, Elena'nın elenmesine isyan etti. Bu hafta Barış'ın gitmesinin gerektiğini savunan Saatçi, "Vicdanım sızlıyor" dedi... 
      DENİZ ALTUNTAŞ 
   
   Popstar yarışmasının 9. final gecesinde büyük sürpriz sonucu Elena'nın elenmesi, jüri üyelerinden Ercan Saatçi'yi çok üzdü. Elena'nın yerine kötü performans gösteren Barış'ın elenmesi gerektiğini söyleyen Saatçi, "Elena çok güzel söyledi. Kızın suçu yok. Bütün suçu kendimde buluyorum. Jürideki görevimiz insanları doğru yönlendirmek. Kendi adıma toplumun büyük kısmını doğru yönlendiremedim. Vicdanım sızlıyor" dedi. 
   Bu hafta en iyi şarkı söyleyen yarışmacı olan Elena'nın elendiğini, en kötü söyleyen Barış'ın ikinci olduğunu söyleyen Saatçi, "Halk doğru yönlendirilmediği zaman, siyasi parti seçimlerinde de bu oluyor" diye konuştu. 
   Saatçi, Bayhan'ın gecenin birincisi olmasını ise üstün performansına bağlayarak, şunları söyledi 
   "Benim Bayhan'a ya da başka bir yarışmacıya özel ilgim yok. Nasıl şarkı söylediklerini değerlendiriyorum. Bayhan kadar küçük yaşta bu kadar acı çekip sonra bu ışıkların altında şarkı söylemek her babayiğidin harcı değil. İnanılmaz bir karizması ve ışığı var. Gelecekte çok önemli bir star olacak. Bayhan'dan tabii ki popstar olur." 
   
   'Korkum Bayhan'ın finale kalması ..'    Ahmet San 
   Jüri üyesi Ahmet San, yarışma sırasında kendisini en çok şaşırtan finalistin Elena olduğunu belirtti. San, ilk başta Elena'nın yarışmaya katılmaması gerektiğini savunduğunu anlatarak, şunları söyledi "Elena'nın finale bile kalmaması için uğraş verirken fikrimi Ercan Saatçi değiştirdi. İyi ki değiştirmiş, çünkü Elena ile azmin neler yapacağını gördük. Yarım yamalak Türkçesiyle başladığı yarışmada hatasız, telaffuzunu düzelterek, ruh katarak şarkı söyler aşamaya geldi. Bence büyük başarı. Gitmesi de normal. Bayhan'ın birinci olacağını söyledim ama aslında elenmesi gerekirdi. Korkum Bayhan'ın finale gitmesi." 
   
   Barış'ın taraftarları örgütlü hareket etti    A. Çağlayan 
   Yarışmanın en başından bu yana Rus asıllı yarışmacı Elena'nın Türkiye'nin popstarı olmayacağını savunan jüri üyesi Armağan Çağlayan, Elena'nın hak etmediği bir haftada elendiğini söyledi. Elena'nın "Everyway That I Can" şarkısını söylediği hafta elenmesi gerektiğini savunan Çağlayan, "Bu haftaki performansı olağanüstüydü. Haftanın en kötü performansı Barış'ındı" dedi. Çağlayan şöyle konuştu "Eve gittim, internette Barış'ın sayfasına girdim. Barış'ın taraftarları 'Eğer şimdiye kadar beş oy yolluyorsak, bu hafta 15 oy yollayalım' diyerek örgütlenmişti. Bu sonuç bence bu örgütlenmenin sonucuydu. Bütün kızlar elenecek, Popstar Kırkpınar er meydanına dönecek diye aklım çıkıyor. Umarım Firdevs gitmez." 
   
   'Eşimin yolu zaten açık'    Elendikten sonra gözyaşlarına boğulan, ancak kısa süre içinde toparlanarak hareketli bir ünlü İngilizce şarkı "Venus"ü seslendiren Elena'ya program bitiminde müzisyen eşi Metin Şensoy eşlik etti. Elena, Rus Konsolosluğu'ndan destek telefonu almadığını belirterek, "Kimseye kırgın değilim. Bana telefon etmediler ama yüreklerinin benimle birlikte olduğunu biliyorum" dedi. Metin Şensoy da, "Eşimin elenmesi o kadar önemli değil, onun yolu zaten açık" diye konuştu. 
   
   Korsan alanlar eksik dinleyecek    Müzik piyasasına hareket getiren Popstar albümü, 10 günde 300 bin satış rakamına ulaştı. Albümü yayımlayan DMC'nin Genel Müdürü Ercan Saatçi, toplam satışın 1 milyona adede ulaşmasını beklediğini dile getirdi. Korsan satışların haklarını çaldığını da vurgulayan Saatçi, "Sadece benim değil Orhan Gencebay'dan Sezen Aksu'ya kadar binlerce kişinin hakkını yiyorlar. Popstar albümündeki bir takım enstrümanları CD'ye farklı kaydettik. Korsan CD alanlar enstrümanların bazılarını duyamayacak" dedi. 
   
   
</TEXT>
</DOC>
