<DOC>
<DOCNO> 215821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sontur35.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dayakçı komşuya 1 milyar ceza 
</HEADLINE>
<TEXT>

     İzmirli Şevki Torni, asansörde kendisini tartakladığını iddia ettiği komşusu aleyhine açtığı tazminat davasını kazandı. 
     Karşıyaka Asliye Hukuk Mahkemesi'ndeki duruşmaya, komşusuna dayak attığı öne sürülen Nesimi Doğru katılmazken, şikayetçi Şevki Torni avukatı Murat Fatih Ülkü ile hazır bulundu. 
     Hakim Süleyman Ünlü, Şevki Torni'nin müessir fiile maruz kaldığını, şahsiyet haklarına da tecavüz edildiğini, bu nedenle davalının 46 milyon lira maddi, 1 milyar lira da manevi tazminatı yasal faiziyle birlikte ödemesine karar verdi. 
     Torni'nin avukatı Murat Fatih Ülkü, konuyu Avrupa İnsan Hakları Mahkemesi'ne taşıyacaklarını belirterek, ''Bilindiği gibi, bu hukuksal süreçte ceza davasında da müvekkilimin haklılığı belirlenmiş, ancak para ve hapis cezası, ehliyetin geri alınması ile ilgili karar üretilmiş, yine diğer yaptırım biçimleri istemlerimiz karara bağlanmamıştır'' dedi. 
     Ülkü, dosyanın olağan yargılama süresinin aşılması ve olayın niteliklerine uygun bir çözümün üretilmemesi anlamında ''Adil yargılama hakkı'' ihlali içerdiği için konuyu Avrupa İnsan Hakları Mahkemesi'ne taşımak için hazırlıklarını tamamladıklarını söyledi. 
     
     DAVANIN GEÇMİŞİ 
     Karşıyaka 1879 Sokak'ta oturan Şevki Torni, 25 Haziran 1999 tarihinde, aynı binada oturan komşusu Nesimi Doğru'dan, asansörde kendisini dövdüğü gerekçesiyle şikayetçi olmuştu. 
     Doğru'nun cezalandırılması için dava açan Torni'nin avukatlarından Cem Nemutlu, Karşıyaka 2. Sulh Ceza Mahkemesi'ne verdiği dilekçesinde, ''Doğru'nun, mahkemenin belirleyeceği gün sayısı kadar asansöre binmemesi, apartmana belli gün sayısında başı yere eğik vaziyette girmesi ve ömür boyu ya da belli süre oturacağı apartmanlarda yöneticilik yapmaması gibi res'en gözetilecek manevi tazminat yaptırımlarına karar verilmesini'' talep etmişti. 
     Ancak 2. Sulh Ceza Mahkemesi hakimi, Nesimi Doğru'ya 3 ay hapis ve 1 milyon 520 bin lira para cezası vermiş, Doğru'nun ehliyetine de 25 günlüğüne el konulmuştu. 
     
</TEXT>
</DOC>
