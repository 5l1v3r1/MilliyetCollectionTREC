<DOC>
<DOCNO> 236070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/magazin/yazdud.html </URL>
<DATE> 2004/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir dünya şehri İzmir 
</HEADLINE>
<TEXT>


Hilton çalışanlarıyla keyifli, bir akşam yemeği için Ristorante Mario Plaza, Karşıyaka'nın incisi Sokaki yıkılıyor, Clup 33, sporun yeni adresi Gymnasium, Le Meyhane, Ahmet Demirel'den 'Denize Döktüm', Berna Öztürk'ün başarısı, Bohem... 



Kim ne derse desin, hatta zaman zaman ben bile diyeyim "İzmir kasabadır" diye... Yabancılara göre İzmir bir dünya şehri. Tertemiz caddeleri, muntazam sokakları, medeni halkı, eğlencesi, ucuzluğu, yaşam standardının yüksekliği ile gerçekten yaşanabilecek bir kent İzmir. Belediye Başkanı Ahmet Piriştina'nın da son yıllarda İzmir'e yaptıklarını hesaba katarsak memleketim gerçekten çok gelişti. Bir kere canınız sıkıldı mesela, 45 dakika sonra Çeşme, Foça, 2.5 saat sonra da Bodrum veya Marmaris'tesiniz. "Niye orada yaşamıyorsun " diye sorabilirsiniz. İzmir sevdiğim yer, İstanbul doyduğum yer. POSTA'daki sırdaşım, Yazı İşleri Müdürü Hande Özcan, POSTA'yı sizlere bu kadar renkli, güzel gösteren Görsel Yönetmen Saliha Pakel bile İzmirli olmamalarına rağmen şehrimin hastasıdır. Bunca kelamı niye ettiğime gelince geçen hafta sonu İzmir'deydim. Bunun pek çok sebebi vardı. Sevgili arkadaşım Can Keskintepe'nin İzmirliler'e kazandırdığı muhteşem spor ve sağlıklı yaşam merkezinin açılışı yapılıyordu. Zaten İzmir Tüyap Kitap Fuarı'nda da imza günüm vardı. Ayrıca 47 yaşında aslan gibi bir adamken 1.5 günde beyin kanamasından ölen babamın da 22. ölüm yıldönümüydü. İki aydır İzmir'e gitmemiştim. Evladım olsa anca bu kadar sevebileceğim DHA Doğan Haber Ajansı muhabiri Cesur Sert "Anne, İzmirli eğlence sahipleri sana kızıyor, onları ihmal ediyormuşsun" deyince bir taşla birkaç kuş vurmak istedim, Gidişte havaalanındaki CIP Salonu'nda Ali Şen ve Ahmet Demirel ile karşılaştım. İkisinin de çok ilginç birer hikayesi var. Ali Şen Bodrum'dan kopamıyor, Ahmet ise Bodrum'dan kaçıp İstanbul'a yerleşti. Ahmet'in yeni albümü çıkmış. Özkan Turgay, Hasan Çakırsoy ve Selim Çaldıran ile birlikte hazırladığı 'Denize Döktüm' adlı albümünde Türk, pop müziği esintileri var. Bodrum'da yaşadığı günlerde, Klasik Türk Müziği konusunda Ahmet'e, rahmetli Zeki Müren'in büyük katkıları olmuş. Ahmet'in yakın dostu, benim de sevdiğim bir büyüğüm olan basketbolun duayenlerinden İsmet Badem de bir şiiriyle Ahmet'e katkıda bulunmuş. İzmir'e adım atar atmaz doğruca Hilton Oteli'ne gittim. Buranın club katında çok mutlu oluyorum. Zaten Hilton evim gibi. Başta buranın Halkla İlişkiler Müdüresi Ebru Aytaman, club kısmında yöneticilik yapan Neslihan Düzdirek, Burcu Özçaka, servis görevlileri sevgili Funda, Serkan ve Hüseyin pırıl pırıl isimler. Hele sevgili Funda'nın o gülen gözleri ve bitmeyen enerjisi resmen insanın içini ısıtıyor. İlk gün geç saatte İzmir'de olmama rağmen soluğu Konak Pirinç Center'da Can'ın açtığı Gymnasium'da aldım. 

İzmirliler Berna'yı sevdi, Clup 33 ve Le Meyhane 

Gymnasium dönüşü Hilton'un club katında sevgili Ebru Aytaman ve Cesur ile buluştuk. Ebru, yaz düğünleriyle ilgili olarak dünyanın en güzel kıyılarından biri olan Çeşme Luba Beach ile anlaştıklarını söyledi. Özel mönüler Hilton ekibi tarafından hazırlanacakmış. Cesur "Hadi anne, biraz turlayalım" deyince düştük yollara. Alsancak Bornova Sokağı'nda yer alan Clup 33'e uğradık. Patron Tamer Aşıcı buraya büyük canlılık getirmiş. Feridun Düzağaç, Ayşe Hatun Önal, Şebnem Ferah, Nev, Duman, Özlem Tekin'i buluşturmuş İzmirliler'le. O akşam Club 33'de Tarkan'ın meşhur baldızı, DJ ve tiyatro oyuncusu Berna Öztürk vardı. Berna'yı İzmirliler çok sevmiş. İstanbul'da Gatto ve Redroom'da da müzik yapan Berna'nın o akşam yanında yakışıklı menajeri Emre Akova vardı. O sırada İstanbul'daki TDR Ajans'ın ve Havva adlı butiğin genç patronu Talip Demir geldi yanımıza. Çok şeker bir çocuk. Ebru Destan, Asuman Krause, Nigar Talibova, Yüksel Ak, Doğa Bekleriz, Nefise Karatay ile çalışıyormuş. Bu arada benimle ilgili bir anısını anlattı Olivium'daki imza günümde zavallı çocuk cep telefonunu çaldırmış. Berna'nın çaldığı müziği dinledikten sonra çıkıp yaya olarak 20 yıldır İzmir'de klasikleşen Le Meyhane'ye gittik. Patron Ümit Özgünter saçını kısaltmış, çok iyi olmuş. Ümit aslında mühendis ama eğlenceyi tercih ediyor. Le Meyhane'nin bir bölümünü kulüp yapmış, adı Bohem. Elçin ve Pınar çalışıyor. Otele gittiğimde sabah oluyordu. Bereket, alkol almadığım için zinde kalktım. Le Meyhane'nin telefon numarası 0232 421 49 81. 

İmza günüm, Altınkapı büyüyor 

Efendim, imza günümde ortalık, tabir-i caiz ise yıkıldı. Nokta Yayınları'nın genç patronlarından sevgili Necati Güç, çalışanlarından Atilla Akdemir, Ece Özbaş, Berkay Bostan, Erdem Boz beni yalnız bırakmadılar. İzmirli hemşehrilerim geldi. Yakın dostlarım da oradaydı. Kimler mi CeCe eğlence zincirinin genç patronu Metin Köroğlu, gözlükte uzman kuruluş Mert Optik'in yakışıklı patronu Mert Pala, adam gibi adam olan 35 yıllık dostum Öger Turizm'in Genel Koordinatörü Sami Türkay, 25 yıldır tanıdığım sanatçı ve yüreği güzel insan Sibel Egemen ile eşi Ahmet, Sokaki'nin, Ofe'nin genç patronları Onur, Fatih Erbakan kardeşler, İstanbul Kapkara'nın eski patronu Turgay Uğural, İzmir'in rakipsizleri arasında yer alan Aysel Çiçek ve Aksesuar'ın dünya tatlısı patroniçesi Aysel Abla, Diva'nın başarılı patronu olan meslektaşım Hamdi Türkmen, kadim dostum Besim Kazado, Tıpatıp Show Grubu'nun olmazsa olmazlarından canım dostum Ömer Yılmaz, Ortosella Ortopedik Yatak ve Sistemleri'nin İzmirli patroniçesi Mürvet, Hatice Yetek, sinemanın eski bebek yüzlü oyuncusu Pembe Mutlu Gürsoy ve dünya güzeli kızı Naz, annem, kardeşlerim, yeğenlerim... Yani sevdiklerim hep yanımdaydı. Yine rekor kırdım, toplam 400 kitap imzaladım. İmza kuyruğunda liseden arkadaşım olan Süha Çil'i görmek benim için büyük sürpriz oldu. TRT'de prodüktör olarak görev yapan Süha da 'Minik Kuşa Ne Oldu' adlı resimli bir çocuk kitabı yazmış. O da bana imzaladı. 30 yıldır tanıdığım, İzmir'in gururu müesselerden biri olan Altınkapı Restaurantları'nın genç patronu Cüneyt Köfte Altınkapı'nın dünya güzeli eşi Gönül de geldi. Çeyrek asırdır İzmir'e hizmet veren Altınkapı'nın Çeşme şubesi dün açıldı. Gönül, Karşıyaka'nın ardından Balçova, Buca, Bornova'da yeni şubelerin açılacağı müjdesini verdi. 14.00-16.00 saatleri arasında olan imza süresini 17.30'a kadar uzatmak zorunda kaldım. Tam bitirirken İzmir'in yetiştirdiği en önemli işadamlarından, dostluğundan gurur duyduğum sevgili Kemal Zorlu ve güzel kızı Sibel geldiler. Yakışıklı oğlu Mazhar askere gitmiş. Sibel, Ellesse ve Billabong'un yaz sezonunda da büyük patlama yapacağını söyledi. 

Karşıyaka'da eğlence tam gaz, Kemas'ın başarısı 

İmza gününden o kadar yorgun çıktım ki anlatamam. Kardeşlerim Nuray, Gülay, Tülay ile birlikte Hilton'un 30. katında, körfeze karşı içki içince kendime geldim. Ardından Kemas'ın genç ve yakışıklı patronu Kemal Subaşı, Besim, Ömer ve Babürhan ile birlikte Karşıyaka'nın eğlence yaşamını fethe çıktık. Bu arada Kemas ile ilgili samimi bir itirafta bulunmak istiyorum eğer Kemal Amerika'da ya da Fransa'da doğmuş olsaydı bence dünyaya hükmeden bir modacı olurdu. Ama o İstanbul piyasasına bile girmeye korkuyor nedense. Neyse. Karşıyaka'da ilk durağımız, Hürriyet Gazetesi Ege Bölge Temsilcisi olan sevgili Nedim Demirağ'ın kızkardeşi Nazan Demirağ'ın Ristorante Mario Plaza'sı oldu. Burada cumartesi hariç her gün mangal keyfi başlamış. Salata, börek, 35'lik şarap ya da iki şişe bira, kişi başı 17.5 milyon lira. Ayrıca et, balık ve tavuk mönüsü de var. Canlı müzik ve içki dahil yemek, kişi başı yine 17.5 milyon. Sudan ucuz yani. Mario Plaza'nın milföy hamurundan yapılmış volovan böreği ve çiftlik usulü soğan-patates garnitürüyle sunulan köylü külbastısı harika. Ama ben tercihimi çipura ızgara ve şefin karışık salatasından yana kullandım. Mario Plaza'nın lezzetleri bence kaçmaz. Telefon numarası 0232 327 37 34. Sonra Mario Plaza'nın köşesinde yer alan, 22 yıllık arkadaşlarım Onur, Fatih Erbakan'ın beş yıldır başarıyla işlettikleri Sokaki'ye geçtik. Tam lokale girerken kızkardeşim Gülay ve eniştem Özden'i gördüm. Ayaküstü bana Karşıyaka Belediye Başkanı Cevat Durak'tan sözettiler. Çok başarılıymış. Özellikle korsan kitap, CD, DVD gibi satışlara karşı büyük mücadele veriyor, gördüğü yerde toplatıyormuş. Erbakan kardeşler de Durak'ın başarısını takdir ediyor. Neyse. Sokaki yıkılıyordu yine. Aldo sahnedeydi. Sokaki'nin genel koordinatörlüğüne sevgili Sibel Egemen gelmiş. O gece bizim şerefimize Sibel de sahneye çıktı. Bir okudu ki, Allah Allah E ne varsa bizim jenerasyonda var yine... Bugünlük yerimiz bu kadar efendim. Yarın kısmetse PAZAR POSTASI'nda İzmir'in devamında ve İstanbul dedikodularında buluşacağız. Sevinçleriniz okyanuslar, üzüntüleriniz ise kum tanesi kadar olsun. 

Yaşam kalitesini yükseltin 

Merkezi Londra'da bulunan AMS International Şirketi'nin ortağı Cengiz Akay ile açmış burasını Can Keskintepe. 4 bin metrekarelik, 2 katlı merkezde üst kat Gymnasium üye ve müşterileri için otopark olarak ayrılmış. Çağdaş bir spor ve sağlıklı yaşam merkezi haline getirilen alt katta ise yok yok Fitness, sauna, step, masaj, masa tenisi, fizyoterapist, yoga, kickbox, step, dans dersleri, kardio, aerobik... Aynı katta güzelik merkezi, solarium ve sağlıklı beslenenler için özel bir restoran da olacak yakında. Her gün 07.00-23.00 saatleri arasında açık olan Gymnasium'u Can ile gezerken çok gururlandım. Benim hemşehrilerim özel ve güzel aktivitelere layık. Ücrete gelince aylık, üç aylık, altı aylık ve yıllık olmak üzere seçenekler var. İstanbul'a oranla aidatlar komik. Ayrıca gündüz ve 10 kişiyi aşan grup üyeliklerinde yüzde 25 indirim var. Gymnasium'un girişinde yer alan cafenin mönüsü de pek zengin. Günlük çorbalar, salatalar, makarnalar, ana yemekler, tostlar, tatlılar, sandviçler, sıcak ve soğuk içecekler çok uygun fiyatlarla sunuluyor. Uçakta bir şeyler atıştırmadığım için acıkmıştım, ızgara piliçli salata ve sakız tatlısı yedim. Şarap ve bira da var ama ben portakal suyu istedim. Porsiyonlar doyurucu. Toplam 8 milyon lira hesap geldi. Gymnasium'a gidin, bir daha bırakamayacaksınız. Telefon numarası 0232 489 70 79. 



</TEXT>
</DOC>
