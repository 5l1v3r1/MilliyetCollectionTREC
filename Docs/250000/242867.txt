<DOC>
<DOCNO> 242867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/yasam/axyas01.html </URL>
<DATE> 2004/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslıcan'ın katili mahalleden mi 
</HEADLINE>
<TEXT>


Kardeşiyle şarkı söyleyerek evine giderken maganda kurşunuyla ölen Aslıcan'ın mahallelileri, aralarındaki silahlıları baş şüpheli görüyor... 

Şükran Pakkan 

'Derslerim kötü, yengem çalıştırsın' diye tutturunca gittikleri akraba evinden dönüşte, tam da okulunun önünde yakalandı ölüme Aslıcan. O sırada, kardeşi Şayan'a şarkı söylüyordu "Geceyi güneş siler, beni senin hasretin, hadi çat kapı gel, sevineyim..." Şarkı daha bitmeden ölüm maganda kurşunuyla geldi Aslıcan'a. Adalet ise ölüm kadar çabuk gelmedi. Belki de hiç gelmeyecek. 
11 Haziran'daki Fenerbahçe - Malatyaspor maçı gecesi, şampiyonluğu kutladığı sanılan birinin kurşunlarına hedef olduğunda Aslıcan daha 11'indeydi. Olayın üzerinden 2 haftadan fazla geçmesine rağmen katil, polisin tüm araştırmalarına rağmen bulunamadı. Mahalleli, birbirini sorguluyor, "Kim olabilir " diye soruyor. Silahı bilinenler, baş şüpheli görülüyor. 

Kardeşiyle o gün barışmıştı 
Baba Abdurrahman Demirrenk tekstil işçisi, anne Neblis ise ev kadını. Aile, 6 ay önce Avcılar Denizköşkler semtine taşındı. Birbirlerine ikiz kadar çok benzeyen Aslıcan ve 11 ay küçük kardeşi Şayan, evlerinin karşısındaki okula gecikmeli de olsa gitmeye böylece başladı. Aslıcan'ın dersleri kötü gidiyordu. 5 Haziran'da ise yeni yaşını kutlayacaktı. 
Şayan, ablasını, "Çok konuşmazdı, içine kapalıydı" sözleriyle anlatıyor. Kurallara uyar, disiplini severmiş. Öğretmenlerinin okul değerlendirmesinde de "Çok iyi ve sevecensin ama biraz daha ders çalışman gerekli" yazıyor. En büyük zevki, sokakta ip atlamak ve bilgi yarışmalarını izlemekti. Kız kardeşler, son haftayı küs geçirdi, olay günü konuşmaya başladılar. Malum geceyse Aslıcan, birkaç sokak ötede anneannesiyle yaşayan yengesine ders çalışmaya gitmek istedi. Ne maçtan, ne şampiyonluktan haberleri vardı. 

Okulunu da 'vurdular' 
23.30'da yola çıktılar. Arka arkaya patlayan silah sesleri giderek yakınlaştı. O anı anne Demirrenk, "Öyle toz dumandı ki ortalık, ölüm geliyorum dedi sanki" diye anlatıyor. Aslıcan, başına kurşun isabet edince yere doğru eğildi. Şayan, "Kurşun seslerini duyunca çok korktuk. Ablam eğilince, "İyi fikir, hadi eğilelim" dedik. O anda ablam yere yığıldı" diye anlatıyor o anı. 
Bir kurşun da, kızların ilkokulunun öğretmenler odası camına isabet etti. Aslıcan, önce özel bir hastaneye, ardından yolda kalbi durup, yeniden hayata döndüğü ambulansla İstanbul Tıp Fakültesi'ne taşındı. Yaşam mücadelesini 9 gün sürdürebildi. Anne, ayakta durmakta, konuşmakta zorlanıyor. Sorulara zihninde yer vermediğinden, cevap almak da zor. "Çok sevinçliydi, o gün, çok" cümlesini en az 10 kez tekrar ediyor. Bir ömür unutulmayacak bu sesi o katil de duymalı. 


</TEXT>
</DOC>
