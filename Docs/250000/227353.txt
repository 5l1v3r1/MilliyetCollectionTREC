<DOC>
<DOCNO> 227353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sontur25.html </URL>
<DATE> 2004/03/31/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
RTÜK ile Star arasında alacak krizi.. Star'ın yayını durdurulabilir 
</HEADLINE>
<TEXT>

     Tasarruf Mevduatı Sigorta Fonu'na TMSF intikal ettirilen Star TV'nin eski yıllara ait matrah farkından kaynaklanan reklam payı borcunu ödememesi, RTÜK ile Star TV arasında krize neden oldu. 
     Radyo ve Televizyon Üst Kurulu'nun RTÜK , faizleri hariç yaklaşık 3 trilyon lira tutan eski yıllara ait matrah farkından kaynaklanan reklam payı borcunu ödemesi için Star TV'ye verdiği 7 günlük süre, yarın gece doluyor. RTÜK, Star TV'nin yayınlarını, bu süre içinde borcunu ödememesi halinde, ''borcunu ödeyinceye kadar'' durdurabilecek. 
     AA muhabirinin edindiği bilgiye göre, Star TV'nin 1996, 1997, 1998, 1999 ve 2000 yıllarına ait hesaplarının incelenmesi sonucunda 61 trilyon 267 milyar liralık matrah farkı bulunduğu, bunun da RTÜK'e 3 trilyon 61 milyar 385 milyon 479 lira reklam geliri payı ödenmesini gerektirdiği belirlendi. 
     RTÜK, söz konusu parayı ödemek istemeyen Star TV'nin Ankara 5. İdare Mahkemesi'ne açtığı davada mahkemenin kurul lehine karar vermesi üzerine harekete geçti. 
     3984 sayılı Radyo ve Televizyonların Kuruluş ve Yayınları Hakkındaki Kanun'un 13. maddesi gereğince, üst kurul payının gecikme faizleri ile birlikte ödenmesi için Star TV'ye 7 günlük süre veren RTÜK, ayrıca bu borcun ödenmesi için TMSF nezdinde de girişimde bulundu. 
     RTÜK'ün Star TV'nin söz konusu borcunu ödemesi için verdiği süre, yarın akşam saat 24.00'de dolacak. RTÜK, bu süre içinde borcunu ödememesi halinde, Star TV'nin yayınlarını borcunu ödeyinceye kadar durdurabilecek. 
     
     YASA NE DİYOR 
     3984 sayılı Kanun'un 13. maddesinde, ''ödemede gecikilmesi halinde ilgili yayın kuruluşu uyarılarak 7 gün içerisinde ödeme yapılmasının istenmesi, yapılacak ihtara rağmen ödeme yapılmaması halinde, üst kurulca ödeme yapılıncaya kadar yayının durdurulmasına karar verilmesi'' öngörülüyor. 
     Söz konusu maddeye göre, belirtilen tarihlerden itibaren 2 ay içerisinde ödeme yapılmazsa, RTÜK, yayın izninin ve lisansının iptaline karar verebilecek ve ödenmeyen kurum geliri icra yoluyla tahsil edilebilecek. 
     
</TEXT>
</DOC>
