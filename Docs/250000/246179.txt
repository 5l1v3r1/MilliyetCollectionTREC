<DOC>
<DOCNO> 246179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sondun14.html </URL>
<DATE> 2004/06/08/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
'Deli dana benzeri' yeni bir hastalık kuşkusu 
</HEADLINE>
<TEXT>

     İngiltere'de hükümete bağlı veterinerlerin, sığırların beyninde meydana gelen yeni bir hastalık üzerinde araştırmalarını derinleştirdiği öne sürüldü. 
     The Guardian gazetesi tarafından ortaya atılan iddiaya göre bilim adamları, deli dana benzeri bu yeni hastalığın insanlar için de tehlike yaratmasından kaygı duyuyor. 
     Bilim adamlarında yeni hastalık kuşkusu doğmasına da bir sığırın 5-6 gün süren bir hastalıktan sonra ölmesinin yol açtığı belirtiliyor. 
     Hastalanan sığırın, bacaklarında meydana gelen bir halsizlik ve giderek ilerleyen felç durumunun ardından teşhis konulamadan ölmesinin, yeni bir hastalığın varlığını düşündürdüğünü belirten bilim adamları, ''Bunun, sığırın beyninde meydana gelen bir viral enfeksiyondan kaynaklandığını düşünüyoruz'' dedi. 
     İngiltere Devlet Veterinerlik Laboratuvarları Ajansı'ndan yapılan açıklamada, ''kısa vadede halk sağlığına zarar verecek bir durumun bulunmadığı'' vurgulandı. 
     Tek bir vakayla sonuca varmanın imkansızlığına da dikkat çekilen açıklamada, araştırmaların derinleştirilerek sürdürüldüğü bildirildi. 
     Ölen hayvanın İngiltere'nin hangi kesiminde, hangi çiftliğe ait olduğu ise açıklanmadı. 
     
</TEXT>
</DOC>
