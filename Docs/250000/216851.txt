<DOC>
<DOCNO> 216851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/guncel/gun01.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'un kış çilesi bitmiyor 
</HEADLINE>
<TEXT>

   Aralıklı yağan kar ve buzlanma, hayatı yine zorlaştırdı. 350 trafik kazası meydana geldi. Valilik, 'kar krizi' olasılığına karşı alarmda 
      İSTANBUL Milliyet 
   
   İstanbul'da buzlanma ve aralıklı yağan kar yine hayatı felç etti. Oluşan don ve buzlanma nedeniyle yaklaşık 350 trafik kazası meydana gelirken, uçak seferleri de aksadı. Fakat trafiğe çıkan araç sayısının az olması ve tuzlama çalışmaları sebebiyle daha önceki kar yağışlarındaki sıkıntılar yaşanmadı. 
   Dün erken saatlerde soğuyan hava ve başlayan kar yağışı nedeniyle don ve buzlanma oluştu. Zincirsiz yola çıkan araçlar trafiğin zaman zaman tıkanmasına neden oldu. İstanbul Valiliği Afet Yönetim Merkezi de, "kar krizi" ihtimaline karşı hazır bekledi. Vatandaşlara, gerekli olmaması halinde trafiğe çıkmamaları uyarısında bulunuldu. Sürücülerden araçlarında zincir ve takoz bulundurması istendi. Kontrollerini aralıksız sürdüren trafik polileri de, Mahmutbey Gişeleri'nde yaptıkları denetimlerde, Edirne yönüne giden ve bu yönden gelen zincirsiz araçların yola devam etmelerine izin vermedi. 
   
   Uçak seferleri aksadı 
   Denetimler sebebiyle gişelerde kuyruklar oluştu. Buzlanma nedeniyle meydana gelen kazalarda 17 kişi yaralandı, bir kişi de hayatını kaybetti. 
   Bu arada THY'nin bazı dış hat uçak seferlerinde 15 dakika ile 3.5 saat arasında rötarlar yaşandı. Bugün İstanbul'da kar beklenmediğini açıklayan Meteoroloji yetkilileri, yarın ise yağmur beklendiğini ve sıcaklığın artacağını kaydetti. 
   
   Bolu Dağı'nda TIR çilesi 
   İstanbul - Ankara Karayolu'nun en önemli bağlantı noktalarından Bolu Dağı'nda da kar yağışı ulaşımı etkiledi. İstanbul yönüne doğru bir TIR'ın kayması sonucu, yol kısa süre ulaşıma kapandı. Trafik ekipleri TIR'ların Bolu Dağı'na girmesine izin vermedi. TIR'lara, gerekli kar temizleme çalışması yapıldıktan sonra yola çıkmalarına izin verileceği belirtildi. 
   
   
   
</TEXT>
</DOC>
