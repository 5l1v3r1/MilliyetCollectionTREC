<DOC>
<DOCNO> 235257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonsiy11.html </URL>
<DATE> 2004/04/27/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
İstifa eden Fikri Sağlar'a SHP'den tepki 
</HEADLINE>
<TEXT>

     SHP Genel Başkan Yardımcısı Mehmet Gülcegün, partiden istifa eden eski Genel Sekreter Fikri Sağlar'ın, Genel Başkan Murat Karayalçın'a yönelik açıklamalarının üzüntü verici olduğunu söyledi. 
     Gülcegün, yaptığı yazılı açıklamada, parti içinde iddia edildiği gibi ''bir hizipçiliğin'' olmadığını kaydetti. 
     ''SHP Tüzüğü, Türkiye siyasetinin en büyük hastalığı olan hizipçiliği kurumsal olarak ortadan kaldırmıştır'' diyen Gülcegün, parti içi tartışmaların ve eleştirilerin, bir genel sekreteri istifa noktasına getirmesinin şaşırtıcı ve düşündürücü olduğunu belirtti. Parti içi kurumların demokratik bir biçimde işletilmesinin en temel iddiaları olduğunu belirten Gülcegün, şöyle devam etti 
     ''Parti yönetimine ve yöneticilerine yönelik eleştirilerin ayrılma nedeni olarak görülmesini doğru bulmuyoruz. 
     Demokratik Güçbirliği'ne yönelik birtakım iddialarını parti içinde dile getirmeyip, bu iddialarını bir ayrılık gerekçesi olarak sunması doğru bir siyasi davranış değildir.'' Mehmet Gülcegün, SHP'nin, demokratik özgürlükçü tüzüğü ve programıyla yoluna devam edeceğini belirtti. 
     
</TEXT>
</DOC>
