<DOC>
<DOCNO> 223877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonyas12.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dilencilikten sinema yıldızlığına... Kabilli Marina yol ayrımında 
</HEADLINE>
<TEXT>

     Afganistan'ın başkenti Kabil'de sokaklarda dilencilik yaparken, oynadığı ''Osama'' adlı filmle bir anda dünya çapında üne kavuşan 13 yaşındaki Marina Gülbahari, sinemaya devam etmekle Afganistan'da burka altında sürdürdüğü gündelik hayatı arasında yol ayrımında olduğunu söyledi. 
     Marina, ''Geleceğime annem ve babam karar verecekler, bunu tek başına yapamam. Ancak bana kalsa sinemayı seçerdim'' dedi. 
     Küçük kızın hikayesi peri masallarını andırıyor. Marina, ünlü film yönetmeni Sıddık Barmak ile tanıştığında, Kabil sokaklarında dilencilik yapıyordu. 9 çocuklu fakir bir ailenin kızı olan Marina, Kabil'i kana ve ateşe bulayan iç savaşı, ardından da kökten dinci Taliban rejimini yaşadı. 
     Ünlü yönetmen Sıddık Barmak, Marina'yı keşfettiği günü çok iyi hatırlıyor. Kabil'de bir kış sabahı, yardımcı rollerde oynatmak için çocuklar arıyordu. Sinemacının dikkatini, kirli elli, hırpani giyimli ve ekmek parası bulmak amacıyla ''Allah rızası için'' dilenen küçük bir kız çekti. 
     Barmak, ''Onu gördüğümde, aradığımın o olduğunu düşündüm. Gözyaşlarıyla kaplı gözleri ve acılarla, korkularla dolu hikayesini anlatan bir yüzü vardı'' dedi. 
     Yönetmen Barmak, televizyonu hayatında yalnızca bir kere görmüş ve sinemadan hiç haberi olmayan küçük kızın kendisine, ''Senin filminde oynamak için fazla iyi bir Müslümanım'' dediğini de kaydetti. 
     Marina, filmde, Taliban rejimi baskısı altında hayatta kalmaya çalışan ailesini korumak için erkek çocuğu kılığına bürünmek zorunda kalan ve ''Osama'' adını alarak, meraklı oğlan çocuklarını korkutan küçük bir kızı oynuyor. 
     Elde ettiği uluslararası başarıya rağmen, küçük kızın günlük hayatı pek de değişmedi. Kalabalık ailesiyle birlikte, Kabil'in kuzeyinde kalabalık bir mahallede yaşıyor. Ancak filmin yönetmeni Sıddık Barmak, Marina için, 10 bin dolar değerinde ve gelecek ay bitecek bir ev yaptırıyor. 
     Ünlü yönetmen, ''Evi mükemmel olmayabilir ama ona ait'' dedi. 
     4 kez seyrettiği ''Osama'' filmiyle üne ve paraya kavuşan Marina, başka film teklifleri de aldı. Marina, şu anda 3. filmini çeviriyor, ama hala bu konuda kariyer yapıp yapmamaya karar vermiş değil. 
     Sıddık Barmak'ın yönettiği ''Osama'' adlı film, gelecek ay düzenlenecek ''23. Uluslararası İstanbul Film Festivali'' kapsamında, ''Çağımızın Aynası Sinema'' bölümünde sinemaseverlerle buluşacak. 
     
</TEXT>
</DOC>
