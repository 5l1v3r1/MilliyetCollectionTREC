<DOC>
<DOCNO> 225806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/soneko13.html </URL>
<DATE> 2004/03/26/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Babacan Seçim ekonomisi tabirini siyaset sahnesinden sildik 
</HEADLINE>
<TEXT>

     Devlet Bakanı Ali Babacan, hükümetin seçim ekonomisi uygulamadığını belirterek, ''Seçim ekonomisi tabirini Türkiye'de siyaset sahnesinden silmiş bulunuyoruz'' dedi. 
     Babacan, seçim çalışmaları için bulunduğu İzmir'de Crowne Plaza Otel'de düzenlediği basın toplantısında seçim çalışmalarını değerlendirdi. Ali Babacan hükümetin ekonomiyle ilgili programlarının seçimden bağımsız yürüdüğüne işaret ederek, seçim olacak diye Türkiye'nin tek bir yerinde, tek bir kuruş fazla harcama yapılmadığını söyledi. Hiçbir ekonomik tedbirin değiştirilmediğini, gereken fiyat artışlarını yapmaktan bile kaçınmadıklarını kaydederek, ''Seçim ekonomisi tabiri Türkiye'de artık yok. Bu bizim lugatımızda da yok zaten. Türkiye'de siyaset sahnesinden bunu silmiş bulunuyoruz. Diliyoruz ki, bundan sonra da bu anlayış devam eder'' diye konuştu. 
     Erzurum'da meydana gelen depremde hayatını kaybedenlerin yakınlarına başsağlığı dileyen Babacan, yaralılara da acil şifa temennisinde bulundu. 
     Babacan, AK Parti'nin İzmir'de çok büyük bir potansiyel yakaladığını, 29 Mart sabahı Kurtuluş Savaşı ve bağımsızlıkla adı özdeşleşen İzmir'de partisinin belediye başkan adaylarına yetki verileceğine inandığını bildirdi. AK Parti'nin dürüst, güvenilir, demokratik ve şeffaf yönetim anlayışının her yerde meyvelerini verdiğini kaydeden Babacan, şunları söyledi 
     ''Biz göz göze çalışabileceğimiz, bizim dilimizden anlayabilecek arkadaşlarla uyum içinde çalışabileceğimize inanıyoruz. Hükümetin yakaladığı bu değişim rüzgarının, Türkiye'nin her hücresinde iliklerine kadar hissedilmesi lazım. Bizlerin iktidar hırsı yok, koltuk sevdalısı değiliz. Görev dönemimizden sonra bir hoş seda bırakabilir, Türkiye'nin çehresinde, İzmir'in çehresinde bir değişiklik yapabilirsek, ' Allah razı olsun' denilebilirse, biz başarılı olmuşuz demektir.'' Babacan, belediye başkanlarının tüm mesaisini ve aklının yüzde 90'ını işine ayırabilecek kişiler olması gerektiğini, aksi taktirde başarıyı asla yakalayamayacaklarını söyleyerek, Başbakan, Bakan ve milletvekillerinin böyle çalıştığını, hükümetin bu sayede iyi bir performans sergilediğini kaydetti. İzmir'de halkı tanıyan, sorunları bilen, tüm enerjisini bu şehre verebilecek adaylar ortaya koyduklarını belirten Babacan, ''Biz istiyoruz ki, İzmir de AK Parti'nin kervanına katılsın, ayrı kalmasın'' dedi. 
     
     SORULAR 
     Gazetecilerin sorularını da yanıtlayan Bakan Babacan, fona devredilen bankaların ödeme tablosuyla ilgili, Yaşar Grubu'nun faiz oranlarının yüksek olduğu yönündeki bir soru üzerine, Bankacılık ve Düzenleme Kurumu BDDK ve Tasarruf Mevduatı Sigorta Fonu'nun TMSF iki ayrı bağımsız kurum olduğunu, onların aldıkları kararlarla ilgili yorum yapmanın, bu kurumların bağımsızlıklarına gölge düşüreceğini bildirdi. 
     Devlet Bakanı Babacan, İzmir'de seçimi bir başka siyasi partinin kazanması halinde hükümetin tutumunun ne olacağıyla ilgili soru üzerine de ''Biz 16 aydır en küçük bir parti ayrımı yapmış değiliz. İller Bankası kesintilerinde bundan önceki hükümetlerin yaptığı parti ayrımcılığını asla yapmadık. Bir başka parti de kazansa, durum değişmeyecek. Söylemek istediğimiz, biz AK Partililer çok uyumlu çalışıyoruz.'' dedi. 
     Babacan, Uluslararası Para Fonu IMF ile ilgili gözden geçirme çalışmaları konusundaki bir soru üzerine, bu konudaki tüm yasal düzenlemelerin, TBMM ara vermeden önce bitirilmiş olduğunu ve her şeyin hazır durumda bulunduğunu söyledi. 
     Ali Babacan, IMF ile ilişkiler konusunda da şunları kaydetti. 
     ''IMF ile ilgili her ülkenin ayrı bir çalışma formatı var. Türkiye için en iyi format hangisiyse, o şekilde karar vereceğiz. IMF tarafından baktığımızda onlar her türlü opsiyona açıklar. Biz bu konuda hiçbir ön yargı ve kompleks içinde olmayacağız. Türkiye tarihi bir fırsat yakaladı. Türkiye ayrı bir faza geçti. Bu tarihi fırsatın elimizden kaçmasına izin vermeyeceğiz.'' 
     
</TEXT>
</DOC>
