<DOC>
<DOCNO> 246975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonyas15.html </URL>
<DATE> 2004/06/10/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
"Rambo" ve Cruise, olimpiyat meşalesi taşıyacak... 
</HEADLINE>
<TEXT>

     Olimpiyat meşalesini taşıyacak ünlüler kervanına Tom Cruise, Sylvester Stallone ve Ellen DeGeneres de katıldı. 
     Internetteki ''hollywoodreporter'' sitesinin haberine göre, olimpiyat meşalesine ilişkin düzenleme yapan sponsorlardan Amerika Samsung Elektronik'in başkanı Dong-Jin Oh, üç ünlünün meşaleyi taşıyacağını açıkladı. 
     Tom Cruise, Ellen DeGeneres ve Sylvester Stallone'nin meşaleyi geçtiği şehirlerde taşımak üzere seçildiğini belirten Dong-Jin Oh, ''Olimpiyat meşalesini taşıyacak bu ünlüler, tarihi bir ana tanıklık ederken, bir yandan da olaya heyecan katacak'' dedi. 
     Oyuncuların Amerikan kültürünü benimseyen yaşam tarzları nedeniyle seçildiğini ifade eden Dong-Jin Oh, üçlünün şirket tarafından özel olarak belirlendiğini kaydetti. 
     Meşaleyi taşıyacak oyunculardan Ellen DeGeneres, ilk kez bu heyecanı yaşayacağını ve bu yüzden biraz ürktüğünü belirtti. 
     Tom Cruise da seçilmekten gurur duyduğunu dile getirerek, ''Olimpiyat oyunlarını uluslararası bir iyi niyet ve işbirliği organizasyonu olarak görüyorum. Bu çorbada tuzumun bulunması da bana onur veriyor'' açıklamasında bulundu. 
     ''Rambo'' filmlerinde Amerikan milliyetçiliğini ateşleyen Sylvester Stallone ise olimpiyat ruhunun bir parçası olmaktan mutluluk duyacağını söyledi. 
     Daha önce de ünlü aktris Jennifer Aniston ile ''Lara Croft'' serisinin Oscarlı oyuncusu Angelina Jolie'nin olimpiyat meşalesini taşıyacak ünlüler arasında yer alacağı bildirilmişti. 
     
</TEXT>
</DOC>
