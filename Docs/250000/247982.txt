<DOC>
<DOCNO> 247982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/spor/spo04.html </URL>
<DATE> 2004/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'dan Tomas atağı 
</HEADLINE>
<TEXT>



Teklif yaptılar 
TRABZON, Fenerbahçe'nin gözden çıkardığı Tomas'a kancayı taktı. Hırvat futbolcunun yöneticilerle yaptığı görüşmede, Sarı-Lacivertli takımdan yıllık 500 bin dolar aldığını belirterek, "Eğer 800 bin dolar verirseniz gelirim" dediği öğrenildi. Yönetimin, Tomas'ın verdiği 500 bin dolarlık rakamı teyit etmek için Fenerbahçe'nin kapısını çalacağı öğrenildi. 

Tolga'ya izin yok 
BORDO - Mavililer'in geçtiğimiz sezon ara transferde Malatyaspor'dan aldığı Tolga Seyhan için Beşiktaş'ın 4 milyon dolar önerdiği, ancak yönetimin bu teklifi kabul etmediği öğrenildi. Başkan Atay Aktuğ'un, "Hiç bir oyuncumuzu kesinlikle satma niyetinde değiliz. Fatih ve Gökdeniz'i tuttuk, Tolga'yı bırakmayı asla düşünmüyoruz" karşılığı verdiği belirtildi. 

Fatih'in korkusu 

BORDO - Mavili futbolcuların Farabi Hastanesi Tıp Fakültesi'nde yaptırdığı sağlık kontrolüne Teknik Direktör Ziya Doğan ve yardımcıları da katıldı. Kontrollerde geçen yıl antrenmanda bayılan Fatih Tekke'nin EKG ve Eko testlerinde hassas davrandığı dikkati çekti. Fatih efor testine de girmek istemedi. 

Mustafa Yalçınkaya sürprizi 

TEKNİK Direktör Ziya Doğan, geçtiğimiz sezon Kayserispor'a kiralanan Mustafa Yalçınkaya'yı bugün Gerede'de başlayacak hazırlık kampına dahil etti. Ülkesinde bulunan Augustine ile rahatsızlığı bulunan D'Haene'nin 18 Haziran'da takıma katılacağı açıklandı. 27 Haziran'a kadar sürecek kamp kadrosuna Ali Şen ve Somers alınmadı. Bu arada Emre Toraman da Gerede'ye götürülmeyecek. 





</TEXT>
</DOC>
