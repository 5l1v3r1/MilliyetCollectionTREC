<DOC>
<DOCNO> 231401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sontur09.html </URL>
<DATE> 2004/04/14/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
''Doktorlar hem hasta, hem de sigara içiyorlar..'' 
</HEADLINE>
<TEXT>

     Antalya'da hekimler arasında düzenlenen bir anket, hekimlerin sağlık durumlarının iyi olmadığını ortaya koydu. Doktorların sigara içme alışkanlıklarının da toplumdan farklı olmadığı belirlendi. 
     Antalya Tabip Odası Üyesi Doç. Dr. İlker Belek tarafından Antalyalı doktorlarla yapılan ve Türk Tabipler Birliği'nce yayınlanan ''Antalya'da Hekimler. Statü ve Sınıf Konumu Açısından Değerlendirme'' başlıklı anket çalışmasına ilişkin kitap, hekimlerle ilgili ilginç sonuçları ortaya çıkardı. 
     Ankette, hekimlere sağlık durumlarını nasıl algıladıkları sorulduğunda, hekimlerin yalnızca yüzde 11.3'ü ''çok iyi'' yanıtını verebildi. Sağlık durumları ''çok iyi'' olan hekimler arasında, öğretim üyeleri yüzde 30.1 ile ilk sırayı alırken, 1. basamak sağlık hizmetlerinde çalışan, devlet ya da SSK hastanelerinde pratisyen hekim olarak görev yapan hekimlerin yalnızca yüzde 6.1'i kendisini ''çok iyi'' hissettiğini ifade etti. 
     Sağlığını ''İyiden kötü'' olarak tanımlayan hekimlerin oranı ise toplamda yüzde 35.5 olarak belirlenirken, bu oran pratisyen hekimlerde yüzde 59.7'ye ulaştı. 
     Doç. Dr. İlker Belek, sonuçları incelediği kitabında, Antalya'da gerçekleştirilen bir başka araştırmada da hekimlerin yüzde 41.5'inin sağlıklarını ''İyiden kötü'' olarak nitelediklerine değinerek, ''Bu veriler toplumun geneline göre refah koşulları daha iyi olan hekimlerin algılanan sağlığının neredeyse toplum kadar kötü olduğunu ortaya koymaktadır'' görüşünü dile getirdi. 
     Algılanan sağlık bakımından hekimler arasında önemli farklılıklar görüldüğüne dikkati çeken Doç. Dr. Belek, sağlık bakımından en avantajlı grupların öğretim üyeleri, uzman hekimler ve özel hekimlerin olduğunu kaydetti. 
     Asistanların yüzde 6'sının ise algılanan sağlıklarını ''çok iyi'' olarak değerlendirdiklerine dikkati çeken Belek, ''Aradaki bu farklılık gelir ve gelirle ilişkili değişkenlerin ötesinde, çalışma koşulları, iş ortamında kendini gerçekleştirebilme, gelecekte umutlu olma gibi başka değişkenlerle ilişkili olsa gerekir'' değerlendirmesinde bulundu. 
     Doç. Dr. Belek, pratisyenlerin yüzde 59.7'si ile asistanların yüzde 36.3'ünün sağlıklarını ''iyiden kötü'' algıladıklarına işaret ederek, şöyle devam etti 
     ''Bu sonuçlara göre pratisyen hekimlerin durumu mavi yakalı işçilerin veya niteliksiz emekçilerin durumuna benzemektedir. Hekimlerin yüzde 22.7'sinin herhangi bir kronik hastalığının bulunduğu anlaşılmaktadır. Ancak veriler yaşa göre standardize edildiğinde, ilginç biçimde özel hekimlerin en az oranda kronik hastalığa sahip oldukları ortaya çıkmaktadır. Bu sonuç belki de kronik hastalık tanısı için gerekli tanı olanaklarının kullanımıyla ilişkilidir.'' 
     
     SİGARA TİRYAKİSİ HEKİMLER 

     Doç. Dr. Belek'in çalışmasında, Antalyalı hekimlerin yüzde 39.8'inin günde en az bir sigara içtikleri de ortaya çıktı. Doç. Dr. Belek, sigara alışkanlığının en yüksek olduğu grubun asistanlar yüzde 54.6 ve öğretim üyeleri yüzde 43.1 ile pratisyen hekimlerin yüzde 42.5 olduğunun belirlendiğini de kaydetti. 
     Belek, başka araştırmalara göre, sigara içme alışkanlığının Ankara'daki hekimler için yüzde 43.9, Urfalı hekimler için yüzde 41.1 olduğunu da belirtti. 
     
     DOKTORLAR, DOKTORA DA GİTMİYOR 

     Doç. Dr. Belek'in gerçekleştirdiği anket çalışmasını değerlendiren Türk Tabipler Birliği TTB Merkez Konseyi Başkanı Füsun Sayek, AA muhabirine yaptığı açıklamada, hekimlerin meslekleri ve özel yaşamları arasında doğru dengeyi tutturamadıklarını ifade etti. Sayek, ''Doktorlar, yardım istemekten de hoşlanmıyorlar. Meslektaşlarına muayene olmakta isteksiz davranıyorlar. Sık hastalanıp, süratli yaşlandıkları da bir gerçektir'' dedi. 

     
</TEXT>
</DOC>
