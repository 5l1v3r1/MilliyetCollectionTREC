<DOC>
<DOCNO> 248263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/ekonomi/eko02.html </URL>
<DATE> 2004/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçek Kartal'da yatmak istemeyen parayı öder 
</HEADLINE>
<TEXT>


Yolsuzlukla mücadele tasarısının af değil şart getirdiğini belirten Çiçek, "Devlete verdiği zararı faiziyle ödemeyene gerekli ceza verilecek" dedi 

ANKARA Milliyet 

AKP, "kayıp trilyon" davasından mahkum eski SP Genel Başkanı Necmettin Erbakan'ı yargıdan kurtarırken, siyaset yolunu kapattı. Ekonomik suçlarla ilgili örgütleri çökerteceği gerekçesiyle çete liderleri de af kapsamına alındı. 
TBMM Adalet Komisyonu, banka hortumlama, kara para aklama, kaçakçılık, zimmet, irtikap, dolandırıcılık, ihaleye fesat karıştırma, sahtecilik ve organ mafyası suçlarına af getiren yolsuzlukla mücadele kanunu tasarısını görüşerek kabul etti. Adalet Bakanı Cemil Çiçek, tasarının af getirmediğini aksine şart koyduğunu belirterek, "Geçmişte 48 af çıkarıldı. Hiçbirinde şart koşulmadı" dedi. Çiçek şunları söyledi 
"Devletin ve halkın paralarını aşıranlar saf değil ki, paraları Türkiye'de saklasın. Yurtdışındadır. Bu paraların getirilemediği ortadadır. Kör kuruş çalandan alınamadı. Çünkü bu kör kuruşun kendisini bulamıyoruz." 
Tasarı ile suçlulara "havuç" uzattıklarını belirten Çiçek, suçlulara seslenerek, "Eğer Kartal, Ulucanlar hapisanelerinde yatmak istemiyorsanız ve bir halt işlemişseniz, gel bu parayı öde. Topluma dönmen adına sana bu fırsatı veriyorum" diye konuştu. 

CHP Recomatik 
Tasarıya muhalefet eden CHP'li Orhan Eraslan ise 57. hükümet döneminde çıkarılan affa atıfta bulunarak, "Bu af Ecomatik affından daha etkilidir. Recomatik. Çiçek gibi ortalığı temizliyor. Hatta geçmişi de temizliyor. Anayasa'nın 2, 10 ve 38. maddelerine, hukuka ve ahlaka aykırı dedi. Eraslan, tasarı ile AKP'nin dokunulmazlıkları kaldıracak yasal düzenlemenin önündeki engeli de kaldırmış olacağını söyledi. Eraslan, AKP'nin, Dışişleri Bakanı Abdullah Gül, İçişleri Bakanı Abdulkadir Aksu ve diğer milletvekilleri aftan yararlandıktan sonra dokunulmazlıkları tartışmaya açağını savundu. 

Siyaset yolu kapandı 
AKP Kastamonu Milletvekili Hakkı Köylü'nün verdiği önerge ise Erbakan'a siyaset yolunu kapattı. Tasarıda, suçluların, zararı ödemeleri halinde suçlarını hiç var olmamış gibi sayan, "mahk miyet esasen vaki olmamış sayılır" ifadesi, "ceza infaz edilmemiş sayılır" şeklinde değiştirildi. Böylece Erbakan'a yargıdan kurtulma yolu açılırken, siyaset yapma yolu kapandı. 
Tasarıda yapılan değişiklikle devleti zarara uğratan çete liderleri de ekonomik suçlarla ilgili örgütleri çökerteceği gerekçesiyle af kapsamına alındı. 

Kimler yararlanacak Düzenlemeden, Erbakan'ın yanısıra kayıp trilyon davasında mallarına tedbir konulan Gül ve Aksu da yararlanacak. Nitelikli zimmet ve ihaleye fesat karıştırma nedeniyle milletvekilleri Mehmet Emin Tutan, Ali Temur, Özkan Öksüz, Akif Gülle, İdris Şahin, Nevzat Pakdil, Adem Boztürk, Mustafa Açıkalın, Zülfi Demirbağ, Selami Uzun, Mehmet Sekmen, Hüseyin Besli yasa kapsamına girecek. Düzenlemeden Uzanlar, Murat Demirel gibi yolsuzluk nedeniyle bankalarına el konulanlar da yararlanacak. 


</TEXT>
</DOC>
