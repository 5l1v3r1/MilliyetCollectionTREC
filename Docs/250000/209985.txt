<DOC>
<DOCNO> 209985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sontur35.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da su kesintisi bilmecesi... 
</HEADLINE>
<TEXT>

     Ankara'da 16 Ocak Cuma günü ana isale hatlarının patlaması nedeniyle başlayan su kesintisinin sona erdiği açıklanmasına karşın, pek çok semtten suların akmadığı şikayetleri gelmeye devam ediyor. 
     Ankara Büyükşehir Belediyesi ve ASKİ yetkililerince AA'ya dün öğle saatlerinde ve bugün yaptıkları açıklamalarda, Kurtboğazı Barajı'ndan kente su taşıyan ana isale hattındaki arızanın tamamen giderildiği ve dün akşam saatlerinden itibaren Ankara'nın tamamına su verileceği bildirilmişti. 
     Bu açıklamalara karşın, Ankara'nın pek çok semtinden AA'yı arayan vatandaşlar, sularının akmadığını belirterek kesinti programını soruyor. 
     Kurtboğazı Barajı'ndan Ankara'ya su sağlayan iki adet 2 metre 20 santim çapındaki borunun patlaması nedeniyle, 16 Ocak Cuma gününden bu yana Ankara'ya düzenli su verilemiyor. 
     ASKİ'den, su kesintisinin ne zaman sona ereceğine ilişkin yeni bir açıklama yapılmazken, daha önce belirtilen dönüşümlü program kapsamında su alacağı açıklanan bazı semtlere de cuma gününden bu yana su verilmiyor. 
     
</TEXT>
</DOC>
