<DOC>
<DOCNO> 227226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/soneko37.html </URL>
<DATE> 2004/03/31/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
"Efsane gazoz" Uludağ, Hindistan'dan Pasifik'e açılacak... 
</HEADLINE>
<TEXT>

     Erbak-Uludağ A.Ş, Hindistan'a ''Carlton'' markasıyla gazoz ihracatına başladı. 
     Erbak-Uludağ Meşrubat ve Gıda Sanayi A.Ş. Yönetim Kurulu Başkanı Mehmet Erbak, Hindistan'ın İstanbul Başkonsolosu Reene Pandey'in de katıldığı toplantıda, Uludağ'ın 80 yıllık bir müessese olduğunu, yaklaşık 30 yıldır da yurtdışı pazarlarda önemli başarılar elde ettiğini söyledi. 
     Erbak, büyük potansiyele sahip Hindistan pazarına ilişkin araştırmalarının yaklaşık 2 yıl sürdüğünü belirterek, Türkiye'den Hindistan'a bugüne kadar bu sektörde bir tek şişe mamul gitmediğini belirtti. 
     Uludağ adına tescilli bulunan ''Carlton'' markasını Hindistan için yeniden geliştirdiklerini anlatan Erbak, ''Hindistan pazarına uygun gördüğünüz ambalajları yaptık. Bu özel tatları Hindistan için geliştirdik ve hakikaten bu iş 2 yılımızı aldı. En sonunda 23. Uluslararası Delhi Ticaret Fuarı'nda kurduğumuz standımızla büyük başarı elde ettik ve efsane gazoz sloganımızla bugün mamullerimizi Hindistan'a gönderiyoruz'' dedi. 
     Erbak, ''Carlton'' markasıyla gönderilen ürünün, babasının 1931 yılında bulduğu formulle yapılan gazozun aynısı olduğuna işaret ederek, Hindistan'da ''Efsane Tat-The Legendary Taste'' sloganıyla piyasaya sürüleceğini bildirdi. 
     
     8 BİN KOLİ 
     İlk etapta 8 bin koli sipariş aldıklarını ve devamının geleceğini kaydeden Erbak, ''Gördük ki Hindistan ve Türk halkı arasında çok büyük tat benzerlikleri var. Çok önemli bir tarih bağımız var. Sonuçta bir Türk malı bugün Hindistan'a gidiyor'' diye konuştu. 
     Erbak, ''Carlton Mediterranenan Mix'' adlı ambalajda sunulacak Uludağ gazozunun yanı sıra çilekli, elmalı, limonlu ve portakallı çeşitlerinin de yer alacağını kaydetti. 
     Avrupa ülkeleri, ABD, Avustralya ve Kanada başta olmak üzere, yaklaşık 20 ülkeye ihracat yaptıklarını belirten Erbak, ''Çin'de de ufak ufak test çalışmasına başladık. O da gelecek inşallah. Bizim için önemli olan o pazara uygun ağız tadını ve ambalajı yakalamak. Hindistan, bizim için şu anda pasifik ülkelerine açılan kapı olacak''görüşünü dile getirdi. 
     Erbak, Uludağ'ın ihracatının toplam satışlar içindeki payının yüzde 15-20 olduğunu kaydederek, bu yıl 7.5 milyon dolar ihracat hedeflediklerini bildirdi. 
     Hindistan'ın İstanbul Başkonsolosu Reene Pandey de, Uludağ'ın ürünlerinin Hindistan'da uzun ömürlü bir marka olarak yerini alması dileğinde bulunarak, ''Diğer Türk ürünlerinin de Hindistan pazarına gelmesini bekliyoruz. Onları da ülkemizde görmekten memnuniyet duyarız'' dedi. 
     Toplantının ardından, 8 bin koli Uludağ gazozu taşıyan TIR uğurlandı. 
     
</TEXT>
</DOC>
