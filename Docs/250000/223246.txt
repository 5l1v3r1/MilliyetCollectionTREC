<DOC>
<DOCNO> 223246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonyas17.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Lisa Presley, Michael Jackson'dan neden ayrıldığını anlattı... 
</HEADLINE>
<TEXT>

     Lisa Marie Presley, Amerikalı pop yıldızı Michael Jackson ile evliliğine neden son verdiğini anlattı. 
     Avustralya televizyonu ABC'ye konuşan Presley, evliliğinde kendisini güçsüz hissettiğini ve olayların, müdahale etmesine fırsat kalmadan geliştiğini söyledi. 
     Gelmiş geçmiş en ünlü rock efsanesi kabul edilen Elvis Presley'nin kızı, Michael Jackson tarafından yönlendirildiğini düşündüğünü ve kendisini ''bir çarkın parçası'' olarak gördüğünü söyledi. 
     Jackson'a karşı artık bir şey hissetmediğini ifade eden Lisa Presley, ''kendini güçsüz hissettiği bir ilişkiyi yaşamanın zor olup olmadığı'' sorusuna, ''Evet zordu, işte bu yüzden ayrıldım'' şeklinde yanıt verdi. 
     Lisa Presley, ''Şunu söylemek istiyorum, her anlamda kendimi güçsüz hissediyordum, özellikle de kendimi bir çarkın parçası olarak görüyor ve olup bitenlere karşı hiçbir şey yapamıyordum. Bana ne tür şeyler diye sormayın, çünkü yanıt veremem'' dedi. 
     Michael Jackson ile Mayıs 1994'te evlenen Lisa Marie Presley, 19 ay süren evlilikleri boyunca kocası tarafından yönlendirildiğini kabul etti. 
     Bu arada, Michael Jackson hakkında, çocuklarla cinsel ilişkiye girdiği iddiasıyla birçok şikayet bulunuyor. 
     
</TEXT>
</DOC>
