<DOC>
<DOCNO> 236980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sontur02.html </URL>
<DATE> 2004/05/03/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
KPSS için uzatılan başvuru süresi bugün sona eriyor... 
</HEADLINE>
<TEXT>

     Pedagojik formasyonu bulunmayan Fen-Edebiyat fakültesi mezunları için uzatılan Kamu Personeli Seçme Sınavı'na KPSS başvuru süresi, bugün mesai saati bitiminde sona erecek. 
     Milli Eğitim Bakanlığı'nın MEB , pedagojik formasyonu bulunmayan Fen-Edebiyat Fakültesi mezunlarının da öğretmenliğe başvurabileceğine ilişkin kararı sonrasında, ÖSYM Başkanlığı, bu adayların KPSS'ye başvuru süresini 3 gün uzatmıştı. MEB'in kararından önce 2004-KPSS başvuru belgesini teslim edenler, ÖSYM sınav merkezi yöneticiliklerine giderek, 10 Temmuz 2004 Cumartesi günü öğleden sonra oturumdaki eğitim bilimleri sınavına girmek istediklerine ilişkin bir dilekçe verecekler. Adaylar, önceki başvurularında bankaya 35 milyon lira yatırmışlarsa, ek olarak 10 milyon lira daha yatırıp, banka dekontunu da dilekçelerine ekleyecekler. 
     2004-KPSS'ye başvurmamış adaylar ise ÖSYM sınav merkezi yöneticiliklerinden kılavuz, başvurma belgesi ve KPSS soru örnekleri kitapçığı alacaklar. Bu adaylar da bankaya 45 milyon lira yatıracak ve başvurma belgelerini doldurarak, dekontla birlikte teslim edecekler. 
     
</TEXT>
</DOC>
