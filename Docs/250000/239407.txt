<DOC>
<DOCNO> 239407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonspo04.html </URL>
<DATE> 2004/05/12/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Futbol Federasyonu'na usulsüz krediden dava açılıyor... 
</HEADLINE>
<TEXT>

     Yargıtay, Toprakbank'ın eski sahibi Halis Toprak ve eski banka yöneticilerine ilişkin Vergi Usul Yasası'na aykırılıktan açılan davanın temyiz incelemesinde, Türkiye Futbol Federasyonu yetkilileri hakkında Bankalar Yasası'na muhalefetten dava açılmasını istedi. 
     Yüksek mahkeme, Toprakbank'tan Federasyon yetkililerine usulsüz olarak 1998'de 100 bin dolar, 1999'da 757 500 dolar ve 17 milyar liranın usulsüz olarak verildiğine dikkati çekti. 
     Bankacılık Düzenleme ve Denetleme Kurulu'nca Tasarruf Mevduatı Sigorta Fonu'na devrine karar verilen Toprakbank'ın eski yönetim kurulu başkanı, yönetim kurulu üyeleri, genel müdür ve genel müdür yardımcıları olan Veysel Bilen, Turgut Tavşanoğlu, Ergün Korkut, Recai Alper Tunga, Taner Berksoy, Fethullah Açıl, Yıldırım Aktürk, Meral Necmiye Altınok, Salih Yardımcı, Doğan Sevim, Yeşim Toprak, Ayla Toprak Zengin, Halis Toprak ve Yener Dinçmen hakkında 213 sayılı Vergi Usul Yasası'na muhalefet suçundan dava açıldı. 
     Şişli 1. Asliye Ceza Mahkemesi, sanıklar hakkında 27 Şubat 2003'te yürürlüğe giren Vergi Barışı Yasası'nın 14 1 maddesi gereğince kamu davasının ortadan kaldırılmasına karar verdi. Bu karar müdahil tarafından temyiz edildi. 
     
     ÖDEMELERDE HAYALİ İSİMLER 

     Yargıtay 11.Ceza Dairesi, kararı oybirliği ile bozdu. Bozma kararında Türkiye Futbol Federasyonu yetkililerini içinde dava açılması gerektiğine işaret edildi. Kararın bu bölümünde şöyle denildi 
     ''Toprakbank A.Ş'nin yönetim kurulu başkanı, yönetim kurul üyeleri, genel müdür ve genel müdür yardımcıları olan sanıkların, Gelirler Kontrolörlerince düzenlenen dosyada mevcut 15 Mart 2002 tarihli basit raporda açıklanan Türkiye Futbol Federasyonu yetkililerine 1999 yılında 100 bin ABD doları, 1999 yılında da 757 bin 500 ABD doları ve 17 milyar lirayı usulsüz olarak verdikleri, yapılan bu ödemelerin hayali isimler adına dekontlarla belgelendirildiği ve muhasebe işleyişi içinde gizlemek gayesiyle Bankaca 'Mevduata Verilen Faizler' hesaplarında muhasebeleştirildiği iddiasıyla 4389 sayılı Bankalar Yasası'na muhalefet suçundan adları yazılı sanıklar ile açıklanan eylemlere katıldıkları anlaşılan Türkiye Futbol Federasyonu yetkilileri hakkında zamanaşımı içerisinde kamu davası açılması mümkün görülmüştür.'' İddianameye, sanıklara isnat ve tavsif olunan içeriği itibarıyla yanıltıcı belge kullanma suçu yanında, sahte fatura kullanmak fiilinden de kamu davası açıldığının anlaşıldığı kaydedilen Yargıtay 11. Ceza Dairesi'nin kararında, şöyle devam edildi 
     ''Bu suçun temas ettiği 213 sayılı Vergi Usul Yasası'nın 359 b-1 maddesindeki suça bakmak ve delilleri tartışıp, değerlendirmek görevinin üst dereceli ağır ceza mahkemesine ait olduğu ve görevsizlik kararı verilmesi gerektiği, görevli mahkemece de yüklenen suçun niteliği ve işlendiği tarih itibarıyla Vergi Barışı Yasası'nın 14. maddesi gereğince yeniden takdir ve değerlendirme yapılmasında zorunluluk bulunduğu gözetilmeden asliye ceza mahkemesinde açılan davaya devamla yazılı şekilde hüküm kurulması yasaya aykırıdır. Diğer yönler incelenmeksizin hükmün bu yönden bozulmasına karar verilmiştir.'' 
     
</TEXT>
</DOC>
