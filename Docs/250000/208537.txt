<DOC>
<DOCNO> 208537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/sondun05.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İran Cumhurbaşkanı Hatemi'den toplu istifa tehdidi .. 
</HEADLINE>
<TEXT>

     İran Cumhurbaşkanı Muhammed Hatemi, muhafazakarlar gelecek ay yapılacak milletvekili seçimine başvuran binlerce reformcuyu seçime sokmama kararından geri adım atmazsa, kendisi ve hükümet dahil bütün reformcuların istifa edeceği tehdidinde bulundu. 
     İRNA'nın haberine göre, Hatemi, ''Biz, ya birlikte gideceğiz ya da birlikte kalacağız. Kararlı davranmalıyız. Bir gün ayrılmamız istenirse o zaman hepimiz birlikte ayrılırız'' dedi. 
     Anayasayı Koruyucular Konseyi'nin AKK merkezi denetleme kurulu sözcüsü Muhammed Cahromi, ''AKK'nın yasal ve dini görevini yaptığını, baskılar ve kuru gürültüler karşısında geri adım atmayacağını'' açıklamıştı. Cahromi, ''insanların, çürümüş, holigan ve İslam'a inanmayan adaylar istemediğini'' söylemişti. 
     AKK, ''İslam'a saygı göstermediği, İslam Cumhuriyeti ve Anayasa'ya bağlı olmadığı'' gerekçesiyle 20 Şubat'ta yapılacak 7'inci meclis seçimi için başvuran 8157 kişiden 3605'inin adaylığını reddetmişti. 
     AKK'nin adayların reddedilmesiyle ilgili nihai kararını ay sonunda vermesi ve kesin aday listesinin 12 Şubat'ta açıklaması bekleniyor. 
     
</TEXT>
</DOC>
