<DOC>
<DOCNO> 206882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sontur34.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya Valiliği'nden soğuk hava uyarısı... 
</HEADLINE>
<TEXT>

     Antalya Valisi Alaaddin Yüksel, Antalya ve yöresinin, 7 Ocak Çarşamba gecesinden sonra Balkanlar'dan gelecek soğuk ve kar yağışlı havanın etkisine gireceğini belirterek, tüm kamu kuruluşlarının yöneticilerini, almaları gereken tedbirler konusunda uyardı. 
     Vali Yüksel, yayınladığı genelgede, vatandaşların can ve mal emniyetlerinin korunması ve hava şartlarındaki olumsuzluklara rağmen genel hayatın huzur ve güven içerisinde devam edebilmesi için alınması gereken tedbirleri bildirdi. 
     Emniyet, Jandarma, Karayolları, Köy Hizmetleri, DSİ, ilçe kaymakamlıkları ve belediye başkanlıklarınca alınacak tedbirlerin planlanarak, ivedilikle uygulamaya geçilmesini isteyen Vali Yüksel'in genelgesine göre, alınacak tedbirler şöyle 
     -Karayolu ve köy yolları güzergahları ve geçişlerinde buzlanma ve heyelan gibi durumlarda, ilgili birimler arasında koordinasyon sağlanarak, gerekli tedbirler ivedilikle alınacak. 
     -Araçların denetiminde teknik yönden bir aksaklığın bulunup bulunmadığı, özellikle aşınmış lastik kullanılıp, kullanılmadığı, elektronik donanım gibi hususlara dikkat edilecek, görüşün azaldığı sisli, yağışlı havalarda, gündüzleri yakını gösteren ışıkların yakılması sağlanacak far ayarı ve donanımı bozuk araçlarla, fenni muayenesi olmayan araçların trafikteki hareketleri durdurularak, arızaları ve eksiklerinin giderilmesi sağlanacak. 
     -Terminal çıkışlarıyla diğer trafik kontrollerinde lastikleri aşınmış ve mevsim şartlarına göre gerekli teçhizat ve avadanlıkları olmayan otobüsler trafiğe çıkartılmayacak. 
     -Karlı ve buzlu yol kesimlerinde, bütün taşıtlara zincir taktırılacak, zincirsiz araçların seyrine izin verilmeyecek. 
     -Sisli ve zincir takılması gereken kesimlere gelinmeden önce taşıt sürücüleri durdurulmak suretiyle, gerekli tedbirleri almaları hususunda uyarılacak bu bölgelerde trafik kontrollerine ağırlık verilecek. 
     -Sürücüler, araçlar arasındaki takip mesafesine uymaları, mecbur kalmadıkça sollama yapmamaları, yavaş ve dikkatli seyretmeleri hususunda, gerektiğinde megafonla uyarılacak. 
     -Karayolları ve Köy Hizmetleri'nde kar ve buz mücadelesi hazırlıkları ivedi yapılacak ve ilgili kuruluşlar arasında koordine sağlanacak. 
     
</TEXT>
</DOC>
