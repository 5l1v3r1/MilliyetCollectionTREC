<DOC>
<DOCNO> 203073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sontur30.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenci servisi sürücüsü sarhoş çıktı... 
</HEADLINE>
<TEXT>

     Giresun'da, bir öğrenci servisi sürücüsü 250 promil alkollü çıktı. Gözaltına alınan sürücünün 3 ay önce ''alkollü araç kullanmak''tan ehliyetine 6 ay süreyle el konulduğu belirlendi. 
     Alınan bilgiye göre, 19 Eylül İlköğretim Okulu'ndan 24 öğrenciyi merkeze bağlı Orhaniye Köyü'ne götüren 28 M 0739 plakalı servis aracının sürücüsü İrfan D. 48 , alkollü olduğunu öğrenen okul yöneticilerinin Giresun Emniyet Müdürlüğü ekiplerine yaptığı ihbar sonucunda, Teyyaredüzü Mahallesi Batlama Kavşağı'nda durduruldu. 
     Trafik ekiplerince yapılan kontrolde, 250 promil alkollü olduğu belirlenen İrfan D. gözaltına alınırken, servis aracı, bir polis memuru tarafından öğrencilerle birlikte Emniyet Müdürlüğü'ne götürüldü. Yapılan araştırmada, 3 ay önce ''alkollü araç kullanmak'' suçundan ehliyetine 6 ay süreyle el konulduğu belirlenen İrfan D, ''ehliyetsiz ve alkollü araç kullanmak'' suçundan adliyeye sevk edildi. 
     Yaklaşık 1 saat Giresun Emniyet Müdürlüğü önünde servis aracı içinde bekleyen öğrenciler, görevlendirilen bir sürücü tarafından evlerine götürüldü. 
     
</TEXT>
</DOC>
