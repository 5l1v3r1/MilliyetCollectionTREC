<DOC>
<DOCNO> 215541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sontur20.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'da yaralar sarılmaya çalışılıyor... 
</HEADLINE>
<TEXT>

     Konya'daki Zümrüt Apartmanı faciası nedeniyle psikolojik desteğe ihtiyaç duyan öğrenci ve öğretmenlere psikolojik yardım için 13 kişiden oluşan uzman heyet okullarda göreve başladı. 
     Konya İl Milli Eğitim Müdürü Mehmet Özer, facianın bugüne kadar hep fiziksel nedenleri ve etkilerinin konuşulduğunu, psikolojik boyutunun ise fazla üzerinde durulmadığını söyledi. 
     Enkazdan 5 günü aşkın sürenin ardından sağ olarak çıkarılan Muhammet Kalem 16 gibi yaralı kurtulan çocuklarla enkazda yakınlarını kaybetmiş kişilerin yaşadıkları şoku üzerlerinden atamadıklarını ifade eden Özer, psikolojik dengesi bozulan öğrenci ve öğretmenler için çalışma başlattıklarını belirtti. 
     Okullarda yapılan çalışmalarla faciadan olumsuz etkilenen öğrenci ve öğretmenlerin tespit edildiğini anlatan Özer, ''İl Milli Eğitim Müdürlüğü bünyesinde rehberlik ve psikolojik danışman olarak çalışan arkadaşlarımızdan konusunda uzman 13 kişi belirledik. Bu arkadaşlarımız, enkazdan kurtulan ya da yakınlarını kaybeden öğrenci ve öğretmenlerimizin psikolojik durumlarının düzelebilmesi için 15 günsüreyle çalışmalar yapacak'' dedi. 
     Çalışmanın, 5 kişilik gruplar halinde görev yapan uzmanlar tarafından bugün başlatıldığını bildiren Özer, şöyle konuştu 
     ''Rehberlik ve psikolojik danışmanlık görevini yürüten arkadaşlarımıza yardımcı olmak ve düzenlenecek bazı seminerlerde etkingörev almak için Ankara İl Milli Eğitim Müdürlüğü'nden 5 uzman daha gelecek. Bu uzmanların her biri aynı zamanda Konya'daki okullarda görev yapan gruplara dahil olacak. Gerek duyulması halinde süresi 15 gün daha uzatılabilecek bu çalışmanın, facianın etkilerinin azaltılmasında büyük katkılar sağlayacağını düşünüyoruz.'' Özer, Zümrüt Apartmanı civarında ikamet eden vatandaşların da psikolojik rehabilitasyona ihtiyaçları olduğunu düşünerek Kerkük Caddesi'ndeki Dündar Otel'de danışmanlık bürosu açtıklarını, benzer durumda olan vatandaşların bu bürodan hizmet alabileceklerini sözlerine ekledi. 
     
     TEMA FİDANLIK OLUŞTURACAK 

     TEMA İl Temsilcisi Namık Ceyhan, ZümrütApartmanı'nda ölen 92 ve yaralanan 29 kişi adına toplam 121 fidan dikileceğini bili. 
     Ceyhan, yaptığı açıklamada, Zümrüt Apartmanı faciasında hayatını kaybeden ve yaralanan vatandaşların anısına Merkez Meram İlçesi Kozağaç'ta bulunan Nihat Gökyiğit Ağaçlandırma Sahası'nda 121 fidanlıktan oluşan ''Zümrüt Korululuğu'' oluşturacaklarını söyledi. 
     Yaşanan acı olayın unutulmaması ve daima hatırlanması için böyle bir çalışma başlattıklarını belirten Ceyhan, ''Hayatını kaybeden 92 kişi ile yaralanan 29 kişi adına dikilecek fidanlara, ölenlerin ve yaralananların ismini vereceğiz. Bu fidanlar onlara olan hasretimizi, sevgimizi ebediyen sıcak tutacak'' dedi. 
     Ceyhan, acıların paylaşılarak hafifleyeceğini belirterek, Konya TEMA gönüllüleri olarak bu acıyı fidan dikerek paylaşmak istediklerini, böyle bir facianın bir daha yaşanmaması için tüm duyarlı insanları da bu etkinliğe katılmaya davet ettiklerini söyledi. 
     Plansız kentleşme ve usulüne uygun olmayan yapılaşma sonucu ortayaçıkacak olumsuzluklara dur demek gerektiğini dile getiren Ceyhan, buolayı unutmamak için Konya TEMA gönüllüleri olarak mart ayında yapılacak fidan dikim törenine herkesi beklediklerini kaydetti. 
     Ceyhan, Zümrüt Apartmanı enkazının kaldırıldığı alanın anıt park olarak değerlendirilmesi halinde TEMA olarak kendilerine düşen her görevi yapmaya hazır olduklarını ifade etti. 
     
</TEXT>
</DOC>
