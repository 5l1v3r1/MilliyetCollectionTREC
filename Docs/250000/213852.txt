<DOC>
<DOCNO> 213852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/yazar/guclu.html </URL>
<DATE> 2004/02/08/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Tatil bitti, şimdi ders zamanı 
</HEADLINE>
<TEXT>

   
   Yılbaşı, Kurban Bayramı, yarıyıl tatili derken, işte yine okullar açılıyor. Milyonlarca öğrenci için yarın önemli bir gün. Sadece onlar için mi Aileler ve büyük kentler için de telaş yeniden başlıyor. 
   Öğrenim hayatında ikinci yarıyıl, hep birinci yarıyıldan daha önemli olmuştur. Çünkü, ikinci yarıyılın prooblemlerini çözecek üçüncü bir yarıyıl yoktur. Atacağınız her adım, karne notunuzu, dolayısı ile sınıf geçip geçmeyeceğinizi direk ilgilendirir. Bu yüzden ikinci yarıyıla, zor yarıyıl da denir. 
   Anadolu liseleri, kolejler, fen liseleri ve ÖSS gibi giriş sınavlarına hazırlanan son sınıf öğrencilerini bu yarıyılda daha da çileli günler bekliyor. Bir yandan okulda karne notlarını yükseltmeye çalışırken öte yandan dershane ve özel öğretmen peşinde koşturacaklar. 
   Geçen her gün, streslerini daha da artıracak ya kazanamazsam endişesi içlerini kemirecek. Siz her ne kadar heyecanlanmayın, telaşlanmayın deseniz de onlar kendilerini yiyip bitirmeye devam edecekler. 
   20 yılı aşkın süredir sınav dönemlerinin en yakın takipçilerinden birisi olarak öğrencilere ve ailelere tavsiyemiz elden geldiğince sakin olmaları ve her şeyi olağan seyrinde devam ettirmeleridir. 
   Sınavlarda en başarılı olanların ortak noktası, düzenli çalışma ve heyecanlarını bir şekilde yenmiş olmaları. Stres ve hadi biraz daha çalış baskısı, başarının önündeki en önemli engellerdir. Bunu sakın unutmayın .. 
   
   Son sınıflar izinli mi 
   İkinci yarıyılın en tartışmalı konularından birisi de son sınıf öğrencilerinin izinli sayılıp sayılmayacakları. Okul başarısı yüksek olsun diye pek çok okulun son sınıf öğrencilerini dershaneye yönlendirdiklerini hepimiz biliyoruz. Yine aynı şekilde uzun süreli raporlar alıp sınava hazırlananlar da herkesin malumu. İşte bu yüzden geçen yıl tüm son sınıf öğrencilerine izin konusu gündeme gelmiş ve bazı yaptırımlar söz konusu olmuştu. Hatta ilköğretim okullarında ilk yarı notları tam olan öğrencilerin ikinci yarıyılda okula gitmelerine gerek bile kalmayacağı dillendirilmişti. Çarşamba gecesi Genç Bakış'ta Bakan Çelik'e yönelteceğimiz sorulardan birisi de bu olacak. Yüz binlerce öğrenci ve ailesi, bu sorunun cevabını merakla bekliyor. 
   AKP iktidarı öğretim üyelerini açlık ile susturmaya çalışıyor. Üniversitelerin araştırma fonlarına el koyduğu yetmiyormuş gibi şimdi de part - time çalışan profesörlerin maaşını, gündelikçilerin maaşının altına indirdi. 
   Yıllarını eğitime, bilime veren bir profesörün aldığı ders saat ücreti 5 milyon liraya düşürüldü. Bu bir cezalandırma yöntemi mi yoksa tam gün çalışmaya zorlama mı belli değil. 
   Eğer part - time çalışma kaldırılmak isteniyorsa bu açıkça yapılsın. Yok eğer devamında yarar görülüyorsa öğretim üyelerine hak ettikleri ücret verilsin. Aksi yöndeki uygulamalar aradaki güven bunalımını daha da artırmanın ötesinde hiçbir işe yaramaz. 
   Özetin özeti Bilim adamlarının küstürüldüğü bir ülkede, ekonomik göstergeler ne olursa olsun kalkınmadan söz edilemez. AKP iktidarı, bilerek ya da farkında olmadan eğitim ve bilimden giderek uzaklaşıyor. Hemen her gün yeni küskünler yaratıyor .. 
   
      
   
   
</TEXT>
</DOC>
