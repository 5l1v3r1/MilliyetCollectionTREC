<DOC>
<DOCNO> 244177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/soneko21.html </URL>
<DATE> 2004/05/31/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Cumhurbaşkanı Sezer, TOBB Kanunu'nu onayladı... 
</HEADLINE>
<TEXT>

     Cumhurbaşkanı Ahmet Necdet Sezer, 5174 sayılı ''Türkiye Odalar ve Borsalar Birliği ile Odalar ve Borsalar Kanunu''nu onayladı. 
     Cumhurbaşkanlığı Basın Merkezi'nden yapılan açıklamaya göre, Sezer, kanunu, yayımlanmak üzere Başbakanlığa gönderdi. 
     Cumhurbaşkanı Ahmet Necdet Sezer'in onayladığı 5174 sayılı ''Türkiye Odalar ve Borsalar Birliği ile Odalar ve Borsalar Kanunu''na göre, odalar, sadece illerde, birliğin olumlu görüşü alınmak üzere Sanayi ve Ticaret Bakanlığı'nın kararı ile kurulabilecek. 
     Bir ilde oda kurulabilmesi için, ticaret siciline kayıtlı en az bin tacir, sanayici veya deniz ticareti ile uğraşanların birliğe yazılı başvuruda bulunması zorunlu olacak. 
     Müstakil sanayi odası kurulabilmesi için de, o ilde faaliyet gösteren sanayicilerin yarısından fazlasının yazılı talebi gerekecek. 
     Yasa, bölge odaları kurulmasına da olanak tanırken, coğrafi bölge odaları kurulabilmesi, bölge illerindeki toplam üye sayısının yarısından fazlasının birliğe yazılı müracaatı veya il oda meclislerinin ayrı ayrı üye tam sayısının üçte ikisinin kararıyla ve birliğin olumlu görüşü üzerine bakanlığın kararıyla gerçekleşebilecek. 
     
     MEVCUT İLÇE ODA VE BORSALARI, FAALİYETLERİNİ SÜRDÜRECEK 

     Yasaya göre, bu kanunun yürürlüğe girdiği tarihten önce kurulmuş olan ilçe oda ve borsaları, mevcut çalışma alanları dahilinde faaliyetlerini sürdürecekler. Ancak ilçe odaları meclislerinin üye tam sayısının üçte ikisinin kararıyla il odası şubesine dönüşebilecekler. 
     Oda bulunmayan ilçelerde oda hizmetlerinin, üyelerin daha yakınında sunulabilmesi için oda şubesi kurulması teşvik ediliyor. Odaların yetkilerinin bir bölümünü ilgili şubeye devretmelerine de olanak sağlanıyor. 
     Oda şubesi bulunmayan ilçelerde, beldelerde, endüstri bölgeleri ile organize sanayi bölgelerinde oda temsilciliği kurulmasına da izin veriliyor. 
     
     ODALARA KAYIT ZORUNLULUĞU 

     Odalara kayıt zorunluluğu getiren yasayla, üye kayıtlarının elektronik ortamda tutulması ve güncelleşmesinin sağlanması da olanaklı hale getiriliyor. 
     Yasa, üyelerin durumunda meydana gelen değişiklikleri odalara bildirmesini zorunlu tutuyor. Bu sorumluluğu yerine getirmeyen üyeler hakkında çeşitli yaptırımlar öngörülüyor. 
     Yasa ayrıca, oda üyelerinin başka mesleki teşekküllere üye olma ve aidat ödeme zorunluluğunu ortadan kaldırıyor. Buna göre, odalara kaydı zorunlu olan gerçek ve tüzel kişilerle bunların şubeleri, kamu kurumu niteliğindeki başka meslek kuruluşlarına birlik ve teşekküllere üye olmaya ve aidat ödemeye mecbur tutulamayacak. 
     Ticaret sicilinden resen veya işin bırakılması halinde üyenin talebi üzerine kayıt silinmesine ilişkin ilanlar, Türkiye Ticaret Sicili Gazetesi'nde ücretsiz yayımlanacak. 
     
     DİSİPLİN KURULLARI OLUŞTURULACAK 

     Yasayla, Odaların organları arasına disiplin kurulu da kondu. Buna göre, odalar, meslek komiteleri, meclis, yönetim kurulu ve disiplin kurulundan oluşacak. 
     Oda meslek komiteleri meslek gruplarınca 4 yıl için seçilecek, 5 veya 7 kişiden, üye sayısı 10 bini aşan odalarda 5,7,9 veya 11 kişiden oluşacak. Oda meslek grupları, meslek komitelerini seçerken oda meclis üyelerini de belirleyecek. 
     Oda meclisi, meslek gruplarınca 4 yıl için seçilecek üyelerden oluşacak. Meslek komiteleri 5 kişiden oluşan gruplar ikişer, 7 kişiden oluşan gruplar üçer, 9 kişiden oluşan gruplar dörder, 11 kişiden oluşan gruplar ise beşer meclis üyesi belirleyecek. 
     Yasada oda organlarının seçimiyle ilgili esaslar borsalar için de aynen düzenlendi. 
     
     GÖREV SÜRELERİ SINIRLANDIRILIYOR 

     Yasayla, oda meclis başkanları ile yönetim kurulu başkanlarının görev süreleri de sınırlandırılıyor. Buna göre, üst üste iki dönem meclis başkanlığı ve yönetim kurulu başkanlığı yapmış olanlar, aradan iki seçim dönemi geçmedikçe aynı göreve yeniden seçilemeyecek. 
     Oda ve borsaların meclislerinde görev yapanlar, aynı faaliyet için kurulan oda ve borsalardan ancak birinde görev yapabilecek. 
     Odaların kayıt ücreti ve yıllık aidatlarına ilişkin yeni düzenlemeler içeren yasa, munzam aidat ve navlun hasılatından alınacak paylara ilişkin de somut düzenlemeler getiriyor. 
     
     TİCARET BORSALARI 

     Ticaret borsalarını, ''Ticaret borsaları, bu kanunda yazılı esaslar çerçevesinde borsaya dahil maddelerin alım satımı ve borsada oluşan fiyatlarının tespit, tescil ve ilanı işleriyle meşgul olmak üzere kurulan kamu tüzel kişiliğine sahip kurumlardır'' diye tanımlayan yasa, ticaret borsalarının da yine sadece il düzeyinde kurulmasını öngörüyor. Ayrıca ülke, bölge ve uluslararası düzeyde faaliyet gösterecek özel nitelikli borsaların kurulmasına olanak sağlayan yasa, ticaret borsalarının mevcut yapısını da değiştiriyor. 
     Borsa bulunmayan ilçelerde ticaret borsası şubeleri açılabilecek. 
     Yasayla, ticaret borsalarının organları arasında da disiplin kurulu sayıldı. Yasa, odalarda olduğu gibi borsalarda da meclis başkanı ve yönetim kurulu başkanının görev sürelerini sınırlandırıyor. 
     
     TOBB'UN KURULUŞ AMACI VE TEMEL İŞLEVİ 

     TOBB'un kuruluş amacı ve temel işlevini yeniden düzenleyen yasa Birliğin görev ve sorumluluk alanını daha da genişletiyor. 
     Buna göre, Birlik, endüstri bölgeleri, organize sanayi bölgeleri, teknoloji bölgeleri, teknoloji merkezleri ve teknopark kurulmasına yardımcı olacak, kurulmuş veya kurulacak olanlara katılma kararı alabilecek. Yurtiçi ve yurtdışı ticari anlaşmazlıklarda görev alacak tahkim kurumlarını ve uygulanacak tahkim kararlarını oluşturacak, tahkim konusunda odalarca yapılacak çalışmaları destekleyecek. 
     TOBB bünyesinde Dış Ekonomik İlişkiler Kurulu oluşturulmasını öngören yasa, Birliğin yurtdışında ticari ilişkiler kurmasına da izin veriyor. 
     Yasa uyarınca odalar, borsalar ve birlik, Sanayi ve Ticaret Bakanlığı'nın izniyle kurulmuş veya kurulacak şirketlere katılabilecekler. Odalar, borsalar ve birlik, amaçlarına uygun olarak eğitim ve öğretim kurumları açmak üzere vakıf kurabilecekler. 
     Yasa, oda ve borsa üyelerine verilecek cezalar ile oda ve borsaların lağvedilmesine ilişkin hükümleri de yeniden düzenliyor. Ayrıca TOBB ile odalar ve borsalar, Sanayi ve Ticaret Bakanlığı'nın denetimine tabi tutuluyor. 
     
     GEÇİCİ HÜKÜMLER 

     Yasaya bazı geçici hükümler de kondu. Buna göre, bu yasada öngörülen yönetmelikler yasanın yayıma girdiği tarihten itibaren 6 ay içinde yürürlüğe girecek. 
     Yasanın yürürlüğe girdiği tarihten itibaren, bir yıl içinde il odasına veya borsasına bağlı olarak şubeye dönüşen oda ve borsalarda, üyelerin bu oda veya borsaya, oda ve borsaların da Biriliğe olan aidat borçları ve gecikme zamları silinecek ve üyeler 5 yıl herhangi bir aidat ödemeyecek. 
     Yasanın yürürlüğe girdiği tarihten önce kurulmuş olan ajanlıklar ilgili odaya bağlı şube veya temsilciliğe dönüşecek. 
     Yasanın yürürlüğe girdiği tarihten önce oda ve borsa organlarına seçilmiş olan üyelerin görev süreleri 2005 yılı Mart ayında yapılacak olan oda ve borsa organ seçimlerine kadar sürecek. Birlik organlarına seçilen üyelerin görev süreleri ise 2005 yılı Mayıs ayında yapılacak seçimlere kadar devam edecek. Birlik yönetim kurulu başkanı da Birlik başkanı unvanıyla seçime kadar görevine devam edecek. Disiplin kurulları da belirtilen bu tarihlerde yapılacak. 
     Yürürlük tarihinden sonra yapılacak ilk seçimlerden itibaren üst üste iki dönem meclis başkanlığı, yönetim kurulu başkanlığı ve birlik başkanlığı görevlerinde bulunanlar, aradan iki seçim dönemi geçmedikçe aynı görevlere yeniden seçilemeyecekler. 
     Öte yandan yasanın yürürlüğe girmesinden itibaren 6 yıl süreyle, Birliğin yıllık gelirinin yüzde 5'i, bu sürenin dolmasını müteakiben 15 yıl süreyle de yüzde 2'si, Türkiye Odalar ve Borsalar Eğitim ve Kültür Vakfı ile TOBB Ekonomi ve Teknoloji Üniversitesi'ne tahsis edilecek. 
     
</TEXT>
</DOC>
