<DOC>
<DOCNO> 239077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonsiy08.html </URL>
<DATE> 2004/05/11/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Erdoğan Mali disiplinin korunması konusunda kararlıyız 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, mali disiplinin korunması konusunda son derece kararlı olduklarını belirterek, Uluslararası Para Fonu IMF ile 2005 ve sonrasına ilişkin çalışmaların güven ortamını daha da güçlendirecek bir formatta devam ettirileceğini bildirdi. 
     Erdoğan, partisinin Meclis Grup Toplantısı'ndaki konuşmasında, bir süredir, ABD Merkez Bankası'nın faizleri arttıracağı beklentisi sebebiyle, Türkiye gibi yükselen piyasa ekonomilerinde bazı etkilenmeler yaşandığına işaret etti. Özellikle döviz kurları ve faiz oranlarında yaşanan artışlar ile hisse senetleri fiyatlarındaki gerilemelerin bu etkilenmeler neticesinde meydana geldiğini belirten Erdoğan, şöyle konuştu 
     ''Ancak bütün bu gelişmelerin, Türkiye gibi özgüvenini kazanmış ve makro ekonomik dengelerini önemli ölçüde yerine oturtmuş ülkeler için olumsuz sonuçlar üretmesini beklememek gerekir. 
     Son göstergeler, ülkemizin temel ekonomik ve mali durumundaki iyileşmenin sürdüğünü, piyasalarımızın moral dayanıklılığının artmış olduğunu ve ekonomimizin artık şoklara karşı çok daha dayanıklı hale geldiğini açıkça ortaya koymaktadır. 
     Hükümet olarak mali disiplinin korunması konusunda son derece kararlı olduğumuzu bir kere daha vurgulamak istiyorum.'' Başbakan Erdoğan, bu anlayışla yürüttükleri politikaların sonucu olarak geçen yıl faiz dışı fazlanın Gayri Safi Milli Hasıla'ya oranının yüzde 6'yı aştığını anımsatarak, bu rakamın Türk ekonomisi için bir ilk olduğunu söyledi. 
     Bu yıl sonu itibariyle Gayri Safi Milli Hasıla'nın yüzde 6.5'i düzeyinde belirlenen faiz dışı fazla hedefine ulaşılması konusunda Hükümet'in kararlılığının tam olduğunu belirten Erdoğan, ''Önümüzdeki yıllarda da kamu borç stokunun düşmeye devam etmesini sağlayacak yüksek faiz dışı fazla uygulamasına devam edilecektir'' diye konuştu. 
     
     IMF İLE İLİŞKİLER 

     Başbakan Erdoğan, IMF ile ekonomik programa ilişkin gözden geçirme çalışmalarının başarı ile sürdürüldüğünü de ifade etti. 
     IMF ile 2005 ve sonrası döneme ilişkin çalışmaların, ''güven ortamını daha da güçlendirecek bir formatta devam ettirileceğini'' bildiren Erdoğan, şunları kaydetti 
     ''Milletimizin yıllar yılı belini büken enflasyon illetini dizginlemek ve tek haneli rakamlara indirmek konusunda da çok önemli mesafeler aldık, almaya da devam ediyoruz. Enflasyonda yıl sonu için belirlediğimiz hedefi tutturabileceğimiz şimdiden görünmektedir. Keza büyüme hedeflerimizde de 2003 yılında elde ettiğimiz tarihi başarıyı sürdürme kararlılığımız devam etmektedir. 
     Hiç kimsenin endişesi olmasın Türkiye kalkınma yolunda adımlarını hızlandırarak sürdürmeye devam edecektir.'' 
     
     CARİ İŞLEMLER AÇIĞI 

     Yılın ilk ayları itibariyle cari işlemler açığının beklenenin bir miktar üstünde gerçekleştiğini anımsatan Erdoğan, ancak, aynı dönemde sermaye girişinde önemli miktarlarda artış kaydedildiğini, Merkez Bankası rezervleri üzerinde de herhangi bir olumsuz etki oluşmadığını bildirdi. Erdoğan, ''Önümüzdeki dönem için beklentimiz, döviz kurlarındaki yükselme ve dünya ekonomisindeki canlanmaya bağlı olarak cari işlemler açığındaki bu artışın yavaşlaması doğrultusundadır'' dedi. 
     Ekonomide yaşanan canlanmanın, meselelere ön yargılı bakmayı alışkanlık haline getirenler dışında herkes tarafından rahatlıkla görülebilecek düzeyde olduğunu savunan Erdoğan, yılın ilk dört ayında gerçekleştirilen ihracatın 20 milyar doları zorlayan bir artış gösterdiğini, sadece Nisan ayında gerçekleştirilen ihracatın 5.3 milyar dolara ulaştığını, bu rakamın geçen yılın aynı dönemine göre yüzde 42.8 seviyesinde bir artışı ifade ettiğini vurguladı. 
     Erdoğan, sanayi üretiminin, Mart ayında geçen yılın aynı dönemine göre yüzde 14.9 oranında arttığını belirterek, özellikle turizm gelirlerindeki artışın, program hedeflerinin önemli ölçüde üzerinde bulunduğunu bildirdi. 
     Başbakan Erdoğan, ''Bunlar, ayağa kalkan ve hedeflerine doğru koşar adım ilerlemekte olan bir ekonominin işaretleridir. Bir yandan bu kazanımları kalıcı hale getirecek politikaları oluştururken, öte yandan ülkemizin çehresini değiştirecek dev projeleri hayata geçirmeyi de ihmal etmiyoruz'' diye konuştu. 
     
     ''TÜRKİYE'NİN YÜZ AKI'' 

     Marmaray Projesi Tüp Geçidi'nin temelini geçen pazar günü attıklarını anımsatan Erdoğan, her gün 1 milyon insana hizmet verecek ve yoğun İstanbul trafiğine rahatlık getirecek olan bu projenin, 58 metrelik derinliğiyle dünyanın en derin tüp geçidi olarak tarihe geçeceğini anlattı. 
     ''Bunlar Türkiye'nin yüz akı olacak, ufkunu açacak, yaşama standardımızı yükseltecek projelerdir'' diyen Erdoğan, Marmaray Projesi'nin, ''yatırımlar durdu'' diyenlere en güzel yanıtlardan biri olduğunu dile getirerek, ''Bunlar AB üyeliği hedefine doğru kararlı adımlarla yürümekte olan Türkiye'nin, iradesini değişim ve ilerleme yönünde ortaya koyduğunu ispat eden projelerdir. Ben Türkiye'nin hepimizin özlediği yarınlara yaklaşmakta olduğundan en ufak bir kuşku duymuyorum'' görüşünü ifade etti. 
     
     YUNANİSTAN ZİYARETİ 

     Başbakan Erdoğan, konuşmasında Yunanistan ziyaretine de değindi. Erdoğan, tarihi olarak nitelendirdiği bu ziyaretin, komşu ülkelerden başlamak üzere bütün ülkelerle iyi niyet ve barış ekseninde gelişen bir değerler diplomasisi çerçevesinde atılmış bir ilk adım olduğunu belirtti. 
     Yunanistan-Türkiye ilişkilerine her alanda geliştirmek ve stratejik ve ticari işbirliği içinde olmak konusunda, her iki tarafta da güçlü bir irade bulunduğunun bu ziyaretle bir kere daha ortaya çıktığını vurgulayan Başbakan Erdoğan, ziyareti sırasındaki temaslar konusunda ayrıntılı bilgi verdi. 
     Erdoğan, ''Yunanistan'da çok faydalı temaslarda bulunduk ve iki ülke arasında tarihte yaşanmış problemlerin bugünkü ilişkileri gölgelememesi noktasında tam bir mutabakata taşıdık. Bize AB yolunda Türkiye'ye varolan desteklerini arttırarak sürdüreceklerinin sözünü de her an her görüşmede verdiler'' dedi. 
     Başbakan Erdoğan, 52 yıl aradan sonra ilk kez Başbakan seviyesinde Batı Trakya'ya bir ziyaret gerçekleştirdiklerine de dikkati çekti. 
     
</TEXT>
</DOC>
