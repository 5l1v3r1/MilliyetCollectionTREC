<DOC>
<DOCNO> 223968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/yazar/tamer.html </URL>
<DATE> 2004/03/20/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Ekonominin yeni gerçekleriyle yüzleşme yılı 
</HEADLINE>
<TEXT>

      
   Makro ekonomik göstergelerdeki iyiye gidiş, tüm toplum kesimlerinin özlemini yansıtıyor. Faizler geriliyor, döviz düşüyor, TL değerleniyor. Yakın geçmişe kadar pek yakındığımız dolarla mal satma, ev kiralama dönemi bitiyor. İnsanlar artık TL ile mal satıp, TL ile borç veriyorlar. Pek çok malın fiyatı, neredeyse 2 yıl önceki fiyat düzeyiyle aynı. 
   
   Virgülden sonra 2 hane    En çarpıcı başarı enflasyonda. 28 yıllık hasretin ardından, geçen ay ilk kez Toptan Eşya'da yıllık bazda tek haneli enflasyon oranını gördük 9.14. Dikkatinizi çekti mi bilmiyorum. DİE, enflasyon oranlarını ilk kez virgülden sonra tek hane yerine 2 haneli olarak açıkladı 
   TÜFE 0.55 
   TEFE 1.64 
   Düne kadar 0.55'i 0.6'ya, 1.64'ü ise 1,6'ya yuvarlıyorlardı. Ancak aylık fiyat artışları 0.5 mertebelerinde ise, bunun 0.52 mi yoksa 0.58 mi olduğu önem kazanıyor. Artık enflasyona da ince ayar gerekiyor. Virgülden sonra 2 haneye çıkılmasını, yıl sonunda yeni TL'ye ve kuruşa geçişin sinyali olarak da görebiliriz. 
   
   Zengin ucuzu keşfetti    Enflasyonun "önlenemez" gerileyişine tüketici cephesinden baktığımızda, geniş halk kitlelerinin peşpeşe gelen krizlerle satın alma güçlerinin neredeyse sıfırlanmış olması kadar önemli bir diğer etken de, Gucci çanta kullanan varlıklı tüketicinin alışveriş alışkanlıklarındaki çarpıcı değişiklik. 
   Hürriyet Gazetesi İcra Kurulu üyesi ve Reklam Grup Başkanı Ayşe Sözeri Cemal'in Kadınlar Günü yemeğinde sohbet ettiğim, ithal döşemelik ve perdelik kumaş - dekorasyon mağazası sahibi hanımın da dikkat çektiği gibi, "Cebinde bol parası olan tüketici de son dönemde ucuz mal almaya çok alıştı. Herhangi bir malı normal fiyatından almaya kalkışmıyorlar. Mesela döşemelik ve perdelik kumaş, Unkapanı'nda çok ucuz. Asıl gösterişli kumaşı gelip benden alıyor, çok metre gidecek olanı ise en ucuza mal etmek için gidiyor Unkapanı'ndan alıyor." 
   
   2001'i ve 2002'yi arıyor    Bu durumda ithal döşemelik satanın da doğal olarak işi bozuluyor. Aynı hanım, tüketici cephesinin ardından bir de kendi açısından durumu anlattı 
   "Benim mağazanın açılışı, tam da 2001 krizinin ertesine denk geldi. Yeni bir iş olduğu halde, krize rağmen cirom iyiydi. 2002'de 2001'e göre geriledi. 2003 Haziranı'ndan itibaren ise cirolarda büyük düşüş yaşandı. Hele Ramazan'dan beri anormal bir düşüş var. 2001'de cirom 100 ise bugün ancak 40. Buna karşılık giderlerim müthiş arttı. Mağazayı ilk açtığımda doların en yüksek olduğu zamandı. Benim giderim aylık 1200 dolardı ve bunu rahatlıkla karşılayabiliyordum. 2,5 yılda kira da arttı, kızın maaşı da, muhasebeciye ödediğim para da... Sigortaya 90 milyon ödüyordum, şimdi 175 milyon ödüyorum. TL'yi dolara çevirdiğimde aylık giderim 2000 dolara çıktı." 
   Aylık gideri 1200 dolardan 2000 dolara çıkan, geliri 100'ken 40'a düşen bir mağaza sahibi de, tüketici olarak harcamalarında büyük çaplı kısıntıya gidiyor. Zaten son dönemde Nişantaşı'ndaki döşemecilerin art arda mağazalarını kapattıkları dikkati çekiyor. 
   
   Boğazından kısıp SSK'ya    Diğer uçta ise, evlere gündeliğe giden Yeter Hanım'ın her ay harcadığı paranın 100 milyon lirasına da AKP hükümeti el koydu. Dışarıdan sigorta parasını yatırarak emekli olmaya çalışan Yeter Hanım, geçen temmuzda 65 milyon lira aylık prim öderken, ağustosta prim miktarı 138 milyona çıktığında "Bunu karşılayamam, acaba sigortadan vazgeçsem mi " diye düşünüyordu. Birkaç ay primi komşuları yatırarak sigortadan çıkmasını engellediler. Ocakta asgari ücretin artmasıyla birlikte, Yeter Hanım'ın her ay ödediği prim de 165 milyona yükseliverdi. Yeter Hanım sigorta primini şimdilik ödüyor, karşılığında ise ayda 100 milyon liralık daha az alışveriş yapıyor. Dışarıdan sigortasını ödeyen pek çok kişi aynı durumda. 
   
   DEVAMI YARIN 
   
      
   
</TEXT>
</DOC>
