<DOC>
<DOCNO> 242630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sondun40.html </URL>
<DATE> 2004/05/25/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Fransa yeni Irak tasarısına temkinli yaklaşıyor 
</HEADLINE>
<TEXT>

     Fransa Cumhurbaşkanı Jacques Chirac, ABD ve İngiltere'nin BM Güvenlik Konseyi'ne sunduğu Irak karar tasarısının iyi bir tartışma zemini olduğunu, ancak petrol kaynakları, güvenlik ve çokuluslu gücün görev süresinin uzunluğu gibi konuların tartışılmaya devam etmesi gerektiğini bildirdi. 
     Chirac'ın sözcüsü Catherine Colonna, yaptığı açıklamada, Chirac'ın, kendisini telefonla arayan ABD Başkanı George Bush'a, ''Irak karar tasarısında hem iyi noktaların bulunduğunu, hem de değişiklikler yapılmasının gerektiğini'' söylediğini kaydetti. 
     Sözcü, Chirac'ın, Irak'ta 30 Haziran'da yapılması planlanan egemenlik devriyle ilgili olarak, bu tarihin ''gerçek bir değişikliği'' temsil etmesi gerektiğini söylediğini de belirtti. 
     Irak'ta kurulacak geçici hükümet konusunun, özellikle petrol kaynaklarını denetleme kapasitesi açısından çok yakından incelenmesi gerektiğini Bush'a söyleyen Chirac'ın, güvenlik ve çokuluslu gücün görev süresinin uzunluğu gibi konuların üzerinde de daha fazla çalışılması gerektiğini ilettiği bildirildi. 
     
</TEXT>
</DOC>
