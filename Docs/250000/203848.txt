<DOC>
<DOCNO> 203848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/spor/spo03.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan tek yumruk 
</HEADLINE>
<TEXT>

   Başkan Canaydın ve yöneticiler dün Terim'le biraraya geldi, tam destek verdi. Yönetim, hocasını eleştiren eski başkanlara yanıt verecek, takımda sert tedbirler gündeme gelecek 
      HALİL ÖZER 

   
   Beşli zirve 
   GALATASARAY'DA, dün Başkan Özhan Canaydın, yöneticiler Ali Dürüst, Refik Arkan ve Şükrü Ergün, Teknik Direktör Fatih Terim ile Florya'da biraraya geldi, tecrübeli hocaya tam destek verdi. Yöneticiler, hocasına ağır eleştiriler yönelten eski başkanlar Mehmet Cansun ve Faruk Süren'in açıklamalarına cevap verme kararı alırken, sözleşmelerdeki ağır şartlar nedeniyle Lukunku dışında hiç bir oyuncunun gönderilmemesini kararlaştırdı. Takımda sert tedbirlerin alınması da karara bağlandı. 
   
   Yıldızlar dinlendirilecek 
   ZİRVEDE yöneticilerin "Benim de hatalarım oldu" diyen Terim'e "Sana güveniyoruz. Bu işi çözecek tek kişi sensin" diye açık çek verdiği öğrenildi. Aralarında Hakan Şükür ve Bülent Korkmaz'ın da bulunduğu bir çok futbolcunun uyarılacağı, bazılarının ise uzun süre dinlendirileceği belirtildi. Bundan böyle yöneticiler dahil hiç kimse medyaya açıklama yapmayacak, eğer takıma hemen uyum sağlayacak bir futbolcu bulunursa alınacak. Bu arada Terim'in görev yaptığı 1.5 yıl içinde üç kez istifa ettiği ancak Canaydın tarafından kabul edilmediği ileri sürüldü. 
   
   Disipline verildi    GALATASARAY Teknik Direktörü Fatih Terim, Elazığspor - Galatasaray maçında görev yapan federasyon temsilcisi Sefa Taşkent'in raporu doğrultusunda bugün Profesyonel Futbol Disiplin Kurulu'na sevk edilecek. Federasyon temsilcisi Taşkent'in raporunda, Terim'in hakem Ali Aydın'a küfür ettiğini belirttiği, antrenör Eser Özaltındere ve idareci Turgay Vardar'ın da Disiplin Kurulu'na gönderileceği ifade edildi. 
   
   Yılmaz reddetti    GALATASARAYLI muhalif üyelerin Mart ayındaki kongrede başkan adayı olması için teklif götürdükleri eski Başbakan Mesut Yılmaz, bu teklifi geri çevirdi. Yılmaz'ın, camianın önde gelen isimlerinin başını çektiği bir grubun yaptığı adaylık teklifine, teşekkür ederek "Galatasaray'ı çok seviyorum ama böyle bir düşüncem yok. Artık dinlenmek istiyorum" yanıtını verdiği öğrenildi. Bu grubun, Mehmet Cansun'un adaylığını koyması halinde destek verecekleri, ayrıca eski Başkan Faruk Süren'e de geri dönmesi için baskı yaptıkları öğrenildi. 
   
   Yeni stat işi dipsiz kuyu    Çözüm arayışı 
   ALİ Sami Yen Stadı'nın yenilenme projesi yine kilitlendi. Kredinin gelmemesi yüzünden inşaata başlayamayan Sarı - Kırmızılılar'da, Başkan Özhan Canaydın'ın son derece sıkıntılı olduğu, seçime kadar bir çözüm aradığı vurgulandı. Yeni stadı yapacağı iddia edilen Belçika şirketi Unit Group'un, Galatasaray ile stat konusunda hiçbir ilişkileri olmadığı açıklandı. 
   
   Kredi sıkıntısı 
   CANAYDIN'IN, "Kredi gelecek. Anlaşma iptal edilmedi" demesine rağmen, kulübe yakın kaynaklar ise bunun aksini iddia ediyor. Sarı - Kırmızılı camia, krediye aracılık eden şirketin Ortadoğu sorumlusu Sahip Som hakkındaki iddialar sorgulanıyor. Galatasaray Yönetimi ve Başkan Özhan Canaydın ise ABD'ye gidecek olan heyetin kredi meselesini çözerek dönmesini bekliyor. 
   
   Forvet atağı    Galatasaray gol sıkıntısına, Youla ile Hamit'in çare olacağını düşünüyor 
   ERHAN TELLİ 

   Formül aranıyor 
   FATİH Terim, Galatasaray'ın gol yollarındaki sıkıntısını giderecek formüller arıyor. Ligin ilk yarısında forvette yetersiz kalan Sarı - Kırmızılılar, ara transfer döneminde derdine çare olacak formüller üretiyor. Cim - Bom'un ilk düşündüğü isim, Gençlerbirliği'nden Youla... Bu futbolcu için teklife hazırlanan Aslan'ın, Başkan İlhan Cavcav ile masaya oturacağı belirtildi. 
   
   Teklif götürüldü 
   SARI - Kırmızılılar ayrıca, Schalke'nin yıldızlarından Hamit Altıntop'a da menajerler aracılığıyla teklif götürdü. Ümit Milli futbolcuyu renklerine bağlamak isteyen Galatasaray, Alman kulübünden bonservis bedelini bildirmesini istedi. Aslan, rakibi Beşiktaş'tan önce bu transferi bitirerek, Hamit'in derdine çare olmasını düşünüyor. 
   
   Bülent'in forma aşkı    Büyük kaptan 
   BÜLENT Korkmaz'ın forma tutkusu bir kez daha ortaya çıktı. Yaşlı olduğu gerekçesiyle gönderilmesi düşünülen Galatasaray'ın Kaptanı'nın, Real Sociedad maçı öncesinde ağır bir bağırsak enfeksiyonu geçirdiği ortaya çıktı. Adım atacak hali bile olmayan Bülent'in bu maçta kenarda oturması bekleniyordu. Ancak yerine oynayacak Orhan Ak da gribe yakalandı. 
   
   Komaya girdi 
   ORHAN'IN bu durumu ortaya çıkınca, Bülent bir fedakarlık daha yaparak, kendi isteğiyle kadroya girdi. Durumundan Terim'e fazla söz etmeyen Sarı - Kırmızılı futbolcu, aşırı su kaybı nedeniyle maç sonrasında adeta komaya girdi. Soyunma odasına girer girmez kendinden geçen Bülent için doktorlar seferber oldu ve emektar oyuncu güçlükle otele gidebildi. 
   
      Tarih yazdılar    Cim-Bom, ilk kez devreyi bu kadar kötü bitirdi. Aslan'ın liderle arasındaki puan farkı hiç böyle fazla açılmamıştı 
   14 puan geride 
   UEFA Kupası'nı alarak, tarihe altın harflerle geçen "Fatih'in aslanları" tarihinin en kötü sezonunu yaşıyor. 1959 yılından bu yana ligde en kötü ilk yarısını tamamlayan Sarı - Kırmızılılar, 8 galibiyet, 5 beraberlik ve 4 yenilgi alarak 29 puanla beşinci sırada kendine yer buldu. Aslan bu sonuçlarla lider Beşiktaş'ın 14 puan gerisinde kaldı. 
   
   Bundan kötüsü yok 
   CİM - BOM, lig tarihinde sezonu en kötü yerde bitirdiği 1979-80 sezonunda dahi, ilk yarı itibariyle bu duruma düşmedi. Küme düşmekten iki puanla kurtulan Galatasaray, 1979-80'in ilk yarısında ligde 8 puan geride bulunuyordu. Aslan, 1969-70 sezonunda ise ilk yarıyı ilk beşin dışında bitirirken, liderin 10 puan gerisinde kalmıştı. 
   
   Lukunku gün sayıyor    LUKUNKU'YU gözden çıkaran Galatasaray, bu futbolcu için Belçika ve Fransa'dan gelen teklifleri değerlendiriyor. Bu oyuncuyu tazminatsız göndermeyi kararlaştıran Sarı - Kırmızılı yönetimin, bu konudaki kararını birkaç gün içinde verecek. 
   
   UEFA'dan davet    GALATASARAY, UEFA tarafından düzenlenen "2. UEFA Elit Kulüpler Genç Takım Teknik Adamları Forumu" na davet edildi. Foruma, Sarı - Kırmızılılar adına Altyapı Koordinatörü Ali Yavaş'ın katılacağı kaydedildi. Temsilci gönderecek diğer kulüpler şöyle Real Madrid, Manchester United, Barcelona, Bayern Münih, Juventus, Milan, Ajax, Borussia Dortmund, Valencia, Porto, Arsenal, Dinamo Kiev, Bayer Leverkusen, Rosenborg, Deportivo La Coruna. 
   
   
</TEXT>
</DOC>
