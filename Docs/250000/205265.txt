<DOC>
<DOCNO> 205265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/magazin/amag.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'KORKUDAN' güleceksiniz 
</HEADLINE>
<TEXT>

   Türkiye'nin ilk gençlik ve gerilim filmi 'Okul' için oyunculardan Cem Kılıç, şu yorumu yaptı Çok komik bir korku filmi oldu 
      Deniz Altuntaş 
   
   Yapımcılığını Sinan Çetin, yönetmenliğini ise Durul ve Yağmur Taylan kardeşlerin yaptığı gençlik, gerilim filmi Okul, 9 Ocak'ta seyirciyle buluşacak. 
   Nehir Erdoğan, Burak Altay, Sinem Kobal, Melisa Sözen ve Cem Kılıç gibi genç kuşak oyuncuların 'öğrenci', Hamdi Alkan, Raga Oktay, Deniz Akkaya, Ali Sunal ve Emra Kınay gibi isimlerin de 'öğretmen' olarak kamera karşısına geçtiği 'Okul'un basın tanıtımı, Feriye Sineması'nda yapıldı. 
   Türkiye'de ilk defa bir filmde bu kadar görsel efektin kullanıldığını söyleyen yönetmen Yağmur Taylan, "Gerçek anlamda gençlik filmi olarak bir ilk. Korku türünü ilk kez bu kadar iddialı bir biçimde kullandık. Dünya standartlarında bir film yaptık" dedi. 
   
   'Çok gerildik ama..' 
   Taylan, tanıtıma katılmayan oyuncularından Deniz Akkaya için de şöyle dedi 
   "Deniz'i, role çok uygun olduğunu düşündüğümüz için seçtik. İlerisi için iyi bir oyuncu adayı olduğunu düşünüyoruz. Film de kötüyse, benim başarısızlığımdır. Deniz başarılıysa da onun başarısıdır. Bir yönetmen performansından memnun olmadığı oyuncuyla çalışmaz." 
   "Okul"un oyuncularından Cem Kılıç ise "Bazı sahnelerde çok gerildik, bazılarında da çok güldük. Çok komik bir korku filmi oldu. Türkiye'nin ilk korku filminde oynamak güzel bir duygu. Herkes elinden geleni yaptı" diye konuştu. 
   
   
   
</TEXT>
</DOC>
