<DOC>
<DOCNO> 212208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/soneko36.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
BTC kredi anlaşmaları imzalanıyor... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Bakü-Tiflis-Ceyhan BTC ham petrol boru hattı projesinin finansman temini sonrasında, son anlaşmayı imzalamak üzere Bakü'ye gidecek. 
     Enerji ve Tabii Kaynaklar Bakanlığı'ndan yapılan yazılı açıklamada, proje finansman planına göre, proje maliyetinin yüzde 70'inin uluslararası finans kuruluşlarından, geriye kalan yüzde 30'unun ise şirketlerin öz kaynaklarından karşılanacağı hatırlatıldı. 
     Açıklamaya göre, anlaşmayla Dünya Bankası, IFC, ABD Eximbank ve EBRD'nin de aralarında bulunduğu yaklaşık 20 uluslararası kredi kuruluşu, BTC projesine kredi onaylarını verecek. 
     Söz konusu kredi işleminin sonlanması üzerine, Türkiye tarafından, ev sahipliği sıfatı ile hükümetin yüklendiği görevlerin tebligat ve kabulü anlaşması 3 Şubat'ta Bakü'de Azerbaycan Cumhurbaşkanı İlham Aliyev ile Enerji ve Tabii Kaynaklar Bakanı Hilmi Güler arasında düzenlenen törenle imzalanacak. 
     Açıklamada Bakan Güler, bir dünya projesi olan BTC projesinin, günümüze kadar hiçbir gecikme olmadan tarafların tam uyumu ile istenilen biçimde sürdüğünü ve planlanan süre içinde de sona erdirileceğini belirterek, projenin sadece enerji köprüsü olma yolunda olan Türkiye için değil, dünya için bir kazanç olacağını vurguladı. 
     
</TEXT>
</DOC>
