<DOC>
<DOCNO> 244208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sonsiy16.html </URL>
<DATE> 2004/05/31/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Türkiye, Büyük Ortadoğu Projesi'nde "model ülke" olmak istemiyor... 
</HEADLINE>
<TEXT>

     Ankara'nın, ABD'nin Büyük Ortadoğu Projesi'ne BOP ilişkin görüşlerini ve proje kapsamında yapabileceği katkıları Washington'a ilettiği öğrenildi. 
     Diplomatik kaynaklar, BOP'a ilişkin, iki ülke arasında bugüne kadar pek çok yazışmanın yapıldığını, bu çerçevede Türkiye'nin projeye bakış açısının Washington tarafından bilindiğini kaydettiler. 
     Kaynaklar, Türkiye'nin, projede daha önce hedef bölge ülkeleriyle birlikte anıldığını, ancak ABD ile ikili temaslar sonunda, katkı sağlayacak ülkeler arasına alındığını ifade ettiler. Aynı kaynaklar, proje kapsamında Türkiye'nin model ülke olmak istemediğini belirttiler. 
     Türkiye'nin bölgeyi iyi bilen bir ülke olarak projeye katkı sağlayabileceği bildiriliyor. 
     Kaynaklar, Türkiye'nin projeye ekonomik alanda katkısının söz konusu olabileceğini, bu çerçevede mikro-finans ve bankacılık projeleriyle NGO'lar arası temasların sağlanmasında rol alabileceğini kaydettiler. 
     Türkiye, projeye her ülkenin kendi koşullarıyla katkı vermesinin ve projenin evsahibi ülkeler tarafından benimsenmesinin önemli olduğunu düşünüyor. 
     BOP içinde dini unsur bulunmadığına dikkat çeken kaynaklar, BOP'un henüz tam olarak oturmuş bir proje olmadığına da işaret ettiler. 
     Ortadoğu'da bir referandum sürecine ihtiyaç bulunduğunun kabul edildiğini ifade eden kaynaklar, projeyle bölgeye demokratikleşme, modernleşme, şeffaflık ve açık ekonominin getirilmesinin hedeflendiğini belirttiler. 
     Projenin tek bir ülke tarafından değil, uluslararası ve çok yönlü ele alınmasının gerektiği ve sürecin başarılı olması için batılı ülkelerin ekonomik yardımlarının büyük önemi olacağı kaydediliyor. 
     
</TEXT>
</DOC>
