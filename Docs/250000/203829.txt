<DOC>
<DOCNO> 203829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/siyaset/siy01.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Tehlikeli bir adım atmayın 
</HEADLINE>
<TEXT>

   Dışişleri Bakanı, Talabani ve Barzani'yi uyararak, "Irak'ın demografisini değiştirmeye uğraşmak çok tehlikeli adımdır. Herkes barışçı şekilde kendi toprağına sahip çıksın" dedi 
      ANKARA Milliyet 

   
   Dışişleri Bakanı Abdullah Gül, Iraklı Kürt liderler Celal Talabani ve Mesud Barzani'nin Kuzey Irak'ta federal Kürt devleti kurulması için Irak Geçici Hükümet Konseyi'nde yaptıkları önerileri "Irak'ın ve özellikle Kerkük'ün demografik yapısını değiştirmeye uğraşmak çok tehlikeli adımdır" uyarısıyla karşıladı. 
   Dışişleri Bakanlığı bütçesinin TBMM Genel Kurulu'ndaki görüşmelerinde konuşan Gül, Irak'ın toprak bütünlüğünü, siyasi bütünlüğünü tehlikeye sokacak adımlar atılmasının Irak'ta yeni tehlikeli tırmanışın başlangıcı olacağını söyledi. "Irak'ta kimse yanlış adım atmasın" diyen Gül şöyle konuştu 
   "Geçmişte acı çeken Irak'ta yeniden acı ve gözyaşlarınının başlaması demektir. Herkese uyarımız şudur barışçı şekilde herkes kendi toprağına sahip çıksın ve herkes kendi halkıyla birlikte, demokratik huzurlu bir Irak'ı oluşturmaya uğraşsın. Umut ederim ki, yanlış yollara kimse girmeyecektir." 
   
   Kıbrıs için kolları sıvadı 
   Bu arada Gül, Kıbrıs sorununun çözümü için KKTC'nin "her zamankinden daha soğukkanlı ve akılcı bir ortak tutum izlemesi" gerektiğini belirterek, "Hamaset ve propagandayla vakit kaybetmek bize pahalıya mal olabilir" dedi. Gül, Kıbrıs sorununun, adanın AB üyesi olacağı 1 Mayıs 2004'e kadar çözümü konusunda Türkiye'nin "iradesi bulunduğunu" söyledi. Ankara'nın, Kofi Annan'ın iyi niyet misyonunun sürmesinden yana olduğunu da belirten Gül, "Bu haftadan itibaren milletimizin ve KKTC halkının daha sağlıklı ve akılcı bir ortak tutum izlemesi gerekir. Hamaset ve propagandayla vakit kaybetmek, uzun vadede hepimize pahalıya mal olabilir" diye konuştu. 
   
   Barzani 'Federalizmden geri çözüm olamaz' 
   Kürdistan Yurtseverler Birliği KYB ve Kürdistan Demokrat Partisi KDP güçlerini birleştiriyor. KDP lideri Mesud Barzani ve KYB lideri Celal Talabani, iki partinin kurmayları arasında sürdürülen görüşmelere Bağdat'ta nokta koydu. İmzalanan anlaşmaya göre, Erbil'deki yerel Kürt hükümetinin başbakanlığına Barzani'nin yeğeni, şimdiki Başbakan Neçirvan Barzani, parlamento başkanlığına da KYB'den Kosret Resul Ali'nin getirilmesi kararlaştırıldı. Kabinede KDP'ye 6, KYB'ye de 4 bakanlık verilmesi benimsendi. Barzani, "Irak halkı federalizmi kabul etmezse, 1970'te imzalanan otonomi anlaşmasına geri döner misiniz " sorusunu şöyle yanıtladı "Bu anlaşma Kürtler için büyük bir kazanımdı ancak üzerinden 33 yıl geçti. Bu sürede Kürdistan'da deniz kadar kan döküldü. Hiçbir Kürt vatandaşı federalizmden geri bir çözümü kabul edemez." 
   
   
   
   
</TEXT>
</DOC>
