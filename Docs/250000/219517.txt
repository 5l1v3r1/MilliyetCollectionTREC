<DOC>
<DOCNO> 219517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/soneko37.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Para piyasalarında bugün... 
</HEADLINE>
<TEXT>

     Borsa'da işlem gören hisse senetleri bugün ortalama yüzde 0.95 değer kaybetti. 
     Dün, başarılı geçen Hazine ihalesi ve Şubat ayı enflasyon rakamlarına ilişkin olumlu beklentilerle yüzde 3.04 yükselen İMKB Ulusal 100 Endeksi, bugün gelen satışlarla geriledi. 
     İstanbul Menkul Kıymetler Borsası İMKB Ulusal 100 Endeksi, 1. seansı, yüzde 0.76 kayıpla 19,209.37 puandan tamamladı. 2. seansta da 37.47 puan gerileyen endeks, 19,171.91 puandan kapandı. 
     Endeks, enflasyonda tek haneli rakamlara ulaşıldığı açıklamasının yapıldığı bugün, günlük bazda 184.71 puan ve yüzde 0.95 geriledi. 
     Hisse senetleri piyasasında, toplam 831 trilyon 417 milyar 39 milyon liralık işlem hacmi kaydedildi. 
     DOLAR, GERİLEYEN PARİTEYLE YÜKSELDİ Dolar, bugün gerileyen pariteye bağlı olarak Türk Lirası karşısında değer kazanırken, euro değer kaybetti. 
     Kapalıçarşı'da dün 1 milyon 326 bin liradan kapanan dolar, güne 1 milyon 336 bin liradan, 1 milyon 645 bin liradan kapanan euro, 1 milyon 629 bin liradan başladı. 
     Kapanışta, doların satış fiyatı 1 milyon 333 bin lira, euronun satış fiyatı 1 milyon 623 bin lira oldu. 
     Merkez Bankası, doların bugünkü efektif kurunu alışta 1 milyon 325 bin 444 lira, satışta 1 milyon 334 bin 768 lira olarak açıkladı. 
     Böylece dolar, Merkez Bankası'nın dün açıkladığı kurlara göre, alışta 12 bin 107 lira, satışta 12 bin 191 lira yükseldi. 
     
     TAHVİL VE BONO PİYASASI 
     İMKB Tahvil ve Bono Piyasası Kesin Alım Satım Pazarı'nda işlem gören 27 Nisan 2005 vadeli, bugün valörlü tahvilin basit getirisi yüzde 24.83, bileşik getirisi yüzde 24.41 oldu. 
     Bu kağıdın aynı gün valörlü işlemlerinin bileşik getirisi, dünkü kapanışa göre 0.06 puan yükseldi. 
     İMKB Tahvil ve Bono Piyasası Repo Pazarı'nda gecelik faiz ise ortalama yüzde 23.99 olarak belirlendi. 
     
</TEXT>
</DOC>
