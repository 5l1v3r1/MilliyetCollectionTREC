<DOC>
<DOCNO> 220553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/sontur03.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'ın yatlarına marinada başka bir yat çarptı... 
</HEADLINE>
<TEXT>

     Muğla'nın Marmaris İlçesi'nde Rus bayraklı bir yat, Uzan Ailesi'ne ait olduğu iddialarıyla gündeme gelen Frequency ve Airwaves isimli yatlara çarptı. 
     Alınan bilgiye göre, Bridgetown Limanı'na kayıtlı Ladyship isimli Rus bayraklı yat, Marmaris'te bulunan Netsel Marina'ya giriş yaparken duramadı. 
     Marina köprüsüne çarpan yat, İyan isimli küçük balıkçı teknesi ve ardından da yan yana demirli olan Frequency ve Airwaves yatlarına çarptı. Çarpma sonucu, ilk belirlemelere göre Airwaves'in sağ altında, Frequency'in de ön kısmında hasar meydana geldi. 
     Rus bayraklı yatın, mekanik arıza nedeniyle duramadığı ileri sürüldü. 
     Olay yerine gelen Marmaris Liman Başkanlığı ve Emniyet Müdürlüğü görevlileri hasar tespit çalışması başlattı. Kaptan ve görgü tanıklarının ifadeleri alınırken, yatların acentası olan Megamar şirketi ve tekne sahibinin, yarın Marmaris Cumhuriyet Başsavcılığı'na suç duyurusunda bulunacağı kaydedildi. 
     İmar Bankası soruşturması çerçevesinde, Uzan Ailesi'ne ait olduğu gerekçesiyle el konulan yatlarla ilgili son olarak, Şişli 1. Sulh Ceza Mahkemesi kararı kaldırmıştı. 

     
</TEXT>
</DOC>
