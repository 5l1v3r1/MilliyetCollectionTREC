<DOC>
<DOCNO> 206491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/spor/spo05.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu feryada kulak verin 
</HEADLINE>
<TEXT>

   3813 sayılı yasada yer alan ve "Federasyonun görevleri" başlıklı 2. maddede bulunan ifadeler, Türk futbolunun geleceğini de tehlikeye atan son krizi durdurma yetkisi veriyor 
   
   HABER YORUM CEMAL ERSEN 

   
   İSTANBULSPOR ile Adanaspor'un aylardır yaşadığı krizin, artık "bıçak kemiğe dayandı" çaresizliğine doğru yol almasına karşın, "Futbol oynamak istiyoruz" diyen iki takım oyuncularının yardımına, 3813 sayılı yasa gereği Futbol Federasyonu koşabilir. 
   Geçen yıl 75 trilyon 883 milyarlık bütçesi ile dev bir sektörün patronluğunu üstlenen Federasyon, iki kulüp oyuncularının haklarını koruma sorumluluğu da taşıyor. Yasanın "Federasyonun görevleri" başlıklı 2. maddesinde yer alan "Futbol faaliyetlerini yönetmek, futbolun gelişmesini ve yurt sathına yayılmasını sağlamak, bu konularda her türlü düzenlemeyi yapmak, karar almak ve uygulamak" ifadeleri, Haluk Ulusoy başkanlığındaki Futbol Federasyonu'nun harekete geçmesi için yeterli olacak. 
   Geçmiş yıllarda futbol kulüplerine ve sosyal derneklere yaptığı yardımlarla dikkat çeken, 2002 - 2003 döneminde bu amaçla bütçesinden 2.974 trilyon lira pay ayıran federasyon, "acil durum" mesajı veren futbolcular için çok daha az bir meblağ ile öncülük yapabilir ve Türk futbolunu yönetenler adına "erdemli bir davranışın" içine girebilir. 
   
   Belediyelere görev 
   Yerel seçimlerin yaklaştığı bir dönemde çeşitli vaadlerle yatırımlar yapan, trilyonları su gibi akıtan İstanbul ve Adana Büyükşehir Belediye başkanlıklarına da bu aşamada büyük görevler düşüyor. Özellikle Dünya'nın en önemli metropollerinden biri olan İstanbul Büyükşehir Belediye Başkanı Ali Müfit Gürtuna, 1926 yılında kurulan ve futbolumuzun en köklü kulüplerinden biri olan camiaya ve Başkan Adnan Sezgin'in "Koca bir çınar devriliyor. Yardım edin" feryadına yanıt verebilir. 
   
   Haydi Birlik 
   Türk futbolunun geleceği açısından büyük bir tehlikenin sinyalleri olarak algılanması gereken İstanbulspor ve Adanaspor örnekleri için, Kulüpler Birliği de derhal harekete geçebilir. Birlik en kısa sürede toplanarak, Futbol Federasyonu ile birlikte önemli adımlar atabilir. 
   Yönetim hatalarının da katkısıyla çıkmaza giren iki kulüp değil, büyük özveri ile bugüne kadar yaşama savaşı veren futbolun en temel unsurlarına sahip çıkılması için mevzuatlar ve yasalar gerekli olanakları tanıyor. Yeter ki, Federasyon önderliğinde futbola sahip çıkılsın. 
   
   
</TEXT>
</DOC>
