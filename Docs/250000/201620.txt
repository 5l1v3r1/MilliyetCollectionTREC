<DOC>
<DOCNO> 201620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/soneko36.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbank'ta toplu sözleşme görüşmeleri başladı... 
</HEADLINE>
<TEXT>

     Akbank'ta toplu iş sözleşmesi görüşmeleri başladı. 
     Bankada çalışan 9 bin üyeleri adına görüşmeleri gerçekleştiren Banka ve Sigorta İşçileri Sendikası BANKSİS Genel Başkanı Semih Özen, yazılı bir açıklama yaparak tekliflerini Akbank yöneticilerine verdiklerini bildirdi. 
     Amaçlarının Akbank'ta yaşanan değişim sürecine aktif katılım ve çalışanlar adına katkıda bulunmak olduğunu belirten Özen, iş güvencesinden hiçbir şekilde ödün verilmeyeceğini kaydetti. 
     Ücretler yeniden düzenlenirken, eski ve yeni çalışanlar arasındaki eşitsizliklerin düzeltileceğini belirten Semih Özen, ''Türk bankacılık tarihinin en büyük karını elde eden Akbank'ta mali sonuçlardaki çalışanların payı, ücretlere gerçekçi ölçüde yansıtılacak'' dedi. 
     
     BAŞVURUSUZ İNTERNET ŞUBESİ OLANAĞI 

     Akbank, Türkiye'de ilk kez gerçekleştirilen bir uygulamayla, müşterilerinin, herhangi bir başvuru yapmadan sahip oldukları banka kartı şifresiyle internet şubesini kullanmasını sağladı. 
     Akbank Bireysel Bankacılık Pazarlama Bölüm Başkanı Cem Muratoğlu, uygulamanın sektöre hareketlilik getireceğini belirterek, ''Başvurusuz Özgür Bankacılık'' olarak adlandırdıkları sistemin, gerek mevcut Akbank müşterilerini, gerekse Akbank'ta yeni hesap açtıranları, anında internet ve telefon bankacılığı hizmetlerine üye yaptığını kaydetti. 
     Muratoğlu, Akbank İnternet Şubesi'nden birçok bankacılık işleminin yapılabilir durumda olduğunu belirterek, ''En önemli konu, sahip olduğumuz teknolojik üstünlükleri müşterilerimizin hizmetine sunmak. Çünkü biz teknolojiyi, insanların gereksinimlerine yanıt verecek, yaşam standardını yükseltecek ve onları özgürleştirecek önemli bir araç olarak görüyoruz'' dedi. 
     Yeni müşteriler ise hesap açtırırken alacakları 4 haneli banka kartı şifresi ile hemen internet şubesini kullanarak işlem yapabilecek. 
     ''Başvurusuz Internet Bankacılığı'' ile internet şubesini kullanan müşteri sayısını 1 milyona ulaştırmayı amaçlayan Akbank, bankacılık işlemlerinin yüzde 75'inin Özgür Bankacılık aracılığıyla yapılmasını hedefliyor. 
     
</TEXT>
</DOC>
