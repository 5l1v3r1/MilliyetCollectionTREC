<DOC>
<DOCNO> 220339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sontur31.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
"Yasa tasarılarını ve Eklerini Geri Çek Mitingi"... 
</HEADLINE>
<TEXT>

     İşçi ve memur sendikalarıyla bazı sivil toplum örgütleri tarafından, TBMM'de 49 maddesi kabul edilen Kamu Yönetiminin Temel İlkeleri Kanunu Tasarısı'nı protesto amacıyla düzenlenen ''Yasa Tasarılarını ve Eklerini Geri Çek'' mitingi Sıhhiye Meydanı'nda yapıldı. 
     Değişik illerden Ankara'ya gelen ve sabahın erken saatlerinde Gar önünde toplanan işçi ve memurlar, ''Eyleme eyleme geldik, Hükümet'i mezara gömmeye geldik'', ''Hükümet yasanı al başına çal'', ''Bu yasa Meclis'ten geçmeyecek'', ''Yaşasın iş, ekmek, özgürlük mücadelemiz'', ''İşçi memur elele genel greve '' sloganlarıyla yasa tasarısını protesto ettiler. 
     Yoğun olarak Türk-iş'e bağlı Yol-İş Sendikası ile KESK'e bağlı Eğitim-sen üyelerinin oluşturduğu kortej, Gar önünden mitingin yapılacağı Sıhhiye Meydanı'na doğru yürüyüşe geçti. İşçi ve memurların ellerindeki ''IMF'nin Beyleri Kapanmasın Köy Hizmetleri'', ''Sosyal Yıkım Yasası Geri Çekilsin'', ''Kökü Dışarda Sözde Kamu Reformuna Hayır'', ''Denktaş Dayan Hükümet Uyan'', ''Kıbrıs'ı Veren Vatanı da Satar'' pankartları dikkat çekti. 
     Talat Paşa ve Atatürk Bulvarı'nı izleyerek yaklaşık iki buçuk saat süren yürüyüşün ardından mitingin yapılacağı Sıhhiye Meydanı'nda yerlerini alan işçi ve memurlar, ''Sermayenin imamı kaça sattın vatanı'', ''AKP halka hesap verecek'', ''Bu ülke bu halk satılık değildir'' ''Kölelik yasasına hayır'' sloganlarıyla protestolarını burada da sürdürdüler. 
     
     GENEL GREV UYARISI 
     Katılımcıların yerlerini almalarının ardından kar yağışı altında mitingte ilk konuşmayı yapan KESK Genel Başkanı Sami Evren, konuşmasına, ''Bu buluşma ülkenin gerçek sahiplerinin, ekmeğine, aşına geleceğine sahip çıkanların buluşmasıdır'' sözleriyle başladı. 
     Evren'in, Sıhhiye Meydanı'nda yaklaşık 500 metre ileride ''Geçinemediği için ticaret yapmak zorunda olduğunu söyleyen bir Başbakan bulunduğunu'' söylemesi üzerine, miting alanındakiler ''Sermayenin imamı kaça sattın vatanı'' diye slogan attılar. 
     Bütçenin 7.5 katrilyon lira açık verdiğini, bu nedenle IMF heyeti havaalanına iner inmez zam paketinin açıklandığını savunan Sami Evren, ''Hani ekonomi iyiye gidiyordu '' diye sordu. 
     Türkiye'nin reforma ihtiyaç duyduğunu ancak Kamu Yönetiminin Temel İlkeleri Yasa Tasarısı'nın bir reform tasarısı olmadığını söyleyen Evren, tasarı ile kamusal alanın talan edileceğini savundu. Hükümet'ten tasarıyı geri çekmesini isteyen Evren, geri çekilmemesi halinde genel grevin geleceğini ifade etti. 
     
     ''SERMAYENİN ÇIKARLARI İÇİN İKTİDAR'' 
     DİSK Genel Başkanı Süleyman Çelebi de Hükümet'in işsizlik ve yoksulluk gibi sorunlara çözüm getirmediğini kaydederek, ''Ne yapıyorlar Sorun üretiyorlar, üstünü kazıyınca altından çıkan eskisini aratıyor. Bunun son örneği Meclis'teki tasarıdır'' diye konuştu. Tasarının yasalaşması halinde kamudaki istihdamın azalacağını, kamu kurumlarının satılacağını belirten Çelebi, asıl yapılmak istenenin kamu hizmetlerinin sermayeye devredilmesi ve sosyal devletin yok edilmesi olduğunu kaydetti. Tasarının derhal geri çekilmesi gerektiğini ifade eden Çelebi, ''Azınlık oyuyla Meclis'te çoğunluk elde ettiler. Şimdi de bütün yetkilerini halk adına kötüyü kullanıyorlar'' dedi. Çelebi, konuşmasında ''Başbakan'ın hizmet için değil zengin olmak için göreve geldiğini'' ileri sürerek, ülke yönetimini ticaret olarak görenlerden birşey beklemediklerini söyledi. Çelebi, ''Onlar için herşey satılacak maldır. Hani halka hizmet hakka hizmetti Sermayenin çıkarları için iktidar oldular'' dedi. 
     
     KIRMIZI KART 
     Yol-iş Sendikası Genel Başkanı Fikret Barın da Başbakan Recep Tayyip Erdoğan'ın emek örgütlerinin genel kurullarında sıkıntılar dile getirildiğinde, ''Siz 70 milyon değilsiniz'' seçim meydanlarında işsizler pankart açtığında, ''Biz 70 milyonu düşünüyoruz'' dediğini ifade ederek, şunları söyledi 
     ''İşçi sıkıntıda olduğunu söylüyor, 'siz 70 milyon değilsiniz' diyor. Memur sıkıntısını söylüyor, '70 milyonu düşünmek zorundayız' diyor. Çiftçi dertli. Siz hala 70 milyonu arıyorsunuz, 70 milyon bunlar. Siz çoğunluğu ararsanız biz de ararız. Siz bu ülkedekilerin dörtte birinin oyunu aldınız. Öyleyse dörtte bir konuşacaksınız'' Fikret Barın, konuşması sırasında elindeki kırmızı kartı alanda bulunanlara gösterince, Yol-iş sendikası üyeleri ellerindeki kırmızı kartı göstererek, ''Hükümet istifa'' diye slogan attılar. 
     Konuşmaların tamamlanmasının ardından sanatçı Suavi tarafından mitinge katılanlara konser verildi. 
     
     NOTLAR 
     
</TEXT>
</DOC>
