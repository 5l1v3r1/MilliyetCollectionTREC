<DOC>
<DOCNO> 239230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/siyaset/axsiy00.html </URL>
<DATE> 2004/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Asıl kandırılan Türk Milleti' 
</HEADLINE>
<TEXT>


Prof. Alkış, "Bana ve arkadaşlarıma 'birtakım vaatler aldılar' şeklinde yöneltilen iftiraları kınıyorum" dedi 

İSTANBUL Milliyet 


Başbakan'ın kendisini kandıran kesim içinde saydığı Üniversitelerarası Kurul Başkanı Prof. Dr. Ayhan Alkış, "Üniversitelerimiz, kısaca Türk Milleti kandırılmıştır" dedi. Rektörü olduğu Yıldız Teknik Üniversitesi'nde bir açıklama yapan Alkış, tasarı için, "Özellikle gerilim yaratan, üniversite giriş sistemini allak bullak eden, sadece 'ben yaparım olur' mantığına dayanan bir siyasi amacın gerçekleştirilmesinden başka bir şey değil" dedi. Alkış, şunları söyledi "İki rektör arkadaşımız bizim 45. madde üzerinde yaptığımız değişiklikleri anlatmak üzere toplantıya katılmıştır. Orada yapılan değişikliği görmüşler, ancak bunu yetkili kurullara bildireceklerini ifade ederek ayrılmışlardır. Bu konu, 'uzlaşmıştık, kabul edilmişti' şeklinde gündeme getirildi. Böyle bir şey söz konusu değil." 
Alkış, şöyle devam etti "Tüm akademik yaşamlarını riske eden arkadaşlarımıza ve bana, 'birtakım vaatler aldılar' şeklindeki çirkin, yakışıksız iftiraları kınıyorum. Başbakan'ın ifade ettiği gibi de, kendisini aldatmadık." 
Taslağı "gümrükten mal kaçırmak" olarak değerlendiren Alkış, "Hükümet neden çıkıp da "Bu tasarıyı biz hazırladık, diyemiyor Bizleri referans vererek, araç gibi kullanarak bir meşruiyet arayışına giriyor " dedi. Alkış, "Yapılmak istenen üniversitelerin başına torba geçirilmesidir" dedi. 




</TEXT>
</DOC>
