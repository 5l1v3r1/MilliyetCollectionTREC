<DOC>
<DOCNO> 234964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonspo16.html </URL>
<DATE> 2004/04/26/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Yüce Gösterdiğimiz mücadele ayakta alkışlanmalı... 
</HEADLINE>
<TEXT>

     Adanaspor Teknik Sorumlusu Ahmet Ziya Yüce, ''Süper Lig'de çeşitli çirkinliklerin konuşulduğu bir ortamda gösterdiğimiz mücadele ayakta alkışlanmalı'' dedi. 
     Yüce, 2-1 biten Samsunspor maçında iyi bir mücadele ortaya koyduklarını belirterek, iki penaltıyla sahadan yenik ayrıldıklarını söyledi. 
     Verilen penaltılardan birinin tartışılabileceğini ifade eden Yüce, ''Sakat ve cezalı oyunculardan dolayı eksiğimiz çoktu. Ancak, her şeye karşın puan alabileceğimiz bir maçtı'' diye konuştu. 
     İçinde bulundukları zor şartlara karşın onurlu bir şekilde mücadele ettiklerini belirten Yüce, şunları kaydetti 
     ''Süper Lig'de çeşitli çirkinliklerin konuşulduğu ortamda, Adanaspor'un gösterdiği mücadele ayakta alkışlanmalı. Hiçbir amacı olmayan futbolcuların mücadelesi bizleri mutlu ediyor. Futbolcularımızı onurlu mücadelelerinden dolayı kutluyoruz.'' Ahmet Ziya Yüce, hafta sonu sahalarında karşılaşacakları Beşiktaş maçı hazırlıklarına yarından itibaren başlayacaklarını ifade etti. 
     Serdar Bilgili'nin istifasıyla Beşiktaş'ın durumunun karışık olduğunu ve ligin ikinci yarısında büyük bir düşüş gösterdiklerini kaydeden Yüce, ''İnşallah bu maçta seyircinin desteğiyle 3 puanı alırız'' dedi. 
     
</TEXT>
</DOC>
