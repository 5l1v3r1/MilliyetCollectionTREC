<DOC>
<DOCNO> 233030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/spor/spo04.html </URL>
<DATE> 2004/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Trabzonlu, aman dikkat ' 
</HEADLINE>
<TEXT>

   Şampiyonluğun gönüllerinde yattığını ancak fazla telaffuz etmediklerini söyleyen Başkan Atay Aktuğ, "1996'da kaybedilen şampiyonluk h l hafızalarda. Bunun için hemen havaya girmemeliyiz" dedi 
      
   Cim - Bom bekleniyor 
   FENERBAHÇE ile Beşiktaş'ın puan kayıpları ve arka arkaya aldıkları başarılı sonuçlarla şampiyonluğun en önemli adayları arasında gösterilen Trabzonspor Başkanı Atay Aktuğ temkini elden bırakmıyor. Şampiyonluğun gönüllerinden geçtiğini ancak fazla telaffuz etmek istemediklerini söyleyen Aktuğ, "Biraz sakin olalım. Önümüzde Diyarbakırspor ile oynayacağımız çok önemli bir maç var. Galatasaray karşılaşmasından sonra her şey netleşir" dedi. 
   
   20 yıllık hasret 
   20 yıldır hasretle bekledikleri şampiyonluk nedeniyle şehirde büyük bir heyecan yaşandığına dikkat çeken Atay Aktuğ, "Trabzonspor büyük bir camiadır. Mazisinde de şampiyonluklar vardır. Bu fazla büyütülmemeli. Ama 5 Mayıs 1996'da Fenerbahçe'ye yenilerek kaybedilmiş bir şampiyonluk var. Herkes bunun için dikkatli olmalı" diye konuştu. Aktuğ, zaferi kimsenin hediye etmeyeceğini vurgulayıp, şampiyonluğu hak edenin kazanacağını söyledi. 
   
   Transferde karşı atak    GÖKDENİZ ve Fatih'e gelen öneriler nedeniyle zor durumda kalan Trabzonspor, bu kez rakiplerinin canını sıkacak. Bordo - Mavililer'in, Galatasaray'dan Sabri ve Beşiktaş'tan Okan'ın menajerleriyle bir görüşme yaptığı öğrenildi. Başkan Atay Aktuğ'un iki kulübün başkanıyla görüşerek anlaşma zemini arayacağı vurgulandı. 
   
   Trabzon'da neşeli günler    TRABZONSPOR, Diyarbakırspor maçının hazırlıklarına neşeli şekilde başlarken, yurtdışından dönen Ziya Doğan da takımın başında sahaya çıktı ve asları yedeklerden ayırarak özel çalıştırdı. Tayfun ilk kez takımla çalışırken, idmana izinli Gökdeniz katılmadı. Bu arada futbolculara toplam 600 milyar lira olan transfer taksitleri dağıtıldı. 
   
   Adım adım hedefe    Her şey olabilir 
   TRABZONSPOR Teknik Direktörü Ziya Doğan göreve başladığında Beşiktaş'tan 12, Fenerbahçe'den 7 puan geride olduklarını vurgulayarak "Bu noktaya maç maç oynayıp düşünerek geldik. 6. da olabilirdik, 2. de. Şimdi ise 3. de olabiliriz, birinci de. Futbolda herşey var" dedi. Doğan, "Avusturyada maç izlerken Fener'in golünden sonra Trabzonspor ve Fenerbahçe arasında bir gerginlik oldu. Maçın sonucunu beklemeden yüksek tansiyon nedeniyle oradan ayrıldım. Bunları kabul edemiyorum. Futbol sadece bir oyun" diye konuştu. 
   
   Sağ duyuya davet 
   TECRÜBELİ teknik adam ligden bir tane şampiyonun çıkacağını belirterek, "Üç takım da küme düşecek. Bu değişmeyecek. Abartmanın anlamı yok. Herkesi sağ duyuya davet ediyorum" ifadelerini kullandı. Futbolcuların arasında Şampiyonlar Ligi'nde ve Türkiye'de şampiyonluk için oynayan hiç kimse oyuncunun olmadığını da kaydeden Ziya Doğan, "Kamuoyunun büyük beklentiler içine girip, onları baskı altına almasını istemiyorum. Maç maç oynamaya devam edip, sonucunu hep beraber göreceğiz" yorumunu da yaptı. 
   
   
</TEXT>
</DOC>
