<DOC>
<DOCNO> 232047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sonsiy12.html </URL>
<DATE> 2004/04/16/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Denktaş Böyle giderse KKTC'nin cenaze merasimi 24 Nisan'da yapılacak 
</HEADLINE>
<TEXT>

     KKTC Cumhurbaşkanı Rauf Denktaş, Türk milletinin vicdanına tekrar müracaat ettiğini söyleyerek, KKTC halkına ''evet deyin'' telkinlerinin sürmesi durumunda Türkiye'nin ''tanıdığı, kabul ettiği, besleyip büyüttüğü, uğrunda şehitler verdiği KKTC'nin cenaze merasiminin 24 Nisan'da Lefkoşa'da'' yapılacağını belirtti. 
     Denktaş, Türkiye'den ayrılışı öncesinde Esenboğa havaalanında konuştu. 
     Rum kesiminin referandumda ''hayır'' diyeceğini düşünerek, siyaset yapılamayacağını ifade eden Denktaş, Rum kesiminden ''evet'' çıkacağına olan inancını bir kez daha dile getirdi. 
     ''AB ve ABD'den gelen seslere bakıyor ve kendileri adına utanıyorum'' diyen Denktaş, bu ülkelerin ''Kıbrıs Türk tarafının cezasını kaldıracağız'' yönündeki açıklamalarını eleştirdi. Denktaş, ''Ne yaptık ki 40 yıldır cezalandırılıyoruz '' diye konuştu. 
     Cumhurbaşkanı Denktaş, birçok insanın ''etekleri zil çalarak'' hayırlı bir iş yaptığını düşündüğünü de belirterek, ''Ama bu sevinç az gidecektir... Birkaç ay içinde ah ne yaptık diyecekler , ama geç olacaktır, çünkü geri dönüş yoktur'' dedi. 
     TBMM Genel Kurulu'nda dün yaptığı konuşmada Başbakan Recep Tayyip Erdoğan'ın bulunmadığının hatırlatılması üzerine de Denktaş, ''Randevusu vardı, görevi vardı, gelmedi. Benim değerlendirmeme gerek yok'' diye konuştu. 
     
</TEXT>
</DOC>
