<DOC>
<DOCNO> 205664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/spor/spo15.html </URL>
<DATE> 2004/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Demirel'e inceleme 

GSGM, Basketbol Federasyonu Başkanlığı'na yeniden aday olan Turgay Demirel hakkında aday olup olmayacağını incelemek üzere araştırma başlattı. Devlet Bakanı Mehmet Ali Şahin'in direktifi doğrultusunda Gençlik ve Spor Genel Müdürü Mehmet Atalay tarafından görevlendirilen iki hukukçu çalışmalara başladı. Hukukçular, Demirel'in kamu bankaları, vergi, SSK, şahsi ve şirket borçları hakkında Ankara'ya gönderdiği dökümanları inceleyip eldeki verilerle karşılaştıracak. 

Dragoslav Jevriç, Ankaraspor'da 

ANKARASPOR, Hollanda'da Vitesse Arnheim'in file bekçisi Dragoslav Jevriç ile anlaştı. İstanbulspor'dan kaleci Oğuz'u transfer ettikten sonra Şenol ile yollarını ayıran Başkent ekibi, Sırbistan Karadağ milli takımında forma giyen Jeriç'i dün Ankara'ya getirdi. Ayrıca Trabzon'dan Mustafa Yalçınkaya ile de anlaşma sağlandı. 

Kurtar devri 

AKÇAABAT Sebatspor, Güvenç Kurtar'la anlaşarak teknik direktör sorununa çözüm buldu. Futbol Şube Sorumlusu Serkan Kılıç, "2 Ocak'taki Antalya kampı öncesi Güvenç Kurtar'a imza attıracağız" dedi. Bu arada Başkan Veli Sezgin Trabzonspor Başkanı Atay Aktuğ'dan istediği Alişen, Emre Aygün, Augustine ve Mehmet Kahraman için olumlu yanıt aldı. 

Youla'nın babalık sevinci 

GENÇLERBİRLİĞİ'NİN golcü yıldızı Suleyman Youla dün ilk kez "baba" olmanın mutluluğunu yaşadı. Belçika'nın başkenti Brüksel'de doğum yapan Gineli futbolcunun eşi Zeynap Youla bir erkek çocuğu dünyaya getirdi. Minik yavruya David ismi koyuldu. 

Fenerbahçe'den basket okulu 

AVRUPA Yakası'nda faaliyetine devam etmekte olan Fenerbahçe Basketbol Okulu'nda yeni yıl kayıtları başladı. Çalışmalarına Bahçelievler Anadolu Lisesi'nde devam eden okula kayıt yaptırmak isteyen 1988- 1997 doğumlu adaylar, 0.212.5713945-46 no'lu telefonlardan yetkililerden bilgi alabilir. 


</TEXT>
</DOC>
