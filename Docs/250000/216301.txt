<DOC>
<DOCNO> 216301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sonspo17.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu bir ilk kitap... 'Fırtına, ihtilal, efsane Trabzonspor...' 
</HEADLINE>
<TEXT>

     1967 yılında kurulan Trabzonspor'un ilk kez bir kitabı yazıldı. 
     ''Fırtına, İhtilal, Efsane Trabzonspor'' adıyla yayınlanan kitapta, Trabzon'da futbolun tarihinden Trabzonspor'un kuruluşuna, efsane oyuncularından taraftar gruplarına kadar kulüple ilgili farklı konularda yazılar bulunuyor. 
     Trabzonspor Genel Kurul Üyesi Hakan Kulaçoğlu tarafından 2,5 yıllık bir süreçte derlenen ve İletişim Yayınları Futbol Dizisi'nden bin adet çıkan kitapta, aralarında Milli Takımlar Teknik Direktörü Şenol Güneş'in de bulunduğu 40'a yakın ismin yazıları bulunuyor. 
     Kitabı derleyen Hakan Kulaçoğlu, kitabın Trabzonspor efsanesini anlama ve anlatma yolunda önemli bir adım olduğunu belirterek, ''Trabzonspor'u seven herkesin elinin altında bulunması gereken bir kitap. Taraftarımızın ilgisini bekliyoruz'' dedi. 
     Kitabın tanıtımıyla ilgili ilk imza gününün 28 Şubat Cumartesi günü İstanbul Beyoğlu'daki İstiklal Kitabevi'nde düzenleneceği bildirildi. 
     
</TEXT>
</DOC>
