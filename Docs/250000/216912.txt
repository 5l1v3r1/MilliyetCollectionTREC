<DOC>
<DOCNO> 216912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sondun05.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Terminatör, 'eşcinsel evlilik'lere savaş açtı 
</HEADLINE>
<TEXT>

     Amerika Birleşik Devletleri'ndeki eşcinsel evlilikleri tartışmasına California Valisi Arnold Schwarzenegger de katıldı. Schwarzenegger'e göre eşcinsel evlilikleri "hukuk düzeni ve asayişe risk oluşturuyor". 
     BBC'nin haberine göre, geçen haftadan bu yana üç binden fazla eşcinselin evlendiği kentte Cumhuriyetçi Vali Schwarzenegger, California eyaletinin başsavcısını kendi adına eşcinsel evliliklerini durdurmakla görevlendirdi. 
     San Francisco'da bir yargıç, Cuma günü sağ görüşlü bir grup olan 'California Aileleri için Eylem' örgütünün eşcinsel evliliklerinin durdurulması talebini reddetmişti. 
     Vali Schwarzenegger ise uygulamanın medeni hukuk düzenini risk altında bıraktığını vurgulasa da yargıç, davacıların eşcinsel evliliklerinin tamiri mümkün olmayan bir zarar verebileceği savını sağlam kanıtlarla destekleyemediğini belirtti. 
     Kent yönetimi de bu karar ardından Pazartesi günü çok sayıda eşcinsel ve lezbiyen çifti daha evlendireceğini ilan etti. 
     San Francisco'da geçen hafta eşcinsellere evlilik cüzdanı verilmesine başlanmasından bu yana, kent ülkenin dört bir yanından eşcinsel çiftlerin akınına uğradı. Üç bini aşkın eşcinsel ve lezbiyen çift birlikteliklerini resmileştirdi. 
     Aslında bu uygulama San Francisco'nun bağlı olduğu California eyaleti yasalarına aykırı. Eyalet yasaları evliliği "erkek ve kadın arasında birliktelik" diye tanımlıyor. 
     San Francisco Belediye Başkanı Gavin Newsom ise bu tanıma meydan okuyarak, yasanın lezbiyen ve eşcinseller aleyhinde ayrımcılık anlamına geldiğini vurguluyor. 
     Evlilik cüzdanları çıkarılmasının yanı sıra, Newsom'a bağlı yetkililer bir yandan da yasanın kaldırılması için eyalet aleyhinde dava açıyor. 
     
</TEXT>
</DOC>
