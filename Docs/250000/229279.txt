<DOC>
<DOCNO> 229279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/soneko10.html </URL>
<DATE> 2004/04/07/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Oyakbank'tan 60 trilyonu aşkın kar 
</HEADLINE>
<TEXT>

     Oyakbank, 2003 yılında 60 trilyon liradan fazla kar etti. Karını yüzde 50'ye yakın artıran Banka'nın toplam aktifleri 4.5 katrilyon liraya çıktı. 
     Oyakbank'ın Muhasebe Uygulama Yönetmeliği MUY çerçevesinde hazırladığı enflasyona göre düzeltilmiş gelir tablolarına göre, Banka, 2003 yılında 63 trilyon 118 milyar lira kar etti. Banka'nın karı bir önceki yıla göre yüzde 48.1 oranında hızlı bir artış gösterdi. Oyakbank, 2002 yılını ise 42 trilyon 626 milyar liralık karla kapatmıştı. 
     
     AKTİFLERİ 4.5 KATRİLYONA ULAŞTI 
     Oyakbank'ın toplam aktifleri, geçen yılın tümünde yüzde 12.2 oranında büyüdü. Banka'nın 2002 yılı sonunda 4 katrilyon 9.5 trilyon lira olan toplam aktifleri, 2003 yılı sonunda 4 katrilyon 499.9 trilyon liraya çıktı. Banka'nın mevduat ve kredilerinde de artış gözlendi. Oyakbank'ın toplam mevduatı, 2003 yılında yüzde 11.2 artarak 3 katrilyon 160.6 trilyon liradan 3 katrilyon 513.7 trilyon liraya çıktı. Toplam kredileri de yüzde 78.1'lik hızlı bir artış göstererek 1 katrilyon 224.5 trilyon liradan 2 katrilyon 180.6 trilyon liraya ulaştı. 2003 yılı sonu itibariyle Oyakbank'ın toplam özkaynakları 529.4 trilyon lira olarak gerçekleşti. Banka'nın özkaynakları, bir önceki yılsonuna göre yüzde 12.3 oranında arttı. 
     
     FAİZ GELİRLERİ 825 TRİLYON 
     Oyakbank'ın 2003 yılında toplam faiz gelirleri, 825 trilyon lira, toplam faiz giderleri ise 591 trilyon lira olarak gerçekleşti. Faiz gelirlerinde bir önceki yıla göre yüzde 26.3, faiz giderlerinde yüzde 35.3 oranında gerileme gözlendi. Banka'nın 2002 yılında faiz gelirleri 1 katrilyon 119.2 trilyon, faiz giderleri 913 trilyon lira olmuştu. 

ANKA 
     
</TEXT>
</DOC>
