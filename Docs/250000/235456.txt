<DOC>
<DOCNO> 235456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/spor/aspo.html </URL>
<DATE> 2004/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
GERİ DÖNÜŞ YOK 
</HEADLINE>
<TEXT>


Beşiktaş İkinci Başkanı Hüsnü Güreli, Aziz Yıldırım'dan küfür, taraftarlardan ise kaçan şampiyonluk için özür diledi, "Bırakma kararımız kesin, olay tamamen bitmiştir" dedi 


'Son noktayı koyduk' 
SİYAH - Beyazlı yönetimde görev yaptığı dönemde özellikle mali konulardaki icraatlarıyla alkış alan İkinci Başkan Hüsnü Güreli, istifa kararlarından geri dönmeyeceklerini açıkladı. Güreli, "Başkanın kesinlikle geri adım atmaya niyeti yok. Kararımız kesin. Olay tamamen bitmiştir" dedi. Güreli, aylarca gündemden düşmeyen konulara da açıklık getirdi. 

'Asla şov yapmadık' 
ARALARINDA Hollandalı Hasselbaink ve Kluivert'in de bulunduğu dünya çapında santrforlarla temasta olduklarını itiraf eden İkinci Başkan, "Evet menajeriyleriyle görüşüyorduk. Bu isimler şov değildi" açıklamasını yaptı. Güreli, Sergen Yalçın ile anlaşma sağladıklarını ve yıldız futbolcunun yeni sözleşmesinin Muzaffer Nasıroğlu'nda olduğunu ifade etti. 

'Çok puan kaybettik' 
HÜSNÜ Güreli, 8 puan önde liderken, 8 puan geride 3. sıraya düşmelerinin önemli bir hata olduğunu belirtti. Güreli şunları söyledi "İkinci Başkan olarak bu düşüş nedeniyle taraftarımızdan özür diliyorum. Ayrıca Fenerbahçe Başkanı Aziz Yıldırım'dan da özür diliyoruz. İnönü Stadı'nda, bizim evimizde birbirinden ağır küfürlerle karşı karşıya kalması üzücü" diye konuştu. 

'Tazminat maddesi yok' 
LUCESCU'NUN Beşiktaş Kulübü ile yaptığı sözleşmeyi kendisinin hazırladığını vurgulayan Güreli, basında yer aldığı gibi Rumen teknik adam ile olan kontratlarında hiçbir cezai yaptırımın bulunmadığını iddia etti. Güreli, "Kendi durumunu kendisi tayin edecek. Lucescu çok onurlu ve medeni bir insan. Genel Kurul'a gitmeden önce bizden bir talepte bulunursa görüşürüz" dedi. 

'Bedava gönderirdim' 
İLHAN Mansız'ı sattıkları için eleştirildiklerini hatırlatan Hüsnü Güreli, sert açıklamalar yaptı. Güreli, "Bu transferden 10 milyon dolar kazandık. Ayrıca Samsun maçında çok sorumsuzca davrandı. Soyunma odasındaki tüm uyarılara rağmen ikinci yarıda kasti tekme atarak kırmızı kart gördü. Ben kulüp başkanı olsam, ertesi gün sıfır bedelle İlhan'ı satardım" yorumunu yaptı. 


</TEXT>
</DOC>
