<DOC>
<DOCNO> 235329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sontur08.html </URL>
<DATE> 2004/04/27/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Sivas'ta heyelan... 1 ev kaydı, çok sayıda ev boşaltıldı 
</HEADLINE>
<TEXT>

     Sivas'ın Gemerek İlçesi'ne bağlı Sızır Beldesi'nde meydana gelen heyelanda bir ev kaydı, tehlike altındaki çok sayıda ev boşaltıldı. 
     AA muhabirinin aldığı bilgiye göre, sabah erken saatlerde, beldenin arazisi meyilli olan Kalebaşı Mahallesi'nde heyelan meydana geldi. 
     Mahallede oturan bir kişi, bazı sesler duyarak çevre evlerde oturanları uyandırdı ve tüm mahalle sakinlerinin dışarı çıkmasını sağladı. 
     Bu arada meydana gelen toprak kayması sonucu, Duran Demircan'a ait tek katlı ev kayarak, oturulamaz hale geldi. 
     Yetkililer, heyelan nedeniyle ölen ya da yaralanan olmadığını bölgedeki bazı evlerin hasar gördüğünü belirttiler. Tehlike altındaki çok sayıda evin de boşaltıldığı bildirildi. 
     Olay yerine giden Gemerek Kaymakamlığı ve Köy Hizmetleri'ne ait ekiplerin, Valilik Kriz Merkezi'nden gelecek teknik ekipleri beklediği, bölgenin güvenlik şeridi altına alındığı kaydedildi. 
     
</TEXT>
</DOC>
