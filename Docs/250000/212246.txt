<DOC>
<DOCNO> 212246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sontur01.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kıbrıs'ta 'ver kurtul' hiçbir Türk'ün aklından geçmez" 
</HEADLINE>
<TEXT>

     Başbakan Recep Tayyip Erdoğan, Kıbrıs'ta "ver kurtul" şeklinde bir anlayışın çok basit olduğunu belirterek, bunun, hiçbir Türk'ün aklından geçmeyecek bir nokta olduğunu söyledi. 
     Erdoğan, Ritz Carlton Oteli'nde, ABD'deki temaslarına ilişkin, işadamlarına yönelik bilgilendirme toplantısı yaptı. Erdoğan toplantıda, ABD'ye ziyaretini çok farklı bulduğunu ve iki ülke arasındaki ilişkilerde farklı bir kırılma, değişim ve dönüşümün olacağına inandığını kaydetti. 
     İki ülke arasındaki askeri ve siyasi ilişki boyutunun, ekonomi ve ticarete de yansıması gerektiğini dile getiren Erdoğan, bu zihniyeti taşıyan bir iktidarın iş başında olduğunu ifade etti. 
     Sözü terörizme getiren Erdoğan, terörizmin en önemli çaresinin de "yokluk ve yoksulluğun ortadan kaldırılması" olduğunu vurguladı. Yoksulluğu "çok berbat" bir şey olarak tanımlayan Erdoğan, "Bu, her şeyi yaptırır. Eğer istihdam gelişirse, Türkiye'de yaşayan vatandaşlarımız bu tezgaha, bu oyuna düşmeyecektir" dedi. 
     Konuşmasında Kıbrıs'a da değinen Erdoğan, Annan Planı'yla ilgili olarak, "bu yolculuğu sürdürmeye kararlı olduklarını" dile getirerek, " Ver kurtul gibi bir anlayış, bunlar çok basit şeyler. Hiçbir Türk'ün aklından geçmeyecek bir nokta. Türk tarafının 'masadan kaçan' şeklinde damgalanmasına kimsenin tahammülü yok" diye konuştu. 
     
</TEXT>
</DOC>
