<DOC>
<DOCNO> 230340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/spor/yersen.html </URL>
<DATE> 2004/04/11/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Hagi'nin hüsranı 
</HEADLINE>
<TEXT>

   
   Dakikalar ilerledikçe tatsız, keyifsiz maçı ne renklendirir diye düşünmeye başlamıştık.. Ligde hedefsiz kalmış iki takımın 19 Mayıs Stadı'ndaki bu yavan mücadelesi için basın tribününde "Hagi oyuna girse belki" esprisi yapılırken, bir baktık ilk yarının sonu gelmiş. 
   Ankaragücü'nün "maziyi arayan" rakibi karşısında daha üstün göründüğünü söylesek bile, son vuruşlardaki yetersizliği bunun skora yansımasını önlemişti. Ta ki 45. dakikaya gelinceye dek.. İlk yarının son anlarında Hüseyin'in topu kaleci Mondragon'dan kurtarıp, boş kaleye yuvarlamasına Bülent engel olurken, pozisyon bize göre penaltıydı. "Olay yerine" çok yakın bulunan Hamza Mısır, geçen hafta Ali Aydın'ın hakemliği bırakmasına neden olan penaltılardan birine hükmetmekten çekinip, oyunu devam ettirdi. Aslında bu pozisyon Mısır'ın maçın kalan bölümlerinde inisiyatifini kaybetmesine ve tartışmalı kararlar ile kartlar vermesine de yolaçtı. Hele Mondragon'un, Özgür'ü tokatlaması vardı ki 
   İkinci yarıda tempo, aksiyon, biraz da gerilim vardı. Hagi'nin, Galatasaray'ın başında çıktığı üçüncü maçında galibiyet özlemini dindirmek için yaptığı oyuncu değişiklikleri de bu sevinci yaşamasına yetmedi. Ergün, Ümit Karan ve son dakikalarda oyuna giren Baliç yaraya "merhem" olamadı. 
   Dün sahanın en çalışkan oyuncularından biri olan Umut'un akıl dolu aşırtma vuruşu ile gelen tek gol Galatasaray için bir kez daha hüsran, Sarı - Lacivertliler için ise haklı galibiyetin müjdecisiydi. 
   
      
   
</TEXT>
</DOC>
