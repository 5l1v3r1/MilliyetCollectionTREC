<DOC>
<DOCNO> 226468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/siyaset/siy10.html </URL>
<DATE> 2004/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdem ilk kez yanıldı 
</HEADLINE>
<TEXT>

   Mart başında 3 büyük şehirde yaptırdığı ankete dayanarak AKP'nin ortalama oyunu 56.7 olarak açıklayan Tarhan Erdem'in yanılma payı yüzde 16.6 oldu 
      İSTANBUL Milliyet 

   
   18 Nisan 1999 ve 3 Kasım 2002 seçimlerinde en doğru anketleri yaparak büyük ağırlık gösteren araştırmacı Tarhan Erdem, gece yarısı sonuçlarına göre, dünkü seçimde tahminlerini tutturamayarak büyük oranda yanıldı. 
   Erdem başkanlığında A G Araştırma Şirketi, 6 - 7 Mart 2004'te İstanbul, Ankara ve İzmir'de yaptığı ankette, AKP'nin üç ildeki ortalama oyunu yüzde 56.7 olarak tahmin etmişti. Ancak dün geceki ilk sonuçlara göre, AKP'nin üç il ortalaması yüzde 40.1 oldu. Buna göre Erdem, yaklaşık yüzde 16.6 gibi bir yanılma payıyla tahmin yapmış oldu. Erdem, 20 - 21 Mart'ta yaptırdığı Türkiye İl Genel Meclisi anketinde ise AKP'nin oylarını yüzde 49.1 olarak tahmin etmişti. Yine dün geceki ilk sonuçlara göre AKP'nin oyları yaklaşık yüzde 44 olarak belirlendi. Erdem, yüzde 5 gibi bir yanılma payıyla tahmin yaptı. 
   
   Erdem'in tahmini 
   Erdem, 6 - 7 Mart 2004'te yaptığı ankette, AKP'nin İstanbul'da yüzde 58.5, Ankara'da yüzde 68.4, İzmir'de de yüzde 33.7 oy alacağını tahmin etmişti. Dün geceki ilk sonuçlara göre AKP'nin üç büyük ildeki sonuçları şöyle İstanbul yüzde 41.4, Ankara yüzde 53, İzmir yüzde 26. 
   Erdem'in Türkiye genelinde İl Genel Meclisi tahmininde AKP yüzde 49.1, CHP yüzde 19.1 olurken, bu oranlar dün gece sırasıyla yaklaşık yüzde 44 ve 16.4 düzeyinde gerçekleşti. 
   
   
   
</TEXT>
</DOC>
