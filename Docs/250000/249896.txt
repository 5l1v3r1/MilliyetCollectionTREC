<DOC>
<DOCNO> 249896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sondun21.html </URL>
<DATE> 2004/06/22/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Denktaş Egemen değilsek, devletimiz yoksa, azınlığız 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs'ta ''Türkün toprağını almak için büyük bir eylemin devam ettiğini'' söyledi. 
     Cumhurbaşkanı Denktaş, ''Egemen değilsek, devletimiz yoksa, azınlığız. Azınlıksanız, yok edilme gününüz geldi demektir. Devlete sahip çıkarsak, egemenlikte ısrar edersek, Rum'la ortaklık kurabileceğiz. Aksi takdirde söylediklerini söylemeye devam edeceklerdir. 'İşgal' altında yaşayan vatandaşları olarak bizi niteleyip, Kıbrıs'ın tümüne sahip çıkma oyununa Avrupa Birliği yoluyla devam edeceklerdir'' diye konuştu. 
     Denktaş, Kıbrıs Türk Çiftçiler Birliği'nin davetlisi olarak KKTC'de bulunan, İbrahim Yetkin başkanlığındaki Türkiye Ziraatçılar Derneği heyetini kabul etti. 
     Cumhurbaşkanı Denktaş, kabulde yaptığı açıklamada, çiftçilerin toprağa ve vatana dört elle sarıldığını belirterek, Kıbrıs'ta Türkün toprağını alma eyleminin kendisi küçükken başladığını ve Kilisenin verdiği kayıtsız paralarla Türk malı almak için Rumların neler yaptığını iyi bildiklerini kaydetti. 
     Rumların, 1963'te Rumlardan toprak alan Türklere, ''Rum malı Türke geçirilemez'' diye tapu vermediğini, bu durumda olanların listesini o zaman görüşmelerde Rum lideri Glafkos Klerides'e verdiğini anlatan Denktaş, bu listenin hala askıda olduğunu belirtti. 
     ''Türkün toprağını almak için büyük bir eylem devam etmektedir'' diyen Denktaş, son zamanlarda, Türk tapusu olan topraklara yabancıların yoğun ilgisi olduğuna dikkat çekti. Bazı Rumların da, bazı Türklere, ''Parayı ben vereyim, sen şu Türk toprağını al, senin üzerine kaydolsun, ileride hesaplaşırız'' diyecek kadar ileri gittiğini ifade eden Denktaş, ''Maalesef üç-beş Türk kardeşimiz de bunlara aracı olabiliyor. Bizi topraksız bırakma eyleme süratle devam ediyor'' dedi. 
     
     ''TESPİT ŞART'' 
     Kuzey'de kalan Rum malları nedeniyle Türkiye'nin dava edildiğini ve Türkiye üzerinde baskı kurulmaya çalışıldığını ifade eden Denktaş, bu konuların halledilmesi için kimin nerede ne bıraktığı, kıymetinin ne olduğunun tespit edilmesi gerektiğini, bu tespit yapılmadan toprak meselesinin halledilemeyeceğini vurguladı. Kıbrıs sorununu Rumların başlattığını dile getiren Denktaş, kimin kimden alacağının ortaya çıkması gerektiğinin altını çizerek, Kıbrıs konusunun Türkiye'nin AB yolunda engel olmadığını kaydetti. 
     ''Türkiye'nin, yaptığı manevra ile bütün dünyaya Kıbrıs konusunda engel olmadığını ispat ettiğini'' ifade eden Denktaş, ''Dolayısıyla Kıbrıs meselesi Türkiye'nin önünden çekilmiştir, çekilmesi lazım. Engel olarak önüne konmaması lazım'' dedi. Denktaş, ''Türkiye kendisini bu manevra ile kurtardıktan sonra, referandumun neticesine bakarak, 'Kıbrıs Türkleri egemendir, devleti ben tanımaya devam ediyorum ve tanıyacağım. Dolayısıyla ABD Dışişleri Bakanlığı Kıbrıs Özel Koordinatörü Thomas Weston'un, BM Genel Sekreteri Kıbrıs Özel Temsilcisi Alvaro de Soto'nun yorumları kabul edilemez' demesi lazım. Bunu biz Türkiye'den bekliyoruz'' diye konuştu. 
     
     ''YAKAYI KURTARDIK'' 
     ''Türkiye üzerine uygulanan baskı sonucu referanduma gidildiğini'' anlatan Denktaş, Kıbrıs Türklerinin yüzde 65 ''evet'' dediğini, Rumların da ''hayır'' dediğini anımsattı. Denktaş, ''Allah'tan Rum 'hayır' dedi ve yakayı kurtardık. Rum da 'evet' demiş olsaydı netice de azınlık olarak kalacaktık'' dedi. 
     Kıbrıs Türküne, ''Evet derseniz devletiniz tanınacak, egemenliğiniz kabul edilecek. Ercan Havaalanı'na derhal uçaklar gelecek, yatırımlar başlayacak'' sözü verildiğine işaret eden Denktaş, ''Şimdi, meşru 'Kıbrıs hükümeti' olarak anılan Rumları gücendirmeden nasıl yardımlar yapabiliriz oyununun oynanmaya başladığını'' söyledi. Denktaş, ''Ercan Havaalanı'na uçak gelmesinin hayal olduğu da ortaya çıkıyor. Büyük bir kandırmaca var'' dedi. 
     
     'BAŞKA TÜRLÜ UYANMA' 
     Referandumda, bir propaganda şirketinin, Kıbrıs Türklerinin ''evet'' demesi için her gün uydurma haberler ürettiğini anlatan Denktaş, bu şirkete Kıbrıs Vakıflar Bankası'ndan 30 bin dolar ödendiğinin söylendiğini belirtti ve bu şirketi ülkeye kimin getirdiğini sordu. 
     Başbakan Mehmet Ali Talat'la bu konuyu görüştüğünü ve Başbakan Talat'ın konuyu araştıracağını söylediğini aktaran Denktaş, ''Bu iş ele alınıp tahkik edilmesi lazımdır. Böyle her seçimde içimize nereden geldiği, kimin gönderdiği, kimin parasıyla geldiği bilinmeyen şirketler gelip ve kendi deyimleri ile uydurma haberlerle bir halkın kararını bu şekle sokabilirse, Kıbrıs'ta demek ki başka türlü bir uyanma gerekmektedir'' diye konuştu. 
     Türkiye Ziraatçılar Derneği Başkanı İbrahim Yetkin de, Kıbrıs Türk Çiftçiler Birliği'nin davetlisi olarak KKTC'ye geldiklerini ifade ederek, Cumhurbaşkanı Denktaş'a, sevgi ve bağlılıklarını iletti. 
     Yetkin, Denktaş'ı, Ekim ayında Ankara'da yapılması planlanan kongrelerine davet etti. 
     
</TEXT>
</DOC>
