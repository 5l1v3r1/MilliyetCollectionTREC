<DOC>
<DOCNO> 232675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/spor/spo04.html </URL>
<DATE> 2004/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da karnaval 
</HEADLINE>
<TEXT>

   Fenerbahçe'nin Samsunspor'a takılması şampiyonluk hesapları yapan Bordo-Mavililer'de bayram sevinci yarattı. Taraftarlar sokaklara döküldü, kutlamalar geç saate kadar sürdü 
      ERGUN ATA 

   
   Trafiği kestiler 
   İSTANBUL'DAKİ Fenerbahçe - Samsunspor maçının berabere tamamlanması Trabzon'u sevince boğdu. Şampiyonluk iddiasının artmasıyla birlikte sokaklara dökülen Bordo - Mavili taraftarlar şehirde adeta bayram havası estirirken, "En büyük Trabzon", "Şampiyon Trabzon" tezahüratları yapıldı. Atatürk Alanı'nda kalabalık bir grup oluşturan taraftarlar yolu trafiğe kapatırken, yoldan geçen araçların da klakson çalarak, desteğiyle karşılaştı. 
   
   Aktuğ temkinli 
   POLİS her hangi bir olay çıkmaması için bu bölgede geniş güvenlik önlemi aldı. Bir süre burada kutlamalarda bulunan grup daha sonra dağıldı. Başkan Atay Aktuğ, her zamanki gibi temkinli konuştu ve "Bu yarışta şimdi daha da iddialı duruma geldik. Ancak önümüze bakıyoruz. Kalan dört maçı da kazanmak istiyoruz. Yakaladığımız bu fırsatı kaçırmak istemiyoruz. Daha sonra şartların bizi nereye taşıyacağını hep birlikte göreceğiz" diye konuştu. 
   
   Doğan yine tura çıktı    KARADENİZ ekibinin teknik patronu, Elazığspor maçının ardından Avusturya'ya gitti. Daha önce de bu ülkede futbolcu izleyen Doğan, transferde hata yapmamak için ince eleyip, sık dokuyor. Listedeki oyuncuları yakından takip eden tecrübeli hocanın, Avusturya'da dün oynanan Austria Wien - Super Fund takımları arasındaki maçı izlediği bildirildi. Ziya Doğan'ın, özellikle Austria Wien'de forma giyen Slovak futbolcu Janocko ve İvica Wastic'le ilgili rapor tuttuğu öğrenildi. 
   
   Yattara'nın şikayeti    SON haftaların formda ismi Yattara, takımda isminin öne çıkarılmasından rahatsızlık duyduğunu söyledi. Gineli futbolcu, gazetecilere "Lütfen şahsımla değil, takımın başarısıyla ilgili yazılar yazın. Mahçup oluyorum" ricasında bulundu. Henüz performansının yüzde 70'ini kullandığını belirten Yattara, Elazığ maçında penaltının haklı olduğunu, kaleci Oğuzhan'a da kırmızı kart gösterilmesi gerektiğini savundu. 
   
   Tolga Seyhan'a dikiş atılmadı    ELAZIĞ maçının son bölümlerinde maraton tribünden başına atılan taşla yaralanan Tolga Seyhan'ın önemli bir sorununun olmadığı bildirildi. Kulüp Doktoru Mesut Çelebi, "Çok korkmuştuk, ancak sadece sıyrık olduğunu görünce rahatladık. Başına tampon koyduk, oyuna bu şekilde devam etti. Maç sonunda da kontrolünü yaptık. Dikiş atmayı gerektirmeyecek bir çizik vardı. Hem oyuncunun psikolojik durumunu düşünerek, hem de sıyrığın derin olmadığını görerek herhangi bir müdahale yapmadık" dedi. 
   
   
</TEXT>
</DOC>
