<DOC>
<DOCNO> 235389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonyas15.html </URL>
<DATE> 2004/04/27/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Bush'a hakaret sözlerinin yer aldığı çantalar kapış kapış... 
</HEADLINE>
<TEXT>

     ABD'de bir firmanın ürettiği, etiketlerinde ABD Başkanı George Bush'a hakaret içeren sözlerin yer aldığı çantaların satışı arttı. 
     Çantaları üreten, elbise ve aksesuar mağazaları zinciri sahibi 43 yaşındaki Tom Bihn, satışlarının iki katına çıktığını, çantayı sipariş edenler kadar ona tepki duyanlar da olduğunu belirtti. 
     Bütün dünyadan mesajlar aldığını belirten Bihn, buna bir örnek vererek, ''Bir Fransız, mesajın Jacques Chirac'ı kastettiğini düşündüğünü belirten bir e-posta gönderdi'' dedi. Bihn, şaka yollu olarak, ''Milliyetinize ya da aptal olduğunu düşündüğünüz başkana göre ismi siz koyabilirsiniz'' diye konuştu. 
     Amerikalı fabrikatör, 2 bin etiketin basıldığını, yüzlercesinin son 5 ila 6 ay içinde çantalara dikildiğini, ellerinde kalan 500 etiketi de kullanacaklarını belirtti. 
     Mesajın yine Fransızca olarak tişörtlere de basılacağını bildiren Bihn, www.tombihn.com adresli internet sitesinde, ''Tişörtlerden elde edilecek kar, Seattle'lı Eski Askerler Birliği'ne gidecek'' dedi. 
     Söz konusu etiketlerin üzerinde Fransızca olarak, ''Başkanımız aptal olduğu için üzgünüz. Biz ona oy vermedik'' sözleri yer alıyor. 
     Bu sözlerin yer aldığı etiketler, bir kişinin çantanın fotoğrafını çekerek internette yayınlamasıyla Amerikan medyasının ilgisini çekti. 
     
</TEXT>
</DOC>
