<DOC>
<DOCNO> 219852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sontur17.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yerel yönetimlere yeni düzenleme Belediye için 5 bin nüfus şart 
</HEADLINE>
<TEXT>

     Belediyeler Yasa Tasarısı, Büyükşehir Belediyeleri Yasa Tasarısı ve İl Özel İdareleri Yasa Tasarısı'ndan oluşan yerel yönetimler reform paketi TBMM'ye sunuldu. 
     İçişleri Bakanı Abdülkadir Aksu tasarılarla ilgili olarak Plan ve Bütçe Komisyonu'na bilgi verdi. 
     CHP'li üyelerin büyük bölümünün, gündeminde Maden Kanunu Tasarısı bulunan komisyon toplantısının gecikmesi üzerine protesto ederek terkettikleri komisyonda Aksu'nun sunuşunun ardından tasarıların altkomisyona sevki yönünde önerge de kabul edildi. Ancak, CHP İstanbul Milletvekili Kemal Kılıçdaroğlu, tasarılar hakkında hiçbir bilgileri olmadığını, kamu yönetimi temel kanunu tasarısında olduğu gibi konunun bir oldu-bittiye getirilmek istendiğini savundu. Kılıçdaroğlu, Komisyon'da çoğunluk olmadığı için Bakan Aksu'nun sunuşunun sadece ''konferans'' niteliğini taşıdığını, bir karar alınamayacağını söyledi. 
     Komisyon Başkanvekili Altan Karapaşaoğlu, tasarıların 48 saat geçmeden komisyonlara havale edilmesine ilişkin olarak TBMM Danışma Kurulu'nun tavsiye kararını okudu. CHP'lilerin tasarıya katkıda bulunacağı inancıyla hareket ettiklerini bildiren Karapaşaoğlu, toplantıya ara verdi. CHP'li üyeler, komisyonunun öğleden sonra saat 14.00'e ertelenen toplantısına da katılmama kararı aldılar. Ancak, Komisyon Başkanvekili Karapaşaoğlu, CHP Grup Başkanvekili Ali Topuz'u görüşmeye çağırdı. Bu görüşmede Topuz'un komisyonun CHP'li üyelerini ikna ederek toplantıya katılmalarını sağlaması istendi. Topuz'a, kendisinin altında imzası bulunan Danışma Kurulu'nun tavsiye kararı hatırlatıldı. 
     
     TASARILAR 
     İçişleri Bakanı Abdülkadir Aksu, sunuşunu yaptığı yasa tasarılarının bütüncül bir bakış açısı içinde hazırlandığını ve birbirleriyle uyumlu reform paketinin unsurları olduğunu söyledi. 
     Tasarıların gerekliliği konusunda kamuoyunda uzlaşma sağlandığını, herkesin yerel yönetimlerin yetki ve imkanlarının artırılmasından yana olduğunu kaydeden Aksu, tasarılar hazırlanırken bütün ilgililerin fikirlerinin alındığını bildirdi. 
     Aksu'nun ana başlıklarını anlattığı Belediyeler Yasa Tasarısı ile belediye kurulması için gerekli nüfus şartı 2 binden 5 bine çıkarılıyor. Belediye tüzel kişiliğinin sona erdirilmesi konusunda da yeni düzenlemeler yapılıyor. 
     Tasarıyla ''hemşehri hukuku'' kavramı getirilerek hemşehrilerin belediye hizmet ve kararlarına katılma, belediye faaliyetleri konusunda bilgilenme ve belediye idaresinin yardımından faydalanma hakkı bulunduğu hükme bağlanıyor. 
     Kanunlarla başka bir kamu kuruluşuna verilmeyen mahalli müşterek nitelikli her türlü görev ve hizmetlerin, belediye sınırları içerisinde belediyelerce yürütülmesi hükme bağlanıyor. 
     Gayrisıhhi müesseseler ile umuma açık yer ruhsatları, motorlu taşıt muayeneleri ile emisyon ölçümleri gibi kimi yetkiler belediyelere devrediliyor. 
     Mahalli mülki amirlerin belediye bütçeleri dahil meclis kararlarını tasdik yetkisi kaldırılarak yerine vali ve kaymakamlara hukuka veya kamu hizmeti niteliğine uymayan kararları idare mahkemelerine götürme yetkisi veriliyor. 
     
     BELEDİYE MECLİSLERİNDE KOMİSYONLAR 
     Belediye meclislerinde çeşitli komisyonlar kurulması zorunluluğu getiriliyor. 
     Nüfusu 10 binin üzerindeki yerlerde belediye hesaplarını incelemek üzere denetim komisyonu ve 50 bini aşan yerlerde plan-bütçe komisyonu kurulması zorunlu kılınıyor. 
     Personel kadrolarının ihdası, iptali ve değiştirilmesi, belediye ve il özel idaresinin teşkilat yapısı, stratejik planların yapılması, borçlanma gibi yetkiler meclislere bırakılıyor. 
     Belediye encümenlerinin yapısını da değiştiren tasarı, encümenlerde seçilmişlerle atanmışların sayısını eşitliyor. 
     Stratejik yönetim anlayışı getirilerek belediye ve il özel idarelerinin bir yıllık faaliyetlerinin stratejik plan ve belirlenen hedeflere uygun olarak gerçekleşip gerçekleşmediği, mali durum ve performans göstergelerinde meydana gelen sapmaların ve sebeplerinin gösterildiği faaliyet raporu hazırlanması öngörülüyor. Stratejik plan ve faaliyet raporu meclislerde görüşülerek karara bağlanacak. 
     Tasarıyla yerel yönetimlerde personel istihdamı düzenlenirken, üst yönetici kadrolarında kadro karşılığı sözleşmeli ve uzmanlık gerektiren sağlık, hukuk, teknik hizmetler, kültür ve sanat, araştırma-geliştirme gibi alanlarda sözleşmeli personel çalıştırma olanağı getiriliyor. 
     Ayrıca, yöneticilik kadrolarında merkezi idare personelinin geçici olarak belediyelerde görevlendirilmesi imkanı da getiriliyor. 
     Belediyelerde personel giderlerinin nüfusu 10 bini aşan belediyelerde bütçenin yüzde 40'ını, diğerlerinde yüzde 30'unu geçemeyeceği hüküm altına alınıyor. 
     Tasarı uyarınca, yerel yönetimlerdeki başarılı memurlara yılda 2 defa ikramiye verilecek. 
     Tasarı, belediye başkanları tarafından iç denetim yapılmasını belediyelerin mali işlem ve kararla ile performans ölçütlerine uygunluk açısından Sayıştay, mali işlemler dışında kalan iş ve işlemler açısından da İçişleri Bakanlığı tarafından denetlenmesini öngörüyor. Denetim raporları belediye meclislerine sunulacak ve kamuoyuna açıklanacak. 
     Mahalli hizmetlerdeki yetersizlik ve aksamanın halkın sağlığını, esenliğini ve huzurunu önemli ölçüde ve olumsuz etkilemesi durumunda İçişleri Bakanlığı belediyeyi önce uyaracak. Makul sürede yetersizlik giderilmediği takdirde validen bu hizmetlerin yapılması istenecek. 
     
     KENT KONSEYLERİ KURULUYOR 
     Belediyeler, bütçe gelirlerinin yüzde 10'una kadar meclis kararıyla, daha yüksek oranlarda ise İçişleri Bakanlığı'nın onayıyla borçlanabilecek. 
     Belediye ve bağlı kuruluşlarının toplam iç ve dış borçlarının ana para ve faiz tutarı, en son kesinleşmiş bütçe gelirleri toplamının vergi usul kanununda belirlenen yeniden değerleme oranıyla artırılan miktarının 2 katını aşamayacak. 
     Tasarı, katılımcılık, şeffaflık, çevre bilinci, sosyal dayanışma ve hesap sorma kültürünün geliştirilmesi için sivil toplum örgütlerinin oluşturduğu kent konseyleri kurulmasını da öngörüyor. 
     Yerel yönetimlerin kendi aralarında veya merkezi idare kuruluşlarıyla ortak proje ve yatırımlar yapabilmesi, kendi aralarında bina, tesis, araç ve personel tahsis edebilmesi imkanı da getiriliyor. 
     Tasarı, nazım imar planları içinde kalan Hazine'ye ait arazi ve arsaların, toplu konut ve şehircilik hizmetlerinde kullanılabilmesi için bedelsiz olarak belediyelere devredilmesini de hükme bağlıyor. 
     
</TEXT>
</DOC>
