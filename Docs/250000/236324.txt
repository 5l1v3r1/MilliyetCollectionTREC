<DOC>
<DOCNO> 236324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/dunya/adun.html </URL>
<DATE> 2004/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Onlar erdi muradına... 
</HEADLINE>
<TEXT>


Dün gece yarısı Avrupa Birliği, çoğu eski Doğu Bloku ülkesi 10 yeni üyeyi resmen bünyesine kattı. AB, yeni üyelerine bugün Dublin'de törenle merhaba diyecek 

Güven Özalp 


Avrupa Birliği AB , tarihinin en büyük genişlemesini dün gece saatler 00.00'ı gösterdiğinde gerçekleştirdi. Uykuya 15 üyeyle yatan AB, cumartesi sabahı 25 üyeli bir topluluk olarak uyandı. Çoğu yaklaşık 15 yıl önce komünist sistemin birer parçası olan ve askerleri ellerinde silahlarla namlularını bugün üye oldukları Birliğe çevirmiş bekleyen bu ülkeler artık yepyeni kimlikleriyle Avrupa sahnesindeler. 
Soğuk Savaş'ın bitimi ve Berlin Duvarı'nın yıkılmasının ardından "AB hayalleri görmeye başlayan" eski komünistler, Polonya, Macaristan, Slovenya, Slovakya, Çek Cumhuriyeti, Estonya, Litvanya ve Letonya'nın yanı sıra Akdeniz'deki iki ada devleti Malta ve Kıbrıs da artık muratlarına eren yeni Avrupa demokrasileri olarak AB'ye yön vermede söz sahibi olacaklar. 40 yıldır AB'nin yaşadığı "mutlulukları" tribündeki değişmez koltuğundan izleyen Türkiye ise oyuna gireceği anı iple çekmeye devam ediyor. 
Yeni üyeleriyle birlikte 455 milyona ulaşan nüfusuyla ticari ve ekonomik anlamda dev bir pazar halini alan AB'yi bugünkü kutlamaların ardından eskisine oranla çok daha fazla çalışmayı gerektirecek ve aşılmaları oldukça zor gözüken sorunlar bekliyor. Ekonominin tekrar rayına oturtulması, Birliğin genişlemiş yapıda sağlıklı işleyebilmesi için yapılacak düzenlemeleri içeren Anayasa çalışmaları, savunma alanında atılacak adımlar ve terörle mücadele bunlardan sadece birkaçı. 

15 yerine 25 muhatap 
AB'yle müzakerelere başlayabilmek için çaba harcayan Türkiye de bugünden itibaren karşısında 15 değil 25 muhatap bulacak ve AB'nin kapısını çaldığında bu 25 üyenin her birini teker teker ikna etmek zorunda kalacak. Bu üyelerden birinin de Ankara'nın tanımadığı ve Birlik tarafından kabul edilen sınırları içerisinde askerlerini bulundurduğu Kıbrıs olduğunu unutmamak gerekiyor. AB tarafından alınacak kararlarda ilk aşamada eski üyelerin özellikle de büyüklerin etkili olmasına kesin gözüyle bakılması Türkiye'yi bir derece de olsa rahatlatıyor. 

</TEXT>
</DOC>
