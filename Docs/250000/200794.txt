<DOC>
<DOCNO> 200794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/yasam/yas13.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Eminem'e Gizli Servis sorgusu 
</HEADLINE>
<TEXT>

      DIŞ HABERLER SERVİSİ 
   
   ABD Başkanı George W. Bush için "Ölü Başkan" ifadesini içeren bir şarkı yazan Eminem'in, Gizli Servis tarafından sorguya alınacağı ileri sürüldü. Başkan'ın güvenliğinden sorumlu olan Gizli Servis, her türlü tehdidi ciddiye almakla görevli bulunuyor. 
   İnternet haber ajansı Drudge Report'a konuşan bir hükümet kaynağı, "Bu konu, bütünüyle araştırılacak. Eminem'in doğrudan sorguya alınması gerekiyor" diye konuşurken, Gizli Servis'in, Eminem'in "Amerikalılar olarak biz" We As Americans adlı parçasını da incelediği belirtildi. Aynı yetkili, "Kişisel olarak, böyle bir düşüncesizliği çok alarm verici buluyorum" dedi. 
   Eminem, sadece para için şarkı söylemediğini belirttiği şarkıda, "Ölü başkanlar için rap yapmıyorum. Başkanı ölü görmeyi tercih ederim. Bu hiç söylenmedi ama ben emsaller ve standartlar oluşturuyorum. Buna da dayanamıyorlar" sözlerini kullanıyor. 
   Eminem'in son albümünü çıkaran 'Interscope Records' adına konuşan bir sözcü ise, Eminem'in söz konusu şarkısının "henüz bitmemiş" bir şarkı olduğunu ve piyasada dolaşan versiyonun çalıntı olabileceğini savundu. 
   
   
</TEXT>
</DOC>
