<DOC>
<DOCNO> 248853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/dunya/axdun01.html </URL>
<DATE> 2004/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedefe kilitli intihar saldırısı 35 ölü 
</HEADLINE>
<TEXT>


Bağdat'ta kendisini direksiyona bağlayan canlı bomba, aracını askerlik şubesinin önünde patlattı 

DIŞ HABERLER SERVİSİ 


Irak'ın başkenti Bağdat yeni bir intihar saldırısına sahne oldu. Kendisini direksiyona bağlayan intihar komandosu, top mermileriyle yüklü aracını, yeni Irak ordusuna ait bir asker alma merkezi önünde bekleyen sivillerin arasında patlatarak 35 kişinin ölümüne, 138 kişinin de yaralanmasına yol açtı. 
Birçok aracı kullanılamaz hale getiren patlamadan sonra merkezin önü savaş alanına döndü. 
Amerikan Ordu Sözcüsü Albay Mike Murray, ölen ve yaralananlar arasında asker ya da güvenlik görevlisi bulunmadığını belirtti. Murray, saldırı sırasında binada bulunan 175 acemi askerin de patlamadan yara almadan kurtulduğunu söyledi. 
Irak ordusu ve güvenlik teşkilatı için eleman alımlarının yapıldığı merkez, 11 Şubat'ta da benzer saldırıya uğramıştı. Bomba yüklü bir aracın patlaması sonucu iş başvurusu için kuyrukta bekleyen 47 Iraklı ölmüştü. Askeri yetkililer, 30 Haziran'da gerçekleşecek egemenlik devrine az bir zaman kala, Irak yönetimi ve güvenlik güçlerine karşı saldırıların artmasından endişe ediyor. 
Saldırıdan birkaç saat sonra, kentin kuzeyindeki Yethrib'de, kent meclis bürolarının bulunduğu bir binanın dışında bomba yüklü bir aracın infilak etmesi sonucunda da, 6 güvenlik görevlisi öldü, 4 sivil yaralandı. 


</TEXT>
</DOC>
