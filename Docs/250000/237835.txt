<DOC>
<DOCNO> 237835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonsiy09.html </URL>
<DATE> 2004/05/06/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
YSK, Uğurludağ İlçesi Belediye Başkanlığı seçimlerini iptal etti 
</HEADLINE>
<TEXT>

     Yüksek Seçim Kurulu YSK , Çorum'un Uğurludağ ilçesi belediye başkanlığı seçimlerini iptal etti. 
     Yerel seçimlerde, Uğurludağ'da belediye başkanlığı seçimini bir oy farkla DYP adayı kazanmıştı. Kısıtlıların oy kullandığını ileri süren AK Parti, seçimlerin iptali istemiyle YSK'ya başvurmuştu. 
     AA muhabirinin aldığı bilgiye göre, YSK, AK Parti'nin, Uğurludağ belediye başkanlığı seçimlerine yönelik itirazını karara bağladı. 
     Yapılan araştırma ve inceleme sonucunda Uğurludağ'da kısıtlı birinin oy kullandığını saptayan YSK, kısıtlıların oy verme yetkisi bulunmadığı ve aradaki oy farkının 1 olmasını da göz önünde bulundurarak, Uğurludağ belediye başkanlığı seçimini iptal etti. 
     YSK'nın daha önceden aldığı karar gereğince, Uğurludağ'da yenileme seçimleri, 6 Haziran 2004 Pazar günü yapılacak. 
     Uğurludağ'da DYP'li aday Mehmet Kiday 1048 oy alarak belediye başkanı seçilirken, AK Parti'li aday Ali Osman Bici 1047 oy almıştı. 
     
     BİR İPTAL DAHA... 

     Yüksek Seçim Kurulu YSK , Kırşehir'in Kaman İlçesi'ne bağlı Çağırkan Beldesi'nde belediye başkanlığı seçimlerini iptal etti. 
     AA muhabirinin aldığı bilgiye göre, AK Parti adayı Habil Baş'ın, mükerrer oy kullanıldığını ileri sürerek, yaptığı başvuruyu değerlendiren YSK, itirazı yerinde buldu ve Çağırkan belediye başkanlığı seçimlerini iptal etti. 
     YSK'nın daha önceden aldığı karar gereğince, Çağırkan'da yenileme seçimleri, 6 Haziran 2004 Pazar günü yapılacak. 
     Yerel seçimde, MHP'nin adayı Erdoğan Haskılıç 353 oyla Çağırkan Belediye Başkanı seçilirken, AK Parti'nin adayı Habil Baş 351 oy almıştı. 
     
</TEXT>
</DOC>
