<DOC>
<DOCNO> 232409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/ekonomi/eko07.html </URL>
<DATE> 2004/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Batıkları sökerek alacağız' 
</HEADLINE>
<TEXT>

   ÖNDER YILMAZ Antalya 
   
   Başbakan Yardımcısı Abdüllatif Şener, bankacılık sisteminin sağlam zemine oturduğunu belirtirken, batan bankalardan kalan borçları sökerek alacaklarını söyledi. Şener, "TMSF iki şekilde borçları tahsil edecek. Hakim ortakları ve borçları ile kurumsal ve bireysel borçları sıkı takip ediyor" dedi. Maliye Bakanı Kemal Unakıtan ise milletvekillerine kendisinden para istememelerini söylerken, "Yoksa yandı gülüm keten helva" diye konuştu. 
   
   'Güven geldi' 
   Antalya Aksu'daki üç günlük AKP kampının dünkü bölümünde ekonomiden sorumlu bakanlar milletvekillerine ekonomik gelişmeleri anlattı. Bakan Şener, bankacılık sisteminin sağlam zemine oturduğunu belirtirken, "Artık Türkiye'de batacak banka yok. Piyasalara güven geldi" dedi. 
   Devlet Bakanı Ali Babacan da Türkiye'nin en önemli sorununun işsizlik olduğunu, dünyanın hiçbir yerinde işsizliğin sıfırlanamadığını, yüzde 5'lik oranın normal sayıldığını anlattı. Babacan, "Türkiye'deki işsizlik oranı yüzde 10.5. İşsizliğin sıfırlanması maliyetin yükselmesi, rekabetin azalması anlamına gelir" dedi. 
   
   
</TEXT>
</DOC>
