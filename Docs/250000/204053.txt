<DOC>
<DOCNO> 204053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/guncel/gun02.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci 'bardak' vakası 
</HEADLINE>
<TEXT>

   Endüstri Holding'in yeni yöneticileri, holding merkezinin bulunduğu binadaki tabelayı söktü 
      KEREM PULGAT Konya DHA 
   
   Çoğunluğu yurtdışında yaşayan 11 bin 300 ortağını "Paranızın üzerine bir bardak su için" diyerek şoke eden Endüstri Holding yönetimi, şimdi de tabelalarını sökerek kayıplara karıştı. 
   Mustafa Cingöz başkanlığındaki yönetim kurulu, 2 Ocak'ta düzenlediği basın toplantısında, ortaklar üzerinde soğuk duş etkisi yapan sözleriyle iflası açıklamıştı. Holding, mali sıkıntı nedeniye geçen yıl Adalhan İş Merkezi'ne taşındı. Halil Şafak başkanlığındaki son yönetim de tabelalarını sökerek ortadan kayboldu. 
   
   Borçları ödemediler 
   Binanın yöneticisi Muammer Yüce, üç aydır holding merkezine bir yönetici ya da çalışanın gelip gitmediğini belirterek, "1.5 milyar liralık yakıt borçlarını ödemeden ortadan kayboldular. Borcumuzu isteyecek muhatap bile bulamıyoruz" dedi. Holdinge sadece alacaklıların geldiğini anlatan Yüce, "Kapıyı dakikalarca çalıyorlar ancak açan olmuyor. Elleri boş, geri dönmek zorunda kalıyorlar" diye konuştu. 
   Almanya'daki Endüstri Holdingzedeleri Dayanışma Derneği Başkanı Mesut Öner, 320 ortağın parasını almak için geldiği kentte hiçbir yetkili bulamadı. Öner, şöyle konuştu 
   "Savcılığa giderek holding yöneticilerinin kaçtığını ve suç duyurusunda bulunmak istediğimi söyledim. Destek görmeyi beklerken azar işittim." 
   Holdingin çoğunluğu Almanya ve Hollanda'daki ortaklarından 1 milyar mark topladığı iddia ediliyor. Bu rakam, mahkeme kayıtlarında 300 milyon mark görünüyor. 
   
   
   
</TEXT>
</DOC>
