<DOC>
<DOCNO> 212794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/ekonomi/eko07.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
TAV Komşumuza, risk alacak kadar inanıyoruz 
</HEADLINE>
<TEXT>

      DİLEK TAŞ Tahran 
   
   Tepe Akfen Vie konsorsiyumu'nun TAV işletmesini üstlendiği Tahran'daki İmam Humeyni Havaalanı Dış Hatlar Birinci Terminali Ulaştırma Bakanı Binali Yıldırım ve İran Cumhurbaşkanı Muhammed Hatemi'nin önceki gün katıldığı bir törenle açıldı. Törende konuşma yapan Hatemi'nin Türkiye ve TAV grubundan bahsetmemesi ve Binali Yıldırım'a söz vermemesi dikkati çekerken TAV Yönetim Kurulu Başkanı Ali Kantur, "Komşumuza, iş yapacak, risk alacak kadar inanıyoruz" dedi. 
   Kantur, İran'ın coğrafyası ve nüfusunun bu ülkenin geleceğine ilişkin güzel şeyler söylediğini ifade ederek, "Proje Türkiye açısından da önemli. Bu şekilde komşu ülke ilişkisi yaratmış olacağız" dedi. İran hükümetinin havaalanına yaklaşık 1.2 milyar dolar yatırım gerçekleştirdiğini kaydeden Kantur, havaalanında 5 yıldızlı bir otel inşa etmeyi düşündüklerini bildirdi. Kantur, havaalanına kendileri tarafından ikinci bir terminalin inşa edileceğini ve işletmesinin yine TAV tarafından üstlenileceğini belirtti. 
   
   Free shop'ta içki yasak 
   Şirketin adının "TAV PARS" olduğunu bildiren Kantur, İran'da içkinin yasak olduğunu, bu nedenle free shop'larda alkollü içki satışının yapılamayacağını söyledi. 
   
   
</TEXT>
</DOC>
