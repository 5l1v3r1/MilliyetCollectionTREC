<DOC>
<DOCNO> 216047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sonspo32.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Böylesi görülmedi Amatör maçta 10 kırmızı kart çıktı 
</HEADLINE>
<TEXT>

     Trabzon Süper Amatör Ligi'nde Derecikspor ile Çarşıbaşı Belediyespor arasında yapılan karşılaşmada 10 kırmızı kart çıkarken, karşılaşma tatil edildi. 
     Söğütlü Sahası'nda ligden düşmeme mücadelesi veren Derecikspor ile zirve mücadelesi veren Çarşıbaşı Belediyespor arasında yapılan karşılaşmanın 55. dakikasında konuk ekip Çarşıbaşı Belediyespor Gökhan'ın attığı golle durumu 2-0 yaptı. 
     Bu dakikadan sonra maç gerginleşmeye başlarken, 60. dakikada Derecikspor'dan Cengiz ile Çarşıbaşı Belediyespor'dan Emin ikili mücadelenin ardından birbirleriyle küfürleşmeye başlayınca maçın hakemi Hakkı Güler tarafından kırmızı kartla oyundan atıldılar. 
     Daha sonra oyun alanında iki takım arasında çıkan arbedeye jandarma ekipleri müdahale ederek olayların büyümesini önledi. 
     Maçın hakemi, olaya karışan futbolcuları belirledikten sonra Çarşıbaşı Belediyespor'dan İrfan, Özkan ve Turgay'ı, Derecikspor'dan ise kaleci Adem, Hüseyin, Gökmen, Engin Nadir ve Yavuz'a kırmızı kartını gösterdi. 
     Derecikspor'dan toplam 6 kişinin atılmasının ardından maçın hakemi Hakkı Güler, maçı tatil etti. 
     
</TEXT>
</DOC>
