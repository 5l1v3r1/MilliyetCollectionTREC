<DOC>
<DOCNO> 233054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/yazar/civaoglu.html </URL>
<DATE> 2004/04/20/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Borsacılar ve Kıbrıs 
</HEADLINE>
<TEXT>

   
   Borsa uzmanı genç, televizyonda, "Piyasa, Rum tarafından HAYIR sonucunu daha günler öncesinden satın aldı. Uluslararası piyasalar da Türk bonoları için aynı şeyi yaptı" diyordu. 
   Ona göre referandumlarda Türk tarafından EVET, Rum tarafından HAYIR çıkması, artık İMKB'yi ve Türkiye'nin eurobondlarını etkilemeyecekti. 
   Fiyatlar ona göre zaten belirlenmişti. 
   Siyaset, hatta biz medya, ne ilginçtir ki, borsada, hisse senedine ve uluslararası piyasada eurobondlara oynayanlar kadar bile "güncel" değiliz. 
   Hala perşembenin ne olacağını bile bile çarşambayı konuşuyoruz... Görünen köye kılavuz arıyoruz. 
   Kıbrıs için birinci perde kapandı bile... Artık, Türk tarafından EVET çıkması ve Ankara'da hükümetin EVET'ten yana açık ve kesin tavır almasının getirilerini "eksiksiz" toplamanın planları yapılmalıdır. 
   Ve de büyük olasılıkla, Ekim 2004'te açılacak ikinci perdeyi şimdiden görmek gerekir. 
   Ekim 2004'te, Türkiye'ye tam üyelik için görüşmelerin başlama tarihi verilmesi bağlamında komisyona rapor sunulacaktır. 
   O raporun olumlu çıkması ve tarihin verilmesi sürecinde, Yunanistan'ın ve yeni üye Kıbrıs'ın "veto" kullanmaması önemlidir. 
   O nedenle yaz sonlarına doğru adada, ikinci referandum turu gündeme gelebilir. Rum tarafı şöyle bir tavır koyabilir 
   "KKTC zaten Annan Planı'nı son haliyle kabul etti. Bizim toplumumuz ise HAYIR dedi. Bu durumda Türkiye'ye görüşmeler için tarih verilmesini nasıl onaylarız Türk tarafı Annan Planı'nın felsefesini bozmadan bazı isteklerimizi kabul etsin. Anlaşalım, bu değişiklikleri hem Kuzey'de Türkler hem Güney'de Rumlar olarak yeniden referanduma götürelim. İki taraftan da EVET çıksın. Kuzey'in de AB'ye bizimle birleşerek girmesine paralel olarak, Türkiye'ye tam üyelik görüşmelerine başlama tarihi verilsin..." 
   Yani, pazar günü Rum kesiminde büyük olasılıkla HAYIR oylarının çıkması sonucu adanın ortasından ikiye ayrılmasını kabullendikleri sanılmasın. Belki borsacılar ve Türkiye'nin devlet bonolarını yakın takibe alan küresel oyuncular bu olası ikinci perdeyi görmüş ve orta vadeli satın alımlarında kullanmışlardır bile. 
   
   NOT 
   Kıbrıs yurttaşı ünlüler listesi yayımlandı. 
   Pek de ilginç değil ama, 11 yıl öncesine dayanan birkaç "kişisel" satır 
   Türkiye'de özel televizyonların ilk kurulduğu yıllardı. Genel Müdürü olduğum "Show TV'nin, KKTC'de izlenmesi amacıyla teknik yatırım yapmamız" için Genel Müdür Yardımcısı Kıbrıs kökenli Ersin Tatar öneride bulunmuştu. Reklam getirisi olmadığı için ekonomik görünmemesine karşın - moral - amaçlarla Tatar'a destek vermiştim. 
   Adada verici ve yansıtıcılar böylece kurulmuştu. 
   Dönemin Başbakanı Eroğlu ve bazı bakanları, odamda nezaket ziyaretiyle teşekkür ettiler. KKTC simgesel yurttaşlığı bu hizmetin sonucu bana ve Show TV'den iki arkadaşıma onların jestiydi. 
   1990'lı ilk yıllar, KKTC'nin dünyadan dışlandığı, bizim, - hepimizin - naçizane desteklerimize bile ihtiyaç duyulabileceği dönemdi. 
   KKTC yurttaşlığını Mart 1993'ten itibaren onur duyarak taşıdım. Söyleşilerimde sık sık paylaştım. 
   Ancak, devir, koşullar ve ortam son zamanlarda değişti. 
   KKTC yurttaşlar listeleri vs. yayımlanmadan da önce, KKTC Başkonsolosluğu'na yurttaşlıktan ayrılma kararımı ve gereken işlemin yapılması isteğimi noter kanalıyla "resmen" bildirdim. Bu başvurumun kabul edildiği cevabını da aldım. 
   KKTC yurttaşlığı bundan böyle nüfus kayıtlarında değil kalbimde kalacak. 
   
      
   
   
   
</TEXT>
</DOC>
