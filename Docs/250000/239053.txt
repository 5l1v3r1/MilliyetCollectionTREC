<DOC>
<DOCNO> 239053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/soneko32.html </URL>
<DATE> 2004/05/11/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
KTHY'nin Türkiye'ye ait 50 hissesi KKTC'ye devrediliyor... 
</HEADLINE>
<TEXT>

     KKTC Maliye Bakanı Ahmet Uzun, Başbakan Recep Tayyip Erdoğan'ın, Kıbrıs Türk Hava Yolları'nın KTHY Türkiye Cumhuriyeti'ne ait yüzde 50 hissesinin KKTC'ye devredilmesine ilişkin talimat verdiğini bildirdi. 
     Kıbrıs Türk Hava Yolları'nın Türkiye Cumhuriyeti'ne ait yüzde 50 hissesinin KKTC'ye devredilmesine ilişkin karar, ABD ziyareti öncesinde Başbakan Mehmet Ali Talat ile Başbakan Recep Tayyip Erdoğan'ın Ankara'daki görüşmesinde alındı. 
     KKTC Maliye Bakanı Ahmet Uzun, Türk Ajansı-Kıbrıs'a TAK yaptığı açıklamada, ''Yıllardan beri süren ve bizim hükümetimizle birlikte yoğunlaşan girişimler sonuç verdi. Siyasi karar verildi, şimdi teknik çalışmalar yapılıyor'' dedi. 
     ''KTHY'nin yüzde 50 hissesinin KKTC adına Maliye Bakanlığı'na bağlı İnkişaf Sandığı'na, yüzde 50 hissesinin de Türkiye Cumhuriyeti adına yıllardan beri Türk Hava Yolları'na ait olduğunu'' anlatan Uzun, ''ancak THY'nin özelleştirilmesiyle birlikte bu hisselerin de Özelleştirme İdaresi'ne devredildiğini'' anımsattı. 
     ''Türkiye Cumhuriyeti'ne ait yüzde 50 hissenin 'A' tipi olması nedeniyle ağırlık taşıdığını ve yıllardan beri ortaklıktan öte KKTC'nin kendi hava yolu şirketinde söz hakkının sınırlı olduğunu ifade eden Ahmet Uzun, ''Başbakan Talat ile Türkiye Başbakanı Erdoğan arasında ABD ziyareti öncesinde yapılan görüşmede konu yeniden gündeme geldi ve karara bağlandı. Sayın Erdoğan hisselerin KKTC'ye devri için talimat verdi. Ardından Maliye Bakanı Kemal Unakıtan beni aradı ve teknik çalışmalar başlatıldı'' diye konuştu. 
     
     ''ÖDEME NASIL OLACAK '' 
     Bir soruya karşılık, KTHY'nin 'A' tipi yüzde 50 hissesinin devrinin Türkiye Cumhuriyeti kanunlarına uygun olarak yapılacağını, bu konuda gerekli prosedür olduğunu belirten Uzun, ''KKTC bu hisselerin değerini ödeyecek mi ve nasıl ödeyecek '' şeklindeki soruya karşılık da, ''Bu paranın ödenip ödenmeyeceği siyasi kararla belirlenecek'' dedi. 
     KKTC Maliye Bakanı Uzun, konuyla ilgili olarak önümüzdeki günlerde Maliye Bakanı Kemal Unakıtan ile biraraya geleceklerini de açıkladı. 
     Öte yandan devirle ilgili talimatın Başbakan Erdoğan tarafına verilmesinin ardından, konuyla ilgili teknik çalışmalar Maliye Bakanlığı bürokratlarınca yürütülüyor. Maliye Bakanlığı Müsteşarı Zeren Mungan ile Para, Kambiyo ve İnkişaf Sandığı Dairesi Müdürü Yusuf Gülçür dün bu amaçla Ankara'ya gittiler. Konuyla ilgili teknik çalışmaları sürdüren Maliye bürokratlarının bu akşam KKTC'ye dönmesi bekleniyor. 
     
</TEXT>
</DOC>
