<DOC>
<DOCNO> 226617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sonsiy31.html </URL>
<DATE> 2004/03/29/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Oylarla yıkılan kaleler 
</HEADLINE>
<TEXT>

     Resmi olmayan sonuçlara göre lider ve partilerle bütünleşen ve "kale" olarak tanımlanan birçok il ve ilçede beklentilerin aksine sonuçlar alındı. 
     Maden işçileriyle yıllar yılı önce CHP sonra DSP Genel Başkanı olan Bülent Ecevit'in kalesi Zonguldak'ta güvercinli mavi bayrak indi. Zonguldak'ta AKP'li aday Secaattin Gonca yüzde 36.64 oy alarak seçildi. 
     CHP Genel Başkanı Deniz Baykal'ın memleketi ve sarsılmaz kalesi Antalya'da belediye başkanlığını AKP'nin adayı Menderes Türel 31.14 oyla kazandı. 
     CHP'nin 15 yıllık kalesi, hükümetin iddialı seçim kampanyasına sahne olan Gaziantep de büyük oy farkıyla AKP'ye geçti. Gaziantep'te AKP'li Asım Güzelbey, yüzde 57.37 ile belediye başkanı oldu. 
     MHP Genel Başkanı Devlet Bahçeli'nin seçim bölgesi Osmaniye'de de AKP'li aday Davut Çuhadar, 38.36 ile belediye başkan adayı seçildi. MHP bir önceki belediye başkanı Memili Kırıkkanat'ı yeniden aday göstermişti. 
     CHP'nin bir başka kalesi Tunceli de bu kez el değiştirdi ve Demokratik Güç Birliği'nden kadın belediye başkanının yönetimine geçti. Yakın tarihte hep CHP'lilerce yönetilen Tunceli'yi yüzde 35.78 oy alan Songül Erol Abdil kazandı. 
     Daha önce Mesut Yılmaz'ın memleketi olması dolayısıyla ANAP'ın kalesi olarak görülen Rize artık AKP'nin kalesi oldu. 1999'da ANAP yüzde 36.81 oyla belediye başkanlığını kazanmış, FP yüzde 20 oy almıştı. Rize'de Halil Bakırcı AKP'ye yüzde 52.21 ile belediye başkanlığını kazandırdı. 
     Güç Birliğinin içindeki DEHAP iç mücadelenin de etkisiyle kalelerinde başarı kazanamadı. Ağrı, Bingöl, Van, Siirt, Bitlis AKP'nin oldu. Güç Birliği Hakkari, Batman, Şırnak, Diyarbakır, Tunceli belediye başkanlıklarıyla yetindi. 
     DYP eski Genel Başkanı Tansu Çiller'in memleketi Muğla'da ise CHP sürpriz yaptı. Osman Gürün yüzde 43.10 oyla belediye başkanı oldu. 
     
     ADANA DURAK'IN KALESİ 

     Adana'da ise daha önce ANAP'tan belediye başkanlığı yapmış olan Aytaç Durak bu kez AKP'den seçildi. Durak yüzde 38 oy aldı. 
     DYP lideri Mehmet Ağar'ın güçlü olduğu seçim çevresi ve memleketi Elazığ'da ise partinin adayı belediye başkanı seçildi. DYP'li Mehmet Süleyman yüzde 39.88 oy aldı. 
     Milli Görüş geleneğinin en güçlü olduğu bölgelerden biri olan Konya'da Belediye Başkanlığı SP'den AKP'ye geçti AKP'li aday Tarih Akyürek yüzde 62.20'yle ipi göğüslerken SP adayı yüzde 26.41 oyda kaldı. 
     Bunların dışında Eskişehir'de DSP'nin adayı Yılmaz Büyükerşen uzun süre AKP ile başbaşa giden mücadeleyi yüzde 44.77 oyla önde bitirdi ve belediye başkanı oldu. 
     
     ÇANKAYA YIKILMADI 

     CHP'nin Çankaya kalesi de yıkılmadı. Çankaya'da Muzaffer Eryılmaz yüzde 48.6 oyla belediye başkanı oldu. 
     Sol oyların ağırlıkta bulunduğu İzmir'de Ahmet Priştina büyük bir farkla belediye başkanlığını aldı. Priştina'ya yüzde oy çıktı. 
     
</TEXT>
</DOC>
