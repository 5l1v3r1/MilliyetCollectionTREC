<DOC>
<DOCNO> 227583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/soneko18.html </URL>
<DATE> 2004/04/01/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Banvit'in karı 33.5 trilyon lira... 
</HEADLINE>
<TEXT>

     Bütün iş süreçlerini verimliliği ilke edinerek yeniden düzenleyen Banvit, 2003 yılını karlılıkla kapattı. 
     Uluslararası finansal raporlama standartlarına uygun düzenlenen konsolide mali tablolara göre Banvit'in vergi sonrası net karı 33,5 trilyon olarak gerçekleşti. 
     Banvit'ten yapılan açıklamaya göre, geçen yıl 281 trilyon liralık net satış gerçekleştiren şirketin konsolide mali tabloları esas alındığında net karlılığı yüzde 12 oldu. 
     Bölgesinde lider bir gıda şirketi olma vizyonunu benimseyen Banvit'in Genel Müdür Yardımcısı Ömer Görener, karlılık sürecine, verimlilik çalışmalarının büyük etkisi olduğunu bildirdi. 
     Görener, yem fabrikaları, kuluçkahane, kesimhane, laboratuvar, yetiştirme çiftlikleri ile satış ve pazarlama ağında verimliliği esas alarak, kalite çalışmalarına hız verdiklerini belirterek, ''ISO 9001'in yanında ISO 14001 Çevre Yönetim Sistemleri sertifikasını alan Türkiye'de ilk gıda firması olduk. Bu süreçlere hazırlık ve verimlilik ilkemizden taviz vermememizin yarattığı sinerji, karlılık olarak geri döndü'' dedi. 
     
     ROMANYA'DA YATIRIM PLANI 
     Hali hazırda, iki önemli yatırımı bulunan Banvit'in Bandırma'daki yem tesisini bu yıl içinde bitirebilmeyi hedeflediklerini bildiren Ömer Görener, şunları kaydetti 
     ''Yaklaşık 8 milyon dolara mal olacak 100 ton kapasiteli yem fabrikası devreye girdiğinde, daha modern bir tesisle çalışmaya başlayacağız. Romanya'da ise bu yıl içinde bir kuluçkahane kurarak, işletmeyi planlıyoruz. Bu yatırımın değeri de 3 milyon euro gibi bir rakamı bulacak. Amacımız, Romanya'da da aynı Türkiye'de olduğu gibi bir entegrasyon kurabilmek. Damızlıklarından hazır ürün tesisine kadar bir zincir düşünüyoruz.'' Bu arada, Banvit Yönetim Kurulu, şirketin ödenmiş sermayesinin yüzde 350 oranında bedelsiz olarak artırılarak 20 trilyon liradan 90 trilyon liraya çıkarılması kararı aldı. 
     
</TEXT>
</DOC>
