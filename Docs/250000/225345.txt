<DOC>
<DOCNO> 225345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/siyaset/asiy.html </URL>
<DATE> 2004/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan'ın yıktıracağı seçimkondular çoğalıyor 
</HEADLINE>
<TEXT>

   Yaklaşan seçimlerle birlikte başta İstanbul olmak üzere birçok şehir kaçak inşaatlarla şantiyeye döndü. Kalıpçılar ve duvarcı ustaları karaborsaya düştü 
      ŞENOL DEMİRCİ İstanbul 

   İZMİR, ADANA DHA 

   
   Başbakan Recep Tayyip Erdoğan, seçim fırsatçılığıyla yapılan bütün binaların yıkılacağını açıklasa da buna aldıran yok. İstanbul'da kaçak yapılaşma o boyutlara vardı ki, kalıpçılar ve duvarcı ustaları karaborsaya düştü. İstanbul Büyükşehir Belediyesi Mesken Gecekondu Müdürlüğü'nden alınan bilgilere göre, seçimler öncesi yevmiyeleri 30 - 40 milyon lira olan kalıpçı ve duvarcı ustaları kazançlarını üçe katladı. Şehir dışından ve ilçeler arası usta transferleri başladı. 
   
   İmar planına uyan yok 
   İstanbul'da yağmalanan ilçelerden biri Beykoz. Boğaziçi arka görünümde yer alan Beykoz Otağtepe'de imar planlarına göre bina yüksekliği 6.5 metre olmasına rağmen, plandaki yüksekliğe uyan bina sayısı parmakla sayılacak kadar az. Şu sıralar bina yükseklikleri 30 metreye kadar çıktı. 
   Yine imar planlarına göre Otağtepe'de yapılaşma izni yüzde 15. Fakat buna da uyan yok ve yapılar arsanın tamamına oturacak şekilde inşa ediliyor. Otağtepe'de yaşanan kaçak yapılaşma yasal yapılara da sıçramış durumda. İki katlı birçok yapı, şimdilerde çatıyı açarak kaçak kat çıkma telaşında. 
   
   1.5 ayda 9 kat çıktılar 
   Mesken Gecekondu Müdürlüğü yetkilileri de, kaçak yapılaşmanın özellikle Beykoz sınırlarında yoğunluk kazandığına dikkat çekiyor. Bu bölgede 1.5 ay içinde 9 katlı bir apartmanın yükseldiğini hayretle izlediklerini belirten yetkililere göre, bu süre içinde ancak üç katın betonları atılabilabiliyor. 2.5 kata kadar yapılaşma olan bu bölgede, görüntülediğimiz bu inşaatın 9. katında çalışmalar tüm hızıyla sürüyordu. Seçim öncesi yaşanan hızlı yapılaşmaya rağmen İstanbul Büyükşehir Belediyesi İBB İmar Müdürlüğü'ne tescil için başvurulan proje sayısında en küçük bir artış yok. Büroya gelen proje sayısı önceki aylarda olduğu gibi 200 ile 250 arasında. 
   
   Adana'da da patladı 
   Adana'da baraj gölü çevresindeki köy, mahalle ve varoşlar da seçimkondular yükselmeye başladı. Seçim fırsatçıları, "Sadece biz değil, bazı adayların da kaçak katları var. Seçim bitip yeni başkan koltuğuna oturuncaya kadar biz de binalarımıza otururuz" derken, kaçak yapılaşma belediye başkan adaylarına propaganda konusu oldu. 
   Büyükşehir Belediye Başkanı ve AKP adayı Aytaç Durak, Seyhan İlçe Belediyesi'ni kaçak yapılara göz yummakla suçladı. 
   
   İzmirli gece mesaisinde 
   Kaçak yapılaşmadan İzmir de nasibini aldı. Gecekonduların çatılarında bırakılan demir filizler seçim tuğlalarına döndü, duvarlar yükselmeye, yeni sıvanmış duvarların sayısı her gün artmaya başladı. Geçmişte bir gecede kondular inşa ederken, bu seçimde ikinci, hatta üçüncü katlar çıkmayı tercih eden Limontepe, Uzundere, Yamanlar gibi mahallelerde gece çalışmaları, seyyar aydınlatmalar altında yapılıyor. Mevlana Mahallesi'nde yaşayan vatandaşların kalabalık işçi topluluklarıyla kısa sürede binayı bitirme yöntemini seçtiği görüldü. 
   
   
</TEXT>
</DOC>
