<DOC>
<DOCNO> 219400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/yasam/yas02.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Böyle kavuşma filmlerde olur 
</HEADLINE>
<TEXT>

   Evi yandığında 10 günlük kızı için 'Öldü' dediler. 6 yıl sonra bir yaş gününde gördüğü kız için içindeki ses 'O senin çocuğun' dedi. Kalbinin sesini dinledi ve kızına kavuştu... 
      DIŞ HABERLER SERVİSİ 
   
   ABD'nin Philadelphia eyaletinde 1997'de evinde çıkan yangında 10 günlük bebeğinin öldüğünü sanan bir kadın, 'annelik içgüdüsüyle' çocuğuna kavuştu. 
   Luz Cuevas adlı kadın bir süre önce katıldığı doğum günü partisinde 6 yaşındaki kızını tanıyınca, çocuğun aslında çıkan yangında ölmediği ve bir kadın tarafından kaçırıldığı ortaya çıktı. 
   Yangından sonra öldü sanılan kızını yanağındaki gamzesi ve "annelik içgüdüsü" sayesinde tanıyan Luz Cuevas, polisle irtibat kurarak Delimar Vera adlı çocuğa DNA testi yapılmasını istedi. Testin sonucunda Vera'nın kendi kızı olduğu doğrulanan Luz Cuevas'ın şoka girdiği ve uzun süre kıpırdamadan öylece durduğu belirtildi. 
   
   Görür görmez tanıdı 
   Delimar Vera'yı kaçıran ve iz bırakmamak için Luz Cuevas'ın evini ateşe veren Carolyn Correa'yı tutuklama izniyle arayan polis, küçük kızın geçici olarak bir bakımevine yerleştirildiğini ve bir süre sonra gerçek annesiyle birlikte yaşamaya başlayacağını bildirdi. 
   Yangının ardından kızının cesedinin bulunamamasının, kendisine çocuğunun hayatta olabileceğini düşündürdüğünü belirten anne Cuevas, doğum günü partisinde kızını görür görmez tanıdığını ve yanında bulunan kız kardeşine "O benim kızım" dediğini söyledi. 
   
   
</TEXT>
</DOC>
