<DOC>
<DOCNO> 208206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/dunya/adun.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da molla depremi 
</HEADLINE>
<TEXT>

   İran'da mollaların 20 Şubat'taki parlamento seçimine katılacak binlerce reformcu vekil adayını İslami kriterlere uymadığı gerekçesiyle yasaklaması, büyük bir siyasi kaos yarattı 
      DIŞ HABERLER SERVİSİ 

   
   İran'da muhafazak r Uzmanlar Konseyi'nin, 85 reformcu milletvekilini ve binlerce milletvekili adayını 20 Şubat'ta yapılacak olan Meclis seçimlerine katılmaktan men etme kararı, ülkeyi siyasi krize sürükledi. Konsey'in kararını "sivil darbe" olarak nitelendiren reformcu milletvekilleri, parlamento binasında önceki gece başlattıkları oturma eylemini dün de sürdürürken, İran Cumhurbaşkanı Muhammed Hatemi'nin "yasaklı listesindeki" milletvekili kardeşi, ülkenin en büyük reformcu partisi İran İslami Katılım Cephesi'nin lideri Rıza Hatemi, "seçimin ülke çapında boykot edilebileceği" uyarısında bulundu. Sekiz reformcu bakanın "istifa mektuplarını hazırladıkları" belirtilirken, 27 eyaletin valisi, Uzmanlar Konseyi'nin kararının bir hafta içinde değişmemesi halinde istifa edeceklerini açıkladı. 
   
   Toptan tasfiye 
   Din adamı ve İslam hukukçularından oluşan 12 üyeli Uzmanlar Konseyi, seçim yasasındaki "İslam'a bağlılık" maddesini ihlal ettikleri gerekçesiyle seçime katılmalarını yasakladığı vekil adaylarının sayısını 2033 olarak açıkladı. Ancak reformcu kaynaklara göre, 8200 adaydan en az 4 bini yasaklı listesinde. Meclis'teki 210 reformcu milletvekilinden de 85'i, seçime katılamayacak. 
   Ülkedeki reformcu güçlere sistematik darbe vurulduğuna dikkat çeken milletvekilleri, bazı kentlerde tüm reformcu adayların listeden çıkarıldığını, başkent Tahran'da sadece 10 reformcu milletvekili adayının yarışacağını, üstelik seçilme şansı olan adaylara yasak getirildiğini belirtiyorlar. Cumhurbaşkanı Yardımcısı Muhammed Ali Abtahi, "Bu durum, hakemin bir takımı toptan sahadan atmasına benziyor" dedi. 
   
   'Sokağa dökülün' 
   Reformcu Cumhurbaşkanı Muhammed Hatemi, milletvekillerine "gerginlik yaratmaktan kaçınmaları" çağrısında bulundu ve Uzmanlar Konseyi'yle görüşüp kararı, yasal yollardan değiştirmeye çalışacağını söyledi. Milletvekilleri ise bir bildiri yayımlayarak özgür bir seçim dışında hiçbir anlaşmayı kabul etmeyeceklerini belirttiler. 
   Reformcu partiler de, Tahran'daki reformcu öğrenci birliklerine protesto gösterisi düzenlemeleri çağrısı yaptı. İran İçişleri Bakanlığı da, kararın "yasadışı" olduğunu ve uygulanmayacağını açıkladı. İran'ın dini lideri Ayetullah Ali Hamaney ise, "Durum çıkmaza girerse müdahale ederim" dedi. 
   Yasaların Anayasa ve şeriata uygunluğunu denetleyen Uzmanlar Konseyi, bugüne kadar reformcuların parlamentodan geçirdiği çok sayıda yasayı veto etti. Konsey, bütün seçimleri ve referandumları denetlemekle de görevli. 
   
   
</TEXT>
</DOC>
