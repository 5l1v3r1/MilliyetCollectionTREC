<DOC>
<DOCNO> 215043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/dunya/adun.html </URL>
<DATE> 2004/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
2. stajyer skandalı 
</HEADLINE>
<TEXT>

   Bush'un seçimlerdeki rakibi gözüyle bakılan 60 yaşındaki Demokrat Senatör Kerry'nin 24 yaşındaki stajyer bir kadın gazeteciyle ilişkisi olduğu iddiası, ABD gündemini sarstı 
      DIŞ HABERLER SERVİSİ 

   
   Önseçimlerde 15 eyaletin 13'ünü alarak Demokratik Parti'den kasım ayında yapılacak ABD başkanlık seçiminde aday olmasına büyük şans tanınan Massachusetts Senatörü John Kerry, eski başkanlardan John Fitzgerald Kennedy'ye olan benzerliğini vurgulamak için kendisine "2. JFK" diyenleri haksız çıkarmadı. Kerry, kariyerindeki paralellik ve siyasi söylem benzerliği dışında seksüel davranış boyutuyla da Kennedy'nin izinde olduğunu kanıtladı. Demokrat Senatör'ün adı bir aşk skandalına karıştı. 
   6 yıl önce eski Başkan Bill Clinton ile Beyaz Saray stajyeri Monica Lewinsky arasındaki gönül ilişkisini ortaya çıkararak büyük sükse yapan muhafazak r internet haber sitesi Drudge Report, 60 yaşındaki Kerry'nin 24 yaşındaki stajyer gazeteci Alex Polier ile evlilik dışı ilişkisi olduğunu öne sürdü. Drudge Report, ABD'nin önde gelen gazete ve televizyon habercilerinin koku alarak olayın üzerine gitmeye hazırlanmaları üzerine Polier'in Kenya'ya kaçtığını bildirdi. Habere göre, Polier, Senatör Kerry'nin talimatı üzerine Afrika'ya gitti. 
   
   Kızımızın peşini bırak 
   İngiliz The Sun gazetesi de, bir ara Associated Press'te AP stajyer olarak çalışan Polier'in ebeveynlerinin açıklamalarına yer verdi. Polier'in annesi Donna ile babası Terry, Kerry'nin kızlarının peşinde koştuğunu, ancak kendilerinin bunu onaylamadıklarını söylediler. 
   Drudge Report'taki iddialara göre Kerry, Polier ile 2001'den bu yana arkadaşlık yapıyor. Ancak olayın medyaya sızdırılması Demokratik Parti içindeki çekişmeden kaynaklandı. Kerry'nin danışmanlarından Chris Lehane, gazetecilere sık sık bu konudan söz ederken, adaylık yarışından çekilen emekli General Wesley Clark da medyaya, "Bir stajyer yakında Kerry'yi çökertecek" diye imalı açıklamalarda bulundu. 
   Önseçimlerde fırtına gibi esip Başkan George W. Bush'u doğrudan hedef alan ve kamuoyu yoklamalarında öne geçmeye başlayan Kerry'ye yönelik skandal suçlaması Demokratik Parti ileri gelenleri tarafından rakip parti Cumhuriyetçilerin kirli bir oyunu olarak nitelenirken, Senatör'ün 500 milyon dolarlık bir servetin sahibi eşi ketçap kraliçesi Teresa Heinz Kerry'e de hesap vermek zorunda kalacağı belirtiliyor. 
   Konuyla ilgili açıklamasında, konuşulacak bir şeyin olmadığını söyleyen Senatör Kerry iddiaları reddetti ve herhangi bir kaygısının da bulunmadığını belirtti. 
   
   Kennedy'nin kadınları    Suikaste kurban giden eski ABD başkanlarından John Fitgerald Kennedy de, kadınlara olan düşkünlüğü ile tanınıyordu. Kennedy'nin hayatına giren ünlü kadınlar arasında efsanevi sarışın bomba Marilyn Monroe'dan başka, Hollywood'un öteki starları Jayne Mansfield, Kim Novak ve Angie Dickinson'ın da adı geçmişti. 
   Bush'tan önceki Başkan Bill Clinton, Monica Lewinsky ile yasak ilişkisi yüzünden başkanlık görevinden azledilmenin eşiğinden dönmüştü. 
   Eski ABD başkanlarından Franklin D. Roosevelt, Thomas Jefferson ve Dwight Eisenhower'ın da evlilik dışı ilişkileri olmuştu. 
   
</TEXT>
</DOC>
