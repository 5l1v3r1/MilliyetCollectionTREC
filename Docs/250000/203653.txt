<DOC>
<DOCNO> 203653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sondun01.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Time, 'Irak'ta savaşan ABD askerlerini' yılın adamı ilan etti 
</HEADLINE>
<TEXT>

     Time dergisi, Irak'ta savaşan Amerikalı askerleri ''yılın insanı'' seçtiğini açıkladığı sayısında, onları bu ülkeye gönderen Başkan George Bush'a övgüde bulunmadı. 
     Derginin yazı işleri müdürü Nancy Gibbs, kararı dün açıklamıştı. 
     Derginin bugün yayımlanan sayısında ise bu konuya yer verildi. Derginin kapağını, 1. zırhlı tümene bağlı bir topçu birliğinin 3 üyesi süslüyor. Bunların adlarının çavuş Marquette Whiteside, çavuş Ronald Buxton ve er Billie Grimes olduğu kaydedildi. 
     Dergi, Irak'taki askerlerden, ''kaderlerini etkileyen kararlara uyarak Irak'a giden, orada yaşayan ve hatta ölen görevliler'' diye söz etti. 
     ''Yılın insanı'' kapsamına, 1.4 milyon kişilik Amerikan ordusunun tüm personeli giriyor. İlgili yazıda da ''Bu ordunun mensuplarının, 9 ay önce Irak'ı işgal ettikleri, bir hafta önce de Saddam Hüseyin'i yakaladıkları'' vurgulandı. 
     Irak'ta halen 130 bin Amerikan askeri bulunuyor. Bunun dışında, başta Afganistan ve Güney Kore olmak üzere dünyanın pek çok ülkesinde Amerikan askerleri görev yapıyor. 
     Time başyazarı Jim Kelly, makalesinde, ''Görev henüz tamamlanmadı ve bu insanlar daha aylarca, belki de yıllarca bizimle birlikte olacak'' dedi. 
     
     BUSH'A ÖVGÜ YOK 
     Time dergisi, Irak'ta görev yapan askerleri överken, onları oraya yollayan Bush yönetimine övgüde bulunmadı. Dergi, ''Son 50 yılın en büyük güç gösterisi olan Bush doktrininin ulusal çıkarlara gerçekten uygun düşüp düşmediğinin değerlendirilmesini,'' bilim adamlarına bıraktığını belirtti. 
     Koalisyon güçleri Irak'ta, Bush yönetimince öne sürüldüğü şekilde kitle imha silahları bulamayınca, Amerika'nın Irak'ı işgali büyük tartışma yaratmıştı. 
     ''Amerikalı askerlere 2 hafta içinde evlerine dönecekleri söylendi sonra bu süre 2 aya çıkartıldı ancak onlar hala oradalar'' diye yazan Time'a göre, Pentagon Irak'taki asker sayısını Mayıs ayında 100 bine indirmeyi planlıyor. 
     
</TEXT>
</DOC>
