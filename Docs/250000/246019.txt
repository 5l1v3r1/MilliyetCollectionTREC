<DOC>
<DOCNO> 246019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sonspo12.html </URL>
<DATE> 2004/06/07/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Konyaspor, orta saha oyuncusu Mehmet ile görüşmelerini hızlandırdı 
</HEADLINE>
<TEXT>

     Konyaspor yönetimi, Kayseri Erciyesspor'un orta saha oyuncusu Mehmet ile görüşmeleri hızlandırdı. 
     Kulüp basın sözcüsü Sefa Ortaç, bazı futbolcuların transferinin Zafer Biryol nedeniyle bir süreliğine askıya alındığını, ancak çalışmaların aralıksız sürdüğünü söyledi. 
     Çalışmalarda özellikle orta saha ve defansa ağırlık verdiklerini ifade eden Ortaç, ''Kayseri Erciyessporlu orta saha oyuncusu Mehmet ile görüşüyoruz. Takımda görmek istediğimiz Mehmet, gerçekten gelecek vaat eden bir futbolcu ve bizim teklifimize sıcak bakıyor. Şu anda karar verme aşamasında. Bu yüzden bekliyoruz'' dedi. 
     Ortaç, ilk 18'e girebilecek futbolcuların yanı sıra ilerde Türk futboluna kazandırılabilecek genç yetenekler aradıklarını vurgulayarak, şunları kaydetti 
     ''Bir Anadolu takımı olarak genç yetenekleri bulup, yetiştirerek ayakta kalabiliriz. Bunun için de ikinci ve üçüncü ligde gerçekten ilerde adından söz ettirecek bazı futbolcular ile görüşüyoruz. 24 kişilik kadroya 6 genç futbolcu alacağız. Bu yolda çalışmalarımızı daha titiz yürütüyoruz. Türk futboluna yılda bir kez olsun yıldız oyuncu kazandırabilirsek ne mutlu.'' Ortaç, 6 genç futbolcu almaları halinde eleştirilebileceklerini, ancak bunun meyvesini önümüzdeki yıllarda alacaklarını sözlerine ekledi. 
     
</TEXT>
</DOC>
