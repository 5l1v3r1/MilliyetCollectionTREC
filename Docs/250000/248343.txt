<DOC>
<DOCNO> 248343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sondun11.html </URL>
<DATE> 2004/06/16/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
İnsan Hakları İzleme Örgütü'nden Türkiye'ye hem övgü, hem eleştiri 
</HEADLINE>
<TEXT>

     Bülent Keneş 

Türkiye hakkında bugüne kadar hep eleştirel tavrıyla dikkat çeken İnsan Hakları İzleme Örgütü Human Rights Watch - HRW , yaptığı bir yazılı açıklama ile Türkiye'nin son haftalarda insan hakları alanında uygulamaya yönelik attığı adımlardan övgüyle söz ederken, bazı konularda da eleştirilerde bulundu. 
     HRW, açıklamasında, Türkiye'nin insan hakları konusunda önemli reformlar yapmasına rağmen, ifade özgürlüğü, işkence ve kötü muamele, toplantı yapma özgürlüğü ve insanların yerlerinden edilmesine dair Türk hükümetinin daha fazla iyileştirme sağlaması gerektiğini ifade etti. 
     Açıklamada, Avrupa Birliği'nin AB Aralık ayında Türkiye'nin resmen üyelik müzakerelerine başlaması için şart koşulan insan hakları konusundaki kriterleri karşılamaya yönelik ilerlemeleri değerlendireceğine de dikkat çekildi. 
     HRW açıklamasında, Türkiye'nin insan haklarının geliştirilmesi için yapılan uygulamalar konusunda iyi bir başlangıç yaptığı belirtilerek, bu olumlu değişimin devam edeceğini gösterecek önemli ilave adımların atılmasına da ihtiyaç bulunduğu ifade edildi. 
     ''AB'nin Türkiye'nin adaylığının yeni aşaması konusunda tarihi bir karar vermesine altı ay kala, geçtiğimiz hafta televizyonlarda -Kürtçe dahil- azınlık dillerinde yayın yapmak ve 1994'te hapsedilen parlamenterlerin serbest bırakılması gibi, Türkiye'nin iki tarihi adım attığının'' belirtildiği açıklamada, geçtiğimiz iki yıl içerisinde de idam cezasının kaldırılması, işkencenin önlenmesi ve ifade özgürlüğü konularında önemli gelişmeler sağlandığına işaret edildi. 
     HRW'nin Türkiye uzmanı Jonathan Sugden, ''Hükümet ve yargı bu başarılar için kutlanmayı gerçekten hak etti. Eğer Türkiye bu momentumu devam ettirebilir ve daha fazla cesur adımlar atarsa, 2004 Haziranı Türkiye'deki insan hakları için kritik bir dönüm noktasına dönüşebilir'' dedi. 
     Türk hükümetinin daveti üzerine Uluslararası İnsan Hakları Federasyonu, Uluslararası Af Örgütü, Türkiye İnsan Hakları Vakfı, İnsan Hakları Derneği ve Mazlum-Der gibi yerli ve uluslararası insan hakları örgütleriyle birlikte geçtiğimiz hafta insan haklarından sorumlu devlet bakanı, adalet bakanı ve içişleri bakanıyla görüştüklerini belirten HRW, açıklamasında, Türk yetkililerin insan hakları konusundaki iyileştirme görevlerinin ''aşırı aciliyetini anlamaları'' gerektiğinin altını çizdi. 
     AB Komisyonu'nun Eylül ayında, insan hakları, hukukun üstünlüğü, azınlık haklarına saygı gibi AB'nin siyasi kriterlerini karşılama konusunda Türkiye'nin ilerleme raporunu yayınlayacağının ifade edildiği HRW açıklamasında, AB'ye giriş sürecinin olumlu değişim için önemli bir motor görevi gördüğü kaydedildi. 
     HRW açıklamasında, bazı insan hakları uygulamalarında hala gelişmeye ihtiyaç olduğunun altı çizilerek, özellikle ifade özgürlüğü konusunda hala problemler bulunduğu kaydedildi. İfade özgürlüğündeki kısıtlamalara örnek olarak, Milli Gazete yazarı gazeteci Hakan Albayrak'ın aldığı 15 aylık hapis cezası ifade edilirken, ''Türk mahkemelerinin Albayrak'ı serbest bırakması'' talep edildi. 
     Türk Ceza Kanunu'nun 159. Maddesi bağlamında birçok yazar ve siyasetçinin yargılanma sürecinin devam ettiğinin belirtildiği açıklamada, ifade özgürlüğünün temini için bu maddenin kaldırılması konusunda hükümete çağrıda bulunuldu. 
     Türkiye'nin gözaltındakilere yönelik yasal koruma düzenlemelerinin pek çok AB üyesi ülkeninkinden daha iyi olduğunun kaydedildiği açıklamada, 2003 yılında 340 mahkumun işkence ya da kötü muamele gördükleri iddiasıyla tıbbi kontrol için Türkiye İnsan Hakları Vakfı'na başvurdukları belirtildi. HRW, bunun da ''polis ve jandarmanın reformları uygulamada başarısız olduğunu'' gösterdiğini ileri sürdü. 
     İstanbul'da 28-29 Haziran tarihlerinde yapılacak NATO Zirvesi'nin Türk polisinin insan haklarına tam saygı göstermek suretiyle görevini yerine getirmesi konusunda bir test olacağının altı çizilen açıklamada, bu konuda görev alacak güvenlik güçlerinin uluslararası standartlar konusunda tam olarak bilgilendirilmesi gerektiği kaydedildi. 
     
</TEXT>
</DOC>
