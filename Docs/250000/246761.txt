<DOC>
<DOCNO> 246761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sondun16.html </URL>
<DATE> 2004/06/10/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
DEP kararı ve Kürtçe yayın Avrupa'da manşetlerde 
</HEADLINE>
<TEXT>

     Eski DEP milletvekilerinin yeniden yargılanma ve serbest bırakılma kararı, bugünkü Avrupa basınında hemen her gazetede yer aldı. Financial Times haberi manşetinde kullanırken, gazeteler bu kararı Kürtçe yayınların başlaması ile bir arada verdi. 
     
     NYT "TÜRKİYE SENİNLE GURUR DUYUYOR"A DİKKAT ÇEKTİ 

     The New York Times, 4 eski DEP'li milletvekilinin serbest bırakılmasına ilişkin kararın, "Kürt kültür ve diline ilişkin haklar üzerindeki uzun ulusal çatışmanın sonunun başlangıcı" olduğu yorumuna ver verdi. Gazete, tahliye olan Leyla Zana ve arkadaşlarının, Ulucanlar Cezaevi çıkışında "Türkiye sizinle gurur duyuyor" sloganlarıyla karşılandığına dikkat çekerken, "Kürt müziği ve Kürtçe öğretimine ilişkin yasakların kaldırıldığına ve devlet televizyonunda Kürtçe yayın yapıldığına" da işaret etti. 
     
     GUARDİAN LEYLA ZANA KÜRTLERİN MÜCADELESİNİN SEMBOLÜ 

     İngiliz The Guardian gazetesi de, Leyla Zana ve arkadaşlarının Türkiye'nin AB çabasını desteklemek amacıyla serbest bırakıldığını savunarak Leyla Zana'nın Türkiye'nin nüfusunun beşte birini oluşturan Kürtlerin hakları için verdikleri mücadelenin bir "sembolü" olduğu yorumunu yaptı. 
     Gazete, "Kökleri İslam'da olan Adalet ve Kalkınma partisi hükümeti, son dönemde reform programını hızlandırdı" diye yazdı. 
     
     İNDEPENDENT KÜRT NOBEL ADAYI AB İÇİN SERBEST BIRAKILDI 

     Diğer bir İngiliz gazetesi İndependent de, "Türkiye AB'ye Katılımı için Kürt Nobel Adayını Serbest Bıraktı" başlıklı haberinde eski milletvekillerinin tahliyesinin Kürtçe yayınının başlamasına denk düştüğüne dikkat çekti. AB ve uluslararası insan hakları gruplarının, Zana ve arkadaşlarını siyasi tutuklular olarak gördüklerini kaydeden gazete, Zana'nın Türk Parlamentosuna seçilen ilk Kürt kadın milletvekili olduğuna işaret etti. 
     
     LE MONDE "KÜRT DAVASININ SEMBOLİK ŞAHSİYETİ SERBEST" 

     Fransız Le Monde gazetesi, "Kürt davasının sembolik şahsiyeti" Leyla Zana ve arkadaşlarının serbest bırakıldığını belirtirken AB liderlerinin Aralık ayında üyelik müzakerelerinin başlatılması için Türkiye'nin demokratikleşme konusunda yeterli ilerleme sağladığını karar vermeleri gerektiğini belirtti. 
     
     LE FİGARO TÜRKİYE AB LİDERLERİNDEN YEŞİL IŞIK BEKLİYOR 

     Muhafazakar Fransız gazetesi Le Figaro da, eski DEP milletvekillerinin 1994 yılında mahkum edilmesinin Avrupa tarafından sert bir dille kınandığını belirterek "43 yaşındaki Leyla Zana davası, Türkiye'nin demokratikleşme sürecinde AB için sembolik hale gelmişti" diye yazdı. 
     Gazete, "Türkiye, Aralıkta Avrupa liderlerinin 1999 yılından beri aday olduğu Avrupa Birliği'ne katılma müzakerelerinin başlaması için yeşil ışık yakmalarını bekliyor" yorumunu yaptı. 
     Kürtçe yayınları yıllar yılı varolan bir tabunun yıkılması olarak niteleyen Times, " Türkiye, AB görüşmeleri yolunda pürüzleri aşmak için Kürtleri serbest bıraktı" diyor. 
     
     FT KARAR TÜRKİYE'Yİ AB'YE YAKLAŞTIRDI 

     Financial Times'ın manşeti, "Kürt eylemcilerin serbest bırakılması Türkiye'yi Avrupa Birliği ile üyelik müzakerelerine başlamaya bir adım daha yaklaştırdı." Financial Times, AB'nin genişlemeden sorumlu komsiyon üyesi Günter Verheugen'in, kararı siyasi reformların uygulandığının işareti olarak yorumladığını belirtiyor. 
     Gazete Türkiye'nin üyeliğinin, Avrupa Parlamentosu seçimleri kampanyasında, pek çok ülkede muhazafakar partilerin gündeme getirdiği bir konu olduğuna dikkat çekiyor. 
     Almanya'dan Berliner Zeitung da "Türkiye AB'ye bir adım daha yaklaştı" diyor. 
     Eski milletvekili Leyla Zana'nın Kürtlerin siyasi ve sosyal eşitlik taleplerini simgeler konuma geldiğini belirten gazete, kararla aynı günde Kürtçe yayınların da başlamasını "Kürtler için belleklerde yer edecek bir gün" olarak ifade ediyor. 
     
     EL MUNDO AB İÇİN EN BÜYÜK ADIM 

     İspanyol basını, kapatılan DEP'in 4 eski milletvekilinin tahliyelerine geniş yer verdi. El Mundo gazetesi, ''Türkiye, AB'ye yakınlaşmak için en büyük adımı atıyor'' başlığını kullandı. 
     Gazetenin haberinde, ''hem TRT'de Kürtçe yayın hem de eski DEP milletvekillerinin serbest bırakılmasının AB'nin Türkiye'den talepleri olduğu'' belirtilerek, ''idam cezasının kaldırılması, anayasal reformlar ve Kıbrıs konusundaki uzlaşıcı politikaların da AB sürecinde Türkiye'nin yararına olduğu'' ifade edildi. 
     ''Türkiye, Kürt milliyetçilerin sembolü Leyla Zana'yı serbest bırakıyor'' başlığını kullanan El Pais gazetesi de ''Yargıtay'ın aldığı tahliye kararının tarihi olduğunu'' kaydetti. 
     ''Zana'nın Türkiye'deki 12 milyon Kürt için sembol olduğu'' ifadesini kullanan gazete, ''Avrupa Parlamentosu ve AB Komisyonu'nun kararı memnuniyetle karşıladıklarını'' yazdı. 

     
</TEXT>
</DOC>
