<DOC>
<DOCNO> 243622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sonspo30.html </URL>
<DATE> 2004/05/28/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Süreyya Ayhan Hedefim olimpiyatlar, Altın Lig'i düşünmüyorum 
</HEADLINE>
<TEXT>

     Milli atlet Süreyya Ayhan Kop, Atina Olimpiyatları hazırlıkları için geldiği Kayseri'de, çalışmalarını sürdürüyor. 
     Atatürk Stadı'ndaki antrenman öncesi gazetecilerin sorularını yanıtlayan Süreyya Ayhan Kop, performansının çok iyi olduğunu söyledi. 
     Olimpiyatların oldukça zor olduğunu belirten Süreyya, ''Olimpiyatlara katılanların hepsi belirli seviyede sporcular, hiçbiri birbirinden kötü değil. Dolayısıyla herkes benim rakibimdir. Biz de çalışmalarımıza bu şekilde yön veriyoruz. Orta rakım çalışmalarını Atatürk Stadı'nda, yüksek rakım çalışmalarını da Erciyes Kayak Merkezi'nde yapıyoruz. Her şey yolunda gidiyor'' dedi. 
     Süreyya Ayhan Kop, rakiplerini hem menajerleri arıcılığıyla hem de internetten takip ettiğini kaydederek, şunları anlattı 
     ''Şimdi herkesin düşüncesi olimpiyatlar olduğu için yarışmalarda çok iyi bir derece yok. Daha olimpiyatlara da 2,5 ay var. Şu an Altın Lig'de koşayım, rekor kırayım düşüncesinde olan çok az sporcu olduğunu düşünüyoruz. Şimdi daha yavaş geliyorlar. Geçen yıl daha erken başlamışlardı. Artık sporcular son 2 yıldır daha az yarışa katılarak hedefleri olan yarışta koşmayı tercih ediyorlar. Bence doğru yapılıyor. Bizim de en büyük hedefimiz olimpiyatlar. Bunun için Altın Lig'de koşmayı düşünmüyorum. Sadece olimpiyatlarda performansımın en üst düzeyinde olmak istiyorum. Olimpiyatlardan sonra Altın Lig ve yol yarışlarına katılabilirim.'' Süreyya'nın eşi ve antrenörü Yücel Kop da olimpiyatlarda şanslarını yüksek gördüklerini belirtti. 
     Hedeflerinin altın madalya olduğunu kaydeden Kop, ''Hedefimiz tabii ki altın madalya. 2200 rakımda kalıyoruz ve 1050 rakımda çalışma yapıyoruz. Fark burada. Bu bilimsel bir çalışma. Kan değerlerini yükseltmek için buradayız. Hava kötü olunca kondisyon ağırlıklı çalışıyoruz. Hazırlıklarımız 26 gün sürecek, ancak İstanbul'da 19-20 Haziran'da Millet Kupası yarışmaları var. Ona katılma şansımız yüksek. Katılacak olursak 18 Haziran'da Kayseri'den ayrılacağız'' diye konuştu. 
     
</TEXT>
</DOC>
