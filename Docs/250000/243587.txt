<DOC>
<DOCNO> 243587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sonsiy16.html </URL>
<DATE> 2004/05/28/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
AKP'li İpek Cumhurbaşkanı'nın bakış açısı doğru değil 
</HEADLINE>
<TEXT>

     AKP Grup Başkanvekili Haluk İpek, YÖK Yasası'nı Anayasa ve laikliğe aykırı olduğu gerekçesiyle veto eden Cumhurbaşkanı Ahmet Necdet Sezer'in bakış açısının doğru olmadığını savunurken, konuyu Pazartesi günü MYK'da değerlendireceklerini, yeniden gelmesi durumunda Meclis'in iradesini yeniden ortaya koyacağını söyledi. 
     Cuma namazını TBMM'deki camiide kılan Haluk İpek camiiden ayrılırken gazetecilerin Cumhurbaşkanı Sezer'in vetosu ile ilgili sorularını yanıtladı. Konuyu Pazartesi günü MYK'da ele alacaklarını bildiren İpek, Sezer'in bakış açısının doğru olmadığını söyledi. Yasaların ne çıkartılacağının belli olduğunu, Cumhurbaşkanı'nın da bunları ya veto edeceğini ya da etmeyeceğini dile getiren İpek, veto edilen dört maddenin de toplumda büyük beklenti olan meslek okulları ile ilgili olduğunu kaydetti. Yasayı çıkartırken Meclis'in iradesini ortaya koyduğunu belirten İpek, yasının yeniden gelmesi durumunda Meclis'in iradesini yeniden ortaya koyacağını söyledi. Meslek okulları ile toplumda bir talep olduğunu ifade eden İpek, bunun sadece imam hatiplere indirgemenin doğru olmadığını kaydetti. 
     AK Parti Grup Başkanvekili Haluk İpek, Cumhurbaşkanı Ahmet Necdet Sezer'in bazı maddelerini yeniden görüşmek üzere TBMM'ye iade ettiği YÖK Yasası ile ilgili olarak, ''Meclis iradesini daha önce ortaya koydu. Bu iradenin devam edeceğini tahmin ediyorum'' dedi. 
     Haluk İpek, Cumhurbaşkanı Sezer'in iade gerekçelerini değerlendirdiklerini belirterek, konuyu Pazartesi günü de AK Parti Merkez Yönetim Kurulu'nda görüşeceklerini söyledi. İpek, buna göre belirleyecekleri tutumu da o zaman açıklayacaklarını bildirdi. 
     Üniversite sınavlarındaki adaletsizliğin giderilmesiyle ilgili kamuoyuna verdikleri sözler bulunduğunu kaydeden İpek, Meclis'in iradesini YÖK Yasası'nı çıkarmak yönünde kullandığını anımsattı. İpek, ''Bu iradenin devam edeceğini tahmin ediyorum'' dedi. 
     Sağlık Bakanı Recep Akdağ ise "Cumhurbaşkanı kendi hakkı olan bir şeyi yapmış daha ne diyebiliriz" diyerek yorum yapmaktan kaçınırken, "Bunları oturur görüşürüz ve gerekeni yaparız"dedi. 
     
     SÜRPRİZ DEĞİL 

     CHP Niğde Milletvekili Orhan Eraslan ise yasanın Cumhurbaşkanı tarafından veto edilmesinin sürpriz olmadığını belirtirken, "Veto edilmemesi sürpriz olurdu. Anayasa'ya da laikliğe de aykırı bir yasa" diye konuştu. 
     Bağımsız İstanbul Milletvekili Emin Şirin de yasanın veto edilmesinin sürpriz olmadığını bildirdi. 
     
</TEXT>
</DOC>
