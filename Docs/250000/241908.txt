<DOC>
<DOCNO> 241908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sondun16.html </URL>
<DATE> 2004/05/22/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
"Yukarı Karabağ sorununun giderilmesinde Türkiye'nin rolü çok önemli" 
</HEADLINE>
<TEXT>

     Azerbaycan'ın eski Dışişleri Bakanı Tofig Zülfügarov, uluslararası kamuoyunun Ermeni işgali altındaki Yukarı Karabağ ile ilgili sorununun çözüm sürecine yönelik dikkatini giderek artırdığını belirterek, ''Sorunun giderilmesinde Türkiye'nin rolü çok önemli'' dedi. 
     Zülfügarov, A.A muhabirine yaptığı açıklamada, Ankara'nın sorunun çözümüne karşı ilgisinin artmasının bölgedeki güvenliğe katkı sağlayacak nitelikte olduğunu kaydederek, ''bu süreçte Türkiye'nin izleyeceği aktif politikaların Azerbaycan ile Ermenistan arasında varılacak olası bir anlaşmaya gerekli katkıyı sağlayacağına'' inandıklarını bildirdi. 
     AB'nin Türkiye-Ermenistan sınırını son dönemde sürekli gündeme getirdiğini belirten Zülfügarov, ''AB, bu açıdan bakıldığında Bakü ile Erivan arasındaki diyaloga Ankara'nın da katılmasını istiyor'' dedi. 
     ''Cumhurbaşkanı İlham Aliyev'in Brüksel'de yaptığı görüşmeler sırasında AB yetkililerinin öncelikle Yukarı Karabağ çevresindeki diğer bölgelerde işgalin sona erdirilmesini de kapsayan aşamalı plana desteklediklerini dile getirdiklerini'' söyleyen Zülfügarov, AB'nin bu yaklaşımının Azerbaycan'ın da çıkarına olduğunu kaydetti. 
     AB'nin Erivan'a baskı yapması gerektiğini de vurgulayan Zülfügarov, ''ABD'nin de aşamalı plana destek politikaları izlemeye başladığını'' kaydetti. 
     Ermeni işgali altındaki Azerbaycan topraklarıyla ilgili sorunun çözümünde Bakü, ilk aşamada Yukarı Karabağ'ın çevresindeki bölgelerin işgalden arındırılması ve iki ülke arasındaki iletişim hatlarının açılmasını içeren ''aşamalı çözüm'' isterken, Erivan Yukarı Karabağ'da Ermeni hakimiyetini yasal zemine oturtmayı amaçlayan bölgenin statüsünü belirlenmesi de dahil olmak üzere tüm konuların tek aşamada çözümünü amaçlayan ''paket çözüm''ü savunuyor. 
     
</TEXT>
</DOC>
