<DOC>
<DOCNO> 247897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sontur48.html </URL>
<DATE> 2004/06/14/ </DATE>
<TIME> 22.13 </TIME>
<AUTHOR>  </AUTHOR>
<HEADLINE>
Jandarma Genel komutanının açıklaması 
</HEADLINE>
<TEXT>

     Jandarma Genel Komutanı Orgeneral Şener Eruygur, Jandarma Genel Komutanlığı'nın ülke ve Türk ulusu için tehdit oluşturan irticai ve bölücü unsurlar ile organize suç örgütleri başta olmak üzere tüm şer odaklarına karşı mücadelede üzerine düşen yasal görevleri yerine getirmeye inançla ve kararlılıkla devam ettiğini bildirdi. 
     Jandarma Teşkilatı'nın 165. ve Jandarma Okullar Komutanlığı'nın 100. kuruluş yıldönümü dolayısıyla Beytepe Jandarma Okullar Komutanlığı Stadyumu'nda tören düzenlendi. 
     Törene Genelkurmay Başkanı Orgeneral Hilmi Özkök, Kara Kuvvetleri Komutanı Orgeneral Aytaç Yalman, Hava Kuvvetleri Komutanı Orgeneral İbrahim Fırtına, Jandarma Genel Komutanı Orgeneral Şener Eruygur ile şehit ve gazi aileleri katıldı. 
     Saygı duruşunda bulunulması ve istiklal Marşı'nın söylenmesinin ardından Cumhurbaşkanı Ahmet Necdet Sezer, Genelkurmay Başkanı Orgeneral Hilmi Özkök, Başbakan Recep Tayyip Erdoğan ve İçişleri Bakanı Abdülkadır Aksu'nun mesajları okundu. 
     Törende konuşan Jandarma Genel Komutanı Orgeneral Şener Eruygur, Jandarmanın ulusun kendisine sağladığı olanaklarla bugün sadece ülkesinde değil, uluslararası alanda da saygın konumu olan bir teşkilat durumuna geldiğini söyledi. Orgeneral Eruygur, Jandarma Teşkilatı'nın uluslararası alanda dünyayı tehdit eden terörizm, uyuşturucu madde, insan kaçakçılığı gibi sınır aşan organize suçlarla mücadele konularında da karşılıklı işbirliğinin vazgeçilmez unsurunu oluşturduğunu kaydetti. 
     Jandarma Teşkilatı'nın, yurt genelinde 45 bin personeli ile her an terörist, eşkıya ve hırsız peşinde koşarak sorumluluk bölgesinde devriye gezdiğini ifade eden Orgeneral Eruygur, ''Bu muhteşem gayret ve dinmek bilmeyen hız ve heyecanın kaynağı hiç şüphesiz ki yüce ulusumuzun tevcih ettiği güven ve sevgidir'' dedi Orgeneral Eruygur, geçen bir yıllık dönemi kapsayan çalışmaları sinevizyon görüntüleri eşliğinde anlattı. 
     Terörle mücadelede doğrudan sorumlu oldukları, Tokat, Giresun, Tunceli ve Adana jandarma bölge komutanlılıkları bölgelerinde bir yıl içinde çıkan çatışmalarda 112 teröristi etkisiz hale getirdiklerini vurgulayan Orgeneral Eruygur, çatışmalarda şehit düşenleri rahmetle andıklarını söyledi. 
     Orgeneral Eruygur, sorumluluk bölgesinde emniyet ve asayişin sağlanması ve kamu düzeninin korunması ile görevli Jandarma Genel Komutanlığı'nın yurt ve ulus için tehdit oluşturan irticai ve bölücü unsurlar ile organize suç örgütleri başta olmak üzere tüm şer odaklarına karşı mücadelede üzerine düşen yasal görevleri yerine getirmeye inançla ve kararlılıkla devam ettiğini belirtti. Orgeneral Eruygur'un konuşmasının bu bölümünde sinevizyon ekranında ''Kara Ses'' yazısıyla Metin Kaplan'ın görüntüleri yer aldı. 
     Eruygur, Jandarma'nın Atatürk Cumhuriyetinin temel değerlerinin korunmasında, Türk milletinin huzur ve güvenliği ile yurt savunmasında alacağı görevler için kendisinden beklenen fedakarlığı bundan sonra da bugün olduğu gibi, aynı inanç ve kararlılıkla yapmaya devam edeceğini kaydetti. 
     Jandama Okullar Komutanı Tümgeneral Fikret Demirtaş da konuşmasında, Jandarma okullarının tarihini anlattı. 
     Jandarma okullarının, bugünkü teşkilat, eğitim ve öğretim faaliyetlerinin çağdaş niteliği ile Türk ulusuna ve onun dostlarına kıvanç verecek durumda olduğunu kaydeden Tümgeneral Demirtaş, Jandarma okullarında askeri, mesleki, hukuki, kültürel ve sportif içerikli dersler verildiğini dile getirdi. 
     Tümgeneral Demirtaş, ''Gerek eğitim ve öğretimde gerekse sosyo-kültürel içerikli faaliyetlerin icrasında Atatürk ilke ve inkılapları ile yüce Türk ulusunun bizlere sağladığı imkanlar bir an bile olsa hatırdan çıkarılmamaktadır'' diye konuştu. 
     Konuşmaların ardından tören geçidi yapıldı. 
     Jandarma Özel Asayiş Komutanlığı Tüfekli Arama Kurtarma Birliği, Tüfekli Hareketler Grubu, Serbest Jimnastik Grubu, Kule Grubu, Halk Oyunları Grubu, Dans Grubu ve Jandarma Bando Komutanlığı gösterilerini sundu. 
     Tüfekli Hareketler Grubu, Jandarma Marşı eşliğinde sahada ''Jandarma 165 Yaşında'' yazdı. 
     Serbest Jimnastik Grubu ise saha üzerinde ''Jandarma Okulları 100 Yaşında'' ve ''Atam İzindeyiz'' sloganlarını oluşturdu. 
     Müzik ve bando eşliğinde folklor gösterisinin ardından sözleşmeli bayan astsubay adaylarının tamamının katılığı 100 öğrenciden oluşan modern dans gösterisi sunuldu. 
     Gösterinin final bölümünde ise 10. Yıl Marşı eşliğinde ''Türkiye'' tablosu oluşturuldu. Ardından Jandarma Havacılık Komutanlığı'na bağlı helikopter üzerinde Türk bayrağı dalgalandırıldı. özel asayiş ekipleri ise tribünlerin üzerinden iple inerek bir gösteri sundu. 
     
     JANDARMA ŞEHİTLERİ ANITI 
     Törenin ardından, Genelkurmay Başkanı Orgeneral Hilmi Özkök ve beraberindeki komutanlar, Jandarma Şehitlerini Anma ve Sunum Binası'nı gezdi. Burada Orgeneral Özkök'e bina hakkında brifing verildi. Burada şehit aileleri ile tek tek ilgilenen Orgeneral Özkök, terör örgütü elebaşının serbest bırakılmasını istemeyen ve Türk Silahlı Kuvvetleri'nin ülkenin güvencesi olduğunu söyleyen bir şehit babasını alnından öptü. 
     Bu arada, Orgeneral Özkök şehit fotoğraflarının yer aldığı odayı gezerken dışarıda bir grup şehit ailesi de kapatılan DEP'in 4 eski milletvekilinin serbest bırakılmasına tepki göstererek Hükümet'i eleştirdi. 
     
</TEXT>
</DOC>
