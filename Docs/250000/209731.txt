<DOC>
<DOCNO> 209731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sontur24.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç İncirlik'in kullanımı için TBMM iznine gerek yok 
</HEADLINE>
<TEXT>

     TBMM Başkanı Bülent Arınç, Irak'ta görev yapan ABD askerlerinin İncirlik Üssü kullanılarak nakledilmeleri için Anayasa'nın 92. maddesi gereğince TBMM'den izin istenmesine gerek olmadığı görüşüne vardıklarını bildirdi. 
     Arınç, eşi Münevver Arınç ve bir milletvekili heyeti ile Avusturya'nın Başkenti Viyana'ya giderken uçakta AA muhabirinin sorularını yanıtladı. 
     Bülent Arınç, kendisinin Meclis Başkanı olarak Irak'taki ABD askerlerinin rotasyonu sırasında İncirlik Üssü'nü kullanmaları için tezkere gerekip gerekmediğini araştıracağını daha önce açıkladığı anımsatılarak, ''bu konuda bir sonuca vardınız mı '' sorusuna, şu karşılığı verdi 
     ''İncirlik konusuyla ilgili olarak danışmanlarıma bir çalışma yaptırdığımı ve gerekirse sonucu açıklayacağımı ifade etmiştim. O günden buyana basın önünde bir beyanat vermedim ancak, bazı basın organlarında TBMM Başkanlık Divanı toplantısında bir konuşma yaptığım ve yeniden tezkere gerekir dediğim yazıldı. Bu doğru değildir. Ben bu konuda açıklama yapmaya gerek duymamıştım. Çünkü, yaptığımız araştırma sonucu şunu gösterdi. 
     Irak'ta görev yapan ABD askerleri ve onun teçhizatının Irak-İncirlik-Avrupa-ABD çizgisi doğrultusunda rotasyonu söz konusu. Bu askerler İncirlik'te geceleme yapmadan azami 24 saat içinde Türkiye'yi terk etmektedir. Buna ilişkin bir Bakanlar Kurulu kararnamesi Sayın Cumhurbaşkanı'nın imzasıyla yürürlüğe girmiştir. Ve operasyon Genelkurmay Başkanlığı tarafından takip edilmektedir. 
     Bakanlar Kurulu'nun dayanağı, BM kararlarıdır. Meclisin aldığı kararla ve 1954 tarihli BM anlaşması gereğince bu tür faaliyetler Hükümet'in yetkisindedir. Genelkurmay Başkanlığı da bu yönde açıklama yapmıştır. Dolayısıyla benim çalışmalarım sonucunda da Anayasa'nın 92. maddesi gereğince TBMM'den izin alınmasına gerek olmadığı görüşüne varılmıştır.'' Meclis Başkanı Arınç, Irak'ta etnik köken ve dini esaslara dayalı federal bir yapı oluşturulması çabalarını da eleştirerek, Türkiye'nin Irak konusunda değişmeyen güçlü bir politikası bulunduğunu ifade etti. 
     ''Biz her halükarda Irak'ın toprak bütünlüğünün korunmasını ve demokratik bir yapı içinde her etnik ve dini grubun kendisini özgürce ifade etmesini, Irak'ın toprak ve tabiat zenginliklerinin Irak halkına ait olduğunun kabul edilmesini istiyoruz'' diyen Arınç, ancak Irak'ta hem etnik köken hem de dini esas alan bir federal yapılanmanın yanlış olacağını söyledi. Böyle bir yapılanmanın aynı zamanda Irak'a huzursuzluk getireceğini, çatışmaları artıracağını ve bölge barışına bir katkı sağlamayacağını kaydeden Arınç, şöyle konuştu 
     ''Türkiye'nin bu konuda itirazlarının hem ABD'nin hem de Irak'ın bütünlüğünü arzu eden her ülkenin paylaşacağını düşünüyoruz. Bu konuda Başbakan ve Genelkurmay Başkanı ile hemen her partinin genel başkanlarının açıklamaları da aynı yöndedir. Bu da tezimizin güçlü olduğunun kanıtıdır.'' 
     
</TEXT>
</DOC>
