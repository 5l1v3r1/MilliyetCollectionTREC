<DOC>
<DOCNO> 224787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/soneko06.html </URL>
<DATE> 2004/03/23/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Uluslararası piyasalarda güvenlik endişeleri arttı... 
</HEADLINE>
<TEXT>

     Analistlerin, güvenlik kaygıları nedeniyle yakın zamanda ABD faiz oranlarında indirim umutlarının azalmasının, doları baskı altında tutabileceğini belirtmelerine rağmen, dolar bugün önde gelen para birimleri karşısında yerinde saymaya devam etti. 
     İşlemciler, İsrail'in Hamas'ın ruhani liderini öldürmelerinin ve Pakistan askerlerinin El Kaide militani olduğundan kuşkulanılan bir grupla giriştikleri çatışmanın sürmesinin, güvenlik sorununu dolar için daha acil bir konu haline getirdiğini söylediler. 
     Dün ABD Merkez Bankası yetkililerinin, FED'in son 40 yılın en düşük seviyelerinde bulunan ABD faiz oranlarını yükseltmek konusunda sabırlı davranacağına ilişkin açıklamaları da dolara rağbetin artmasına yardımcı olmadı. 
     Bank of Tokyo-Mitsubishi'den döviz analistleri müdürü Koji Fukaya, "Şu anda dolar almak için belirgin bir neden yok. ABD istihdam piyasasının durumu harika değil ve yakın dönemde faiz oranlarının yükseltilmesi ihtimali de düşük" dedi. 
     Yatırımcıların Japonya'nın yen satma yönünde müdahale edebileceği nedeniyle ihtiyatli davranmalarıyla hala dar bir aralıkta seyreden dolar, dün New York'ta kapanış seviyesi olan 106.83 106.91 yenden hafif değişerek TSİ 08.55'de 106.77 106.82 yenden işlem gördü. 
     Sydney'de bulunan Westpac'te döviz piyasası baş stratejisti Robert Rennie, "Mali yıl bitene kadar, Japon yetkililerin yen üzerinde denetimlerini sürdürmeye devam edecekleri yönünde bir izlenim kesinlikle var... Mali yılın sonuna doğru, 106 seviyesinin ciddi biçimde altında kalan her nokta, yasak bölge olarak değerlendirilebilir" şeklinde konuştu. 
     Japon şirketler, 2003 04 mali yıla ilişkin hesaplarını 31 Mart'ta kapatacaklar ve yenin zayıf olması, ihracat değerlerinin geri getirildiklerinde yükselmesine yardım edecek. 
     Fonların güvenli yatırım araçlarına yönelmesiyle dün 1.2402 dolara kadar yükselen euro, 1.2350 1.2355 dolardan işlem görüyordu. 
     Piyasa aktörleri, Ortadoğu'daki mevcut istikrarsızlığın dolara etkisinin en olacağının hala belirsiz olduğunu kaydettiler. 
     Koji Fukaya, "ABD'de meydana gelebilecek herhangi bir terörist saldırının dolara zarar vereceği açık, ancak bu istikrarsızlık Ortadoğu'yla sınırlandığı sürece bunun etkisi kısıtlı olabilir" dedi. 
     Yatırımcılar, ABD Hazine Bakanı John Snow'un bugün TSİ 19.00 ve TSİ 21.30'da yapacağı iki açıklamayı bekliyorlar. 

REUTERS 
     
</TEXT>
</DOC>
