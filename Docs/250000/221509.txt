<DOC>
<DOCNO> 221509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/soneko09.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotivde iki aylık ihracatın yüzde 64'ü AB ülkelerine yapıldı... 
</HEADLINE>
<TEXT>

     Türkiye ekonomisinin lokomotifi haline gelen otomotiv sektörü, yılın iki ayında, ihracatının yüzde 64.2'sini Avrupa Birliği AB üyesi 15 ülkeye yaptı. 
     İhracatın yapılmadığı Kıbrıs Rum kesimi dışındaki 11 aday ülkeye gerçekleştirilen ihracat da eklendiğinde, Avrupa pazarının payının yüzde 73.7'yi bulduğu bildirildi. 
     Uludağ İhracatçı Birlikleri UİB verilerinden yaptığı derlemeye göre, Türk otomotiv sektörü, Ocak-Şubat aylarında gelişmiş batı ülkeleri başta olmak üzere, 5 kıtada toplam 150 ülke ve özerk bölge ile 13 serbest bölgeye ihracat yaptı. 
     Toplam 1 milyar 271 milyon 443 bin dolarlık otomotiv ihracatının, 816 milyon 420 bin dolarlık kısmı, Türkiye'nin geleneksel olarak en büyük ticari partnerleri konumundaki AB ülkelerinden sağlandı. 
     Bu rakam, toplam otomotiv ihracatının yüzde 64.2'sini oluştururken, AB üyesi 15 ülkenin, 135 ülke karşısındaki potansiyelini de ortaya koydu. 
     
     İHRACATIN YARISINDAN FAZLASI 5 ÜLKEYE 
     AB ülkeleri arasında, Almanya, Fransa, İtalya, İngiltere ve İspanya'ya yapılan ihracat, 6 milyon 38 bin dolar ile toplam otomotiv ihracatının yarısından fazlasını oluşturdu. 
     AB üyesi Belçika, İrlanda, Hollanda, Avusturya, İsveç, Yunanistan, Finlandiya, Danimarka, Portekiz ve Lüksemburg'a yapılan ihracat da, yine üst sıralarda yer aldı. 
     
     ADAY ÜLKELERDE DURUM 
     İhracatın yapılmadığı Kıbrıs Rum Kesimi dışındaki 11 aday ülkeye gerçekleştirilen ihracat da eklendiğinde, Avrupa pazarının payı yüzde 73.7'yi buldu. 
     Bulgaristan, Polonya, Letonya, Macaristan, Litvanya, Romanya, Slovenya, Slovakya, Malta, Çek Cumhuriyeti ve Estonya'ya, iki ayda 121 milyon 30 bin dolarlık ihracat yapıldı. 
     Toplam otomotiv ihracatının yüzde 9.5'inin yapıldığı ve yakın gelecekte AB üyesi olması beklenen bu ülkelerde ihracatın artış hızı dikkati çekti. İhracat, bu dönemde geçen yılın aynı dönemine göre, Polonya'da yüzde 159, Malta'da yüzde 601.7, Bulgaristan'da yüzde 176 ve Romanya'da yüzde 124.3 oranında arttı. 
     AB üyesi ve aday ülke konumunda bulunan toplam 26 ülkeye 937 milyon 450 bin dolar ihracat yapıldı. Kalan 124 ülkeye gerçekleştirilen ihracat ise 333 milyon 993 bin dolar ile sınırlı kaldı. 
     
</TEXT>
</DOC>
