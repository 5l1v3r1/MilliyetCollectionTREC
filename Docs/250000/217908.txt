<DOC>
<DOCNO> 217908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/yasam/yas06.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizden 15 ceset çıktı 
</HEADLINE>
<TEXT>

      BALIKESİR DHA 
   
   Balıkesir'in Ayvalık ilçesinden Yunanistan'ın Midilli Adası'na kaçmak isterken, bindikleri tekneyle sulara gömülen Somalili kaçaklardan 11'inin cesedi bulundu. Teknenin batışını jandarmaya ihbar eden Şerafettin Yağcılar, "Denizde çığlık çığlığa bağırıyorlardı" dedi. 
   İzmir ve İstanbul'dan Ayvalık'a getirilen yaklaşık 35 kaçak, önceki gece küçük bir tekneye balık istifi binerek Midilli'ye doğru yola çıktı. Ancak tekne, Pınar Adası yakınlarında aşırı yük nedeniyle alabora olup battı. Sahil Güvenlik ekipleri, 2'si kadın 4 kişiyi kurtardı. Dün sabah saatlerinde de, denizde çırpınan 3 kişiye daha ulaşıldı. 
   Sağ kurtulan kaçaklar, Yunanistan'a kaçmak için insan kaçakçılarıyla 2 bin 500 dolara anlaştıklarını söyledi. 
   
   Çalıntı tekne iddiası 
   Öte yandan, olayın meydana geldiği saatlerde Ayvalık'tan çalınan 8 metre uzunluğundaki teknenin şamandırası olay yerinde bulundu. Yetkililer, insan kaçakçılarının çalıntı tekne kullanmış olabileceğini söyledi. 
   
   
</TEXT>
</DOC>
