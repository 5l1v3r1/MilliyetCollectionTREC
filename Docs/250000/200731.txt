<DOC>
<DOCNO> 200731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/ekonomi/eko02.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin'den 'doğalgaz' telefonu 
</HEADLINE>
<TEXT>

   Rusya Devlet Başkanı Vladimir Putin, Başbakan Erdoğan'ı telefonla arayarak, 'Doğalgaz pürüzünün çözülmesi iyi oldu. Ekonomik ilişkilerimizi artıralım' dedi 
      ABDULLAH KARAKUŞ Ankara 
   
   Rusya Devlet Başkanı Vladimir Putin, Başbakan Recep Tayyip Erdoğan'ı doğalgaz anlaşması nedeniyle telefonla aradı. 
   Putin, Botaş ile Gazexport arasında imzalanan ve Türkiye'yi rahatlatan doğalgaz anlaşmasının ardından aradığı Erdoğan'a, "İki ülke arasındaki doğalgaz pürüzünün çözülmesi iyi oldu. İlişkilerin artmasına neden olacak karşılıklı anlayış sergilenmesi sevindirici" dedi. Erdoğan ise anlaşmanın iki ülke arasındaki ilişkilerin artmasını sağlayacağını dile getirdi. İki lider anlaşmadan ötürü birbirlerini tebrik de etti. 
   Erdoğan'ın Rusya ile yapılan doğalgaz pazarlıklarının sonucundan ve Putin'le görüşmesinden memnun olduğu öğrenildi. Erdoğan anlaşma sonrası ekonomi kurmaylarına şunları söyledi 
   
   Rusya ile yeni dönem 
   "Uzun ve çetin doğalgaz müzakerelerinde Türkiye'nin istediği sonuç alındı. Kıran kırana pazarlık yapmamız işe yaradı. Bu anlaşma Türkiye ile Rusya'nın birbirlerine atfettikleri önemi gösterdiği gibi iki ülke arasındaki ekonomik ve ticari ilişkilerde yeni bir dönemin başlangıcıdır. Geçmişte yapılan yanlışların telafisi edildiği gibi kamu finansmanı büyük bir yükten kurtuldu. Bu tarihi anlaşmayla sanayimizin geleceğini tehdit eden bir tehlike önlenmiştir. Fiyatın rekabet edilebilir bir düzeye çekilmesi ve farklı hatlardan gelen farklı fiyatlar yerine tek fiyat olması sevindiricidir." 
   
   Putin Teröre karşı desteğe hazırız    Putin, İstanbul'da yaşanan terör olaylarıyla ilgili olarak da Erdoğan'a, "Biz Rusya olarak size her türlü desteğe hazırız" dedi. Terör eylemlerini kınadıklarını ve terörü karşı mücadele edilmesi gerektiğini vurgulayan Putin, "Uluslararası teröre karşı ortak bir mücadele platformu oluşturmak gerekir. Siz de bunu her fırsatta dile getirmiştiniz. Biz sizin yanınızdayız" diye konuştu. 
   
   
</TEXT>
</DOC>
