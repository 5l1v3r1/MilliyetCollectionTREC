<DOC>
<DOCNO> 213898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sonspo03.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaykur Rizespor Fenerbahçe'yi yenerek tur atlamak istiyoruz 
</HEADLINE>
<TEXT>

     Çaykur Rizespor Genel Kaptanı Yılmaz Zehiroğlu, Türkiye Kupası'nda karşılaşacakları Fenerbahçe'yi yenerek tur atlamak istediklerini söyledi. 
     Zehiroğlu, AA muhabirine yaptığı açıklamada, yeni teknik direktörleri Yılmaz Vural ile deplasmanda Malatyaspor'u yenerek, 3 puan ve ilk deplasman galibiyetlerini aldıklarını belirterek, ''Artık, takımımızdan bu başarılarının devam etmesini bekliyoruz. Malatyaspor maçının zor bir maç olacağını biliyorduk. Çünkü, Malatyaspor bu sezon kendi sahasında yenilmemiş biz ise deplasmanda hiç galibiyet alamamıştık'' dedi. 
     Vural ile ilk maçta deplasmanda galibiyetle tanışmalarının bütün camiayı sevindirdiğini ifade eden Zehiroğlu, şunları söyledi 
     ''Malatyaspor karşısında futbolcularımız performanslarını en iyi şekilde ortaya koydular. Canla başla mücadele ettiler. Malatyaspor'un 15. dakikadan sonra oyunu 10 kişi sürdürmesi bizim için bir avantaj oldu. Oyunu istediğimiz şekilde yönlendirdik. Haklı bir galibiyet aldık. İyi oyunumuzu hem sahaya hem de skora yansıtarak, 3 puanın sahibi olduk.'' Zehiroğlu, yeni hedeflerinin çarşamba günü Fenerbahçe ile yapacakları kupa maçı olduğunu vurgulayarak, ''Futbolcularımızı bu maça, çok iyi motive ederek tur atlamak istiyoruz'' diye konuştu. 
     Yeşil-mavili takım, Malatyaspor maçı öncesi deplasmanda oynadığı 9 maçta sadece Denizlispor ve Elazığspor ile berabere kalmıştı. 
     
</TEXT>
</DOC>
