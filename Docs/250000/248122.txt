<DOC>
<DOCNO> 248122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonsiy39.html </URL>
<DATE> 2004/06/15/ </DATE>
<TIME> 19.52 </TIME>
<AUTHOR>  </AUTHOR>
<HEADLINE>
Eski DEP milletvekillerinin açıklamalarına tepki... 
</HEADLINE>
<TEXT>

     AK Parti'li 10 milletvekili, eski DEP'li milletvekillerinin cezaevinden çıktıktan sonra yaptıkları açıklamalara, ''Bu durum haince bir tutumdur. Dikkatle takibi gerekmektedir'' diyerek tepki gösterdi. 
     AK Parti Kayseri Milletvekili ve TBMM Başkanvekili Sadık Yakut, Malatya Milletvekili Miraç Akdoğan, Yozgat Milletvekili Mehmet Erdemir, Hatay Milletvekili Fuat Geçen, Malatya Milletvekili Süleyman Sarıbaş, Adana Milletvekili Ali Küçükaydın, Isparta Milletvekili Sait Armağan, Nevşehir Milletvekili Osman Seyfi, Edirne Milletvekili Ali Ayağ ve Kırıkkale Milletvekili Vahit Erdem, 4 eski DEP milletvekilinin açıklamaları ile ilgili bir bildiri yayınladı. 
     Son günlerde yeniden eylemlerine başlayan terör örgütünün, 30 bin vatan evladını katletmesinin ''milli vicdan ve hafızalardan'' silinmediği ifade edilen bildiride, şu görüşlere yer verildi 
     ''Bu eli kanlı terör örgütü ve bebek katillerinin sözde siyasi kanadı olan 4 DEP'li eski milletvekili vatana ihanet ve devletin bölünmez bütünlüğünü bozmak fiillerinden dolayı bağımsız Türk Mahkemelerince suçlu bulunmuştur. Kesinleşen suçlarının cezasını çekmek üzere 10 yıldır cezaevinde yatan sanıkların, AB uyum yasaları çerçevesinde Yargılamanın iadesi yolu ile yeniden yargılanmaları aşamasında Yargıtay'ca tutuksuz yargılanmalarına devam edilmesini beraat etmişçesine bir tavırla sözde demokrasi ve özgürlük maskesi takarak, bölücü faaliyetlerine kendi ifadeleri ile kaldıkları yerden devam edeceklerini belirtmişlerdir. 
     Bu durum haince bir tutumdur. Dikkatle takibi gerekmektedir. Bu esef verici gelişmelerin oluşmasında AB'ye girme gayretlerinin bazı bölücü çevrelerce istismar edildiği apaçık ortadır. 
     AB hedefinin gerçekleşmesi ülkemiz açısından elbette önemlidir. Ancak hiçbir hedef, menfaatlerimizin ve ülkemizin bölünmez bütünlüğünün üstünde görülemez, kabul edilemez. Bu husus böyle bilinmelidir. 
     Bazı demokratik tavırların cesaretlendirdiği bu zatlar, geçmişten ders almayarak, vatana ihanet ve ülkemizin bölünmez bütünlüğüne göz diktiklerini büyük bir pervasızlıkla yandaşlarına mitinglerde apaçık söylemekten çekinmeyerek yeniden suç işlemektedirler. 
     Bu bölücüler daha da ileri giderek hadlerini aşmakta ve eli kanlı terör örgütünün sözde ateşkesinin uzatılması için vatan hainliklerinden vazife çıkararak arabuluculuk-hakemlik rolüne bürünerek yandaşlarına moral vermektedirler.'' Bildiride, uluslararası hukukta ancak iki bağımsız devletin savaşı halinde ateşkes ilan edilmesinin mümkün olduğu belirtilerek, ''ateşkesten bahsetme cüretini gösteren bu bölücüler, vatan hainliklerini yeniden ilan etmektedirler'' denildi. 
     Eski DEP'li milletvekillerinin cezaevinden çıkar çıkmaz bazı resmi makamlarca hangi sıfat ve hangi gaye ile kabul edildiğinin izahının mümkün olmayacağı kaydedilen bildiride, ''Yüce Türk Milletinin, tüm bu olayları yakından takip ettiğine inanıyoruz. Vatanın bölünmez bütünlüğünün korunmasına and içmiş milletvekilleri olarak, milli varlığımıza, milli birlik ve bütünlüğümüze yönelik her türlü tehdit ve saldırının karşısında ve bu hususların takipçisi olacağımızı ilan ediyoruz. Bu vesile ile milli endişe ve milli hassasiyetimizi yüce Türk milleti ve kamuoyu ile paylaşıyoruz'' görüşüne de yer verildi. 
     
</TEXT>
</DOC>
