<DOC>
<DOCNO> 218166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/spor/ygokce.html </URL>
<DATE> 2004/02/27/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Kaçan balık 
</HEADLINE>
<TEXT>

   
   Biliyorum, Avrupa Kupaları'nda dış sahalarda iki gol atarak tek farkla yenilmek, küçümsenmeyecek bir dış saha başarısıdır. Ancak rakibin İspanya'da Real Madrid ile şampiyonluk için boğuşan, Avrupa Kupaları'nda final kültürüyle yaşayan Valencia olduğu unutulmamalıydı. Böyle bir takıma karşı deplasmanda iki kez öne geçip son dakika golüyle yenilmek büyük hata ve talihsizliktir. 
   Pancu'nun iki beklenmedik ani atakla attığı güzel gol, Lucescu'nun artık sıkıldığımız savunma ağırlıklı oyun anlayışı yüzünden adeta harcandı. Lucescu, savunmadaki güvencelerinden en önemlisi olan Zago'yu kenarda oturtarak oyuna başladı. Savunmanın sağında oynayan Emre ile onun önünde kanadı kontrol eden Kaan Dobra, inanılmaz hatalarla Beşiktaş'ı adeta mahkum ettiler. Aynı biçimde sol kanadı savunan İbrahim de dökülüyordu. Lucescu, orta alanda Tayfur ve Yasin'i de savunma ile sınırlayıp, Pancu ve Ilie'nin önünde Sergen'i en uç adam olarak oynatınca Kartal'ın pençeleri adeta törpülendi. Lucescu'nun Sergen'e olan güvenini kabul ediyoruz. Ancak O'nu İlhan'ın boşalttığı yerde ileri uçta tek santrfor olarak oynatması, hangi akla hizmettir, bilemiyoruz. Pancu golleri atarken, Sergen tek pozisyona bile giremedi. İleri uçta olduğu için de doğru dürüst bir topla buluşamadı. Ancak Tümer oyuna girdikten sonra kale ağzında bir kez gol fırsatı yakaladı. Lucescu, Ahmet Hassan ve Tümer'le uyguladığı hücum ağırlıklı oyunu maçın sonuna sıkıştırmamalı, daha ilk yarıdan sahneye koymalıydı. En iyi savunma topu hücumda tutmaktır. Bu, sadece bizim kültürümüzde geçerli bir felsefe değil. Futbol oynanan her ülkede geçerli. Ama nedense Romen hoca bu bir türlü kabullenmek istemiyor. Lazio, Prag maçları, ardından Chelsea kapışması gibi dün de Valencia mücadelesi hep hüsranla bitiyor. Lucescu, son yirmi dakikada Ahmet Hassan'ı, sonra Tümer'i oyuna aldı. Tümer oyuna girdikten sonra Beşiktaş ilk kornerini kazandı. Ancak üç köşe vuruşundan da yararlanamadı. Valencia, Garrido ve Angulo ile sağdan müthiş baskı kurdu. İlk yarıda bu baskılarla savunmayı bunaltıp iki golü buldu. 
   İkinci yarıda Beşiktaş daha kişilikli bir oyun oynamaya, topu karşı alana yıkmaya başladı. Ancak geç kalmıştı. 
   Şimdi tek farklı yenilgiyi avantaj olarak yorumlayacak olan Lucescu'nun felsefesine nasıl saygı duyalım Kaçan balığı ne yapalım Çünkü kaçan balık çok büyük. Valencia, kendi evinde daha kolay bir rakip. İnönü'de işi daha da zorlaştıracaklar. Yine de Beşiktaş'tan ümit kesilmez. Dileyelim, rövanş şansını iyi kullansın ve UEFA'da özlediği final turlarını yaşasın. 
   
      
   
</TEXT>
</DOC>
