<DOC>
<DOCNO> 200307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/spor/spo01.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeter ki oynasın 
</HEADLINE>
<TEXT>

   Ronaldo, Sergen'e övgüler yağdırdı, "O koşmasın, ama sahada olsun. Ben onun yerine de koşarım. Hepimize güven veriyor" yorumunu yaptı 
      
   Eleştirilere güldü 
   BEŞİKTAŞ savunmasının belkemiği olan Ronaldo, Sergen ile ilgili çarpıcı açıklamalar yaptı. Yıldız oyuncunun sahada takımı 10 kişi bıraktığı yolundaki iddiaları gülerek yanıtlayan Brezilyalı futbolcu, "Sergen koşmasın, ben onun yerine de koşarım. Yeter ki, sahada olsun. Bize güven veriyor. Ayrıca bütün sorumluluklarını fazlasıyla yerine getiriyor" ifadelerini kullandı. 
   
   'Cordoba arkamızda' 
   İSTİKRARLI oyununu yaşam şekline bağlayan Ronaldo, "Hırsım, kafamda sadece işimi en iyi şekilde yapma düşüncesi taşımam beni bu noktaya getiriyor" dedi. Hata da bir kişinin değil, tüm savunmanın sorumlu olduğuna dikkat çeken Brezilyalı yıldız, "Ayrıca biz hata yapsak bile arkamızda dünyanın en iyi kalecisi Cordoba var" diye konuştu. 
   
   Şimdi gözü Chelsea'de    ADANASPOR karşısında Beşiktaş'a üç puan getiren Sergen, Chelsea maçının Beşiktaş tarihi açısından büyük önem taşıdığını söyledi. Yıldız oyuncu, "Eğer bu maçı kazanırsak yepyeni bir sayfa açacağız. Nerede oynayacağımız hiç önemli değil. Canı gönülden savaşacağız" diye konuştu. 
   İKİNCİ Başkan Hüsnü Güreli'ye de teşekkür eden Sergen, "Bana hep destek veriyor. Chelsea galibiyetini ona hediye etmek istiyorum" dedi. Futbola Beşiktaş'ta başladığını hatırlatan yıldız oyuncu, "Başka kulüplerde bile Beşiktaşlı Sergen olarak anılmaktan gurur duydum" yorumunu yaptı. 
   
   Lucescu sert çıktı    TEKNİK Direktör Lucescu maç sonrası basın toplantısında bir gazeteciyle tartışan Feyyaz Uçar'a tepki gösterdi. Rumen hoca, "Feyyaz, Türkiye'nin en iyi antrenör adaylarından birisi. Bu tip olaylara alışık olması lazım" dedi. Lucescu, "Chelsea ile final maçı oynayacağız. Her takımın bir üst tur için şansı var" dedi. 
   
   İdmanda gerginlik    SİYAH - Beyazlı takım dün Chelsea maçının hazırlıklarına başladı. İdmanda birbirine sert giren İlhan ile Sinan arasında gerginlik yaşanırken Lucescu olayı yatıştırdı. Durumu düzelen Kaan Dobra'nın da katıldığı çalışmada hafif sakatlığı bulunan Ronaldo yer almadı. Beşiktaş bu sabahki idmanın ardından özel uçakla Düsseldorf'a gidecek. 
   
   Chelsea tekledi    BEŞİKTAŞ'IN Şampiyonlar Ligi'ndeki rakibi Chelsea deplasmanda Leeds United ile 1 - 1 berabere kaldı. Maçın ilk yarısını ev sahibi ekip 18'de Jermaine Pennant'ın attığı gol ile 1 - 0 önde kapandı. Chelsea'ye beraberliği getiren golü 70'te Damien Duff kaydederken, Sarı - Lacivertli takım bu sonuca rağmen liderliğini sürdürmesini bildi. 
   
   
</TEXT>
</DOC>
