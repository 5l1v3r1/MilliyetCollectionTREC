<DOC>
<DOCNO> 224808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/soneko27.html </URL>
<DATE> 2004/03/23/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
ATO Başkanı İpleri bırakmayın, göstergeler toz pembe değil 
</HEADLINE>
<TEXT>

     Ankara Ticaret Odası ATO Başkanı Sinan Aygün, ne zaman IMF'ye gidilse Türkiye'nin mutlaka zarar ettiğini belirterek, Maliye Bakanı Kemal Unakıtan'dan IMF ile olan ilişkileri tekrar gözden geçirmesini istedi. 
     ATO Başkanı Sinan Aygün, Aylık Oda Meclisi Toplantısı'nda yaptığı konuşmada, Maliye Bakanı Kemal Unakıtan ile zaman, zaman neden karşı karşıya geldiğini anlattı. 
     Türkiye'de büyük bir vergi kaçağı bulunmasına rağmen bunların önlenemediğini, kayıt içinde bulunan vergi mükelleflerinin üzerine gidildiğini belirten Aygün, Bakan Unakıtan'a yönelik eleştirilerinin büyük ölçüde bundan kaynaklandığını söyledi. 
     Salınan vergilerin devletle milleti karşı karşıya getirdiğini, artık her iki tarafın kucaklaşmasının zamanının geldiğini belirten Aygün, Bakan Unakıtan'ın vergiler konusundaki icraatlarını isteyerek yapmadığı kanısında olduğunu söyledi. 
     Unakıtan'la bir çok konuda aynı düşündüklerini belirten Aygün, ''Ama şu var. Çaresizlik var, para yok'' dedi. 
     Türkiye'den yurt dışına giden yatırım miktarının 6 milyar dolara ulaştığını belirten Aygün, bu durumu da eleştirirken, Türkiye'yi ancak Türk reel sektörünün kurtarabileceğini dikkat çekti. 
     
     IMF İLE İLİŞKİLER 

     Konuşmasında Türkiye ile IMF ilişkilerine de değinen Aygün, IMF ile nereye kadar devam edileceğini sordu. 
     Makro dengelere bakıldığında IMF'nin Türkiye'ye çare olmadığını, Türkiye'nin ne zaman IMF'ye gitse, mutlaka zarar ettiğini de belirten Aygün, Türkiye'nin daha önce 145 milyar dolar olan borcunun IMF'ye selam vermesinin ardından, 350 milyar dolara yükseldiğini anlattı. 
     Aygün, şunları kaydetti 
     ''IMF ile olan ilişkilerimizi tekrar gözden geçirmenizi talep ediyoruz. Çünkü nereye kadar IMF ile gideceğiz. Bir Maliye Bakanı olarak sizinde bundan rahatsız olduğunuzu düşünüyorum. Geçen gün IMF ile otururken dediniz ki konuşacak bir şeyimiz kalmadı. Beşiktaş'ın halini konuştuk . Sayın Bakanım aman IMF ile Beşiktaş'ı karıştırmayın bu işe. Allah korusun. Bırakın Beşiktaş'ın şampiyonlar ligine gitmesini, Beşiktaş bu yaz küme düşer diye korkuyorum. IMF'de Beşiktaş'a karışmasın. 
     Anketler partinizin oylarında patlama gösteriyor. Bu bizim ve partiniz için iyi bir şey. Sayın Başbakanın takımı Fenerbahçe şampiyonluğa yaklaştı. Bu da çok güzel bir şey. İktidarda yüzler gülüyor. Bu da güzel bir şey. Ancak bunların tadını çıkarmak için henüz erken. Sakın rehavete kapılmayın. İpleri bırakmayın. Çünkü bütün göstergeler toz pembe değil'' 
     
     ''FİŞ KAMPANYASI BAŞLATALIM'' 

     ATO Başkanı Aygün, iş adamları olarak vergi verirken zekat verdiklerini ve bir rahatlama yaşadıklarını belirterek, bu vergiyi Bakan Unakıtan'a verdiğini, onunda bunları hortumcuya, hırsıza vermesini istemediklerini kaydetti. 
     Maliye Bakanlığı, Odalar Birliği ve ATO olarak bir fiş alma kampanyası başlatılmasını da teklif eden Aygün, bunun afişlerini kendilerinin hazırlayabileceklerini de söyledi. 
     Aygün, ancak Maliye Bakanı'nın vergi alırken gözünü kayıtlı mükellefe dikmemesini istedi. 
     Aygün, ''Biz bu ülkeyi sizle beraber kalkındırmaya, sizle beraber düzeltmeye talebiz'' dedi. 
     Maliye Bakanı'nın borcu nasıl çevireceği ile uğraştığını belirten Aygün, ''Siz ne yapıyorsunuz Yatırımcıya bir veriyorsunuz, rantiyeye 10 veriyorsunuz. Yani 20 bin kişiye 10 lira veriyorsunuz. 70 milyon kişiye 1 lira veriyorsunuz. Bunun tam tersini yapmanız lazım'' diye konuştu. 
     
</TEXT>
</DOC>
