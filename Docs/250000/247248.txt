<DOC>
<DOCNO> 247248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/astro/index.html </URL>
<DATE> 2004/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bizim meslek 
</HEADLINE>
<TEXT>


Astrolojiye profesyonel anlamda ilk başladığım zamanlarda, bana ne işle meşgul olduğum sorulduğunda bunu net biçimde anlatmakta zorlandığımı itiraf etmeliyim. Ben bir astroloğum dediğim anda karşımdaki kişinin kafasından neler geçebileceğini tahmin edebilirsiniz. Zira astroloji h l bazı çevrelerin böcek muamelesi yaptığı bir konu. Kimi dar görüşlü ve bihaber kişilere göre ben bir şarlatan olabilir ya da yapacak başka bir şey bulamamış, yıldızlarla uğraşan kişi gibi değerlendirilebilirim. Tüm bunları bir kenara koyuyorum, zira astrolojiye ilgi ve saygım lise yıllarından bu yana devam ediyor. Kafasında önyargı taşıyanların özellikle dikkatini çekmek istediğim şey, astrolojiyi yapacak başka hiçbir şeyim olmadığından değil, tam tersine onu daha doğru dürüst yapabilmek için profesyonel olarak seçtim. İyi okullarda okudum, mühendislik ve ekonomi eğitimi aldım, yedi yıl bankacılıkla uğraştıktan sonra kendimi daha iyi ifade edebildiğim bu alana yöneldim. 
Astrolojinin konumunu daha iyi bir duruma getirmek için en önemli rolün aslında astrologlarda olduğunu görüyoruz. Astroloji çok geniş bir alan, içerisinde danışmanlık verenler, sadece araştırmalar yapanlar ya da yazılı eserler verenler de var. Tek tip bir astrologdan söz etmek hatalı olur. Bununla birlikte, her alanda kötü ve yetersiz kişiler olduğuna göre, günümüzde de astrolojiyi son derece çarpık ve zarar verici biçimde kullanarak sonunda onun imajını büyük ölçüde zedeleyen kişilere rastlıyoruz. Bu alanda, düzgün çalışan bir organizasyon konusunda eksiklerimiz var. Bu yolda 2000 yılında Astrobil kuruldu ve üyelerine rehberlik ediyor. 

Sorumluluğumuz büyük 

Astrologların en önemli sorumluluklarından biri, içinde bulunduğu topluluğa ve başkalarına, sadece kendi istekleri doğrultusunda gitmek istemesinden ve kişisel hırslarından dolayı büyük zararlar vermemek için özen göstermesidir. 
Astrolog olmak önemli sorumluluklar getiriyor. Danışmanlık verdiğiniz kişinin hayatını çok yakından etkileyebilecek bilgilerin yanında, onların bilinçaltını da harekete geçiren psikolojik araçlar söz konusu. Bir doktor için doğru teşhis ne ise, astrolog için de sahip olduğu eğitimin, tecrübenin ve insanca yaklaşımın çok önemli bir yeri var. Belki de bu yazımla, aynı alanda gördüğüm tüm kişilere seslenme imkanını buldum. Astrolojiyi her yönüyle görebilecekleri iyi bir eğitimden geçmek, ahlaki ilkelere özen göstermek ve dayanışma içinde olmak sadece kişisel anlamda değil, üyesi olduğumuz topluluğa da büyük yararlar sağlayacak. Böyle geniş kapsamlı bir özeleştiriye herkesin ihtiyacı var. 


</TEXT>
</DOC>
