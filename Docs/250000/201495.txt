<DOC>
<DOCNO> 201495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/spor/spo03.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine, yeni, yeniden 
</HEADLINE>
<TEXT>

   Galatasaraylı futbolcular 2000 yılında olduğu gibi Şampiyonlar Ligi'nden elenmenin kendilerine UEFA Kupası'nı kazandırabileceğini söylediler, "Hayırlısı böyleymiş" dediler 
      ERHAN TELLİ 

   
   'Neden olmasın' 
   GALATASARAY'DA, Şampiyonlar Ligi'ne veda etmenin üzüntüsü yerini UEFA Kupası umuduna bıraktı. Sarı - Kırmızılılar, Sociedad maçında aldıkları beraberlikle UEFA Kupası'nda mücadele edecek olmalarının, geçmişi anımsattığını söylerken, kaptan Bülent, "Üç yıl önce de böyleydi. Şampiyonlar Ligi'ne veda ettik ama UEFA Kupası'nı kazandık. Neden yeniden olmasın" dedi. 
   
   'Eski günler gelecek' 
   ERGÜN, "O zaman o kupayı da alan bizdik. Büyük başarılara imza atan kadro da bu takımdan çıktı. Galatasaray yeniden aynı şeyleri yapabilir. Devre arasında mutlaka toparlanacağız" ifadesini kullandı. Hasan Şaş, ise "Belki de bizim için hayırlısı böyleymiş. UEFA Kupası'nda iddialı olacağımızı ve eski günlerimizi yeniden yaşatacağımıza inanıyorum" diye konuştu. 
   
   'Bize rahat yok' 
   DÖNÜŞ yolculuğu sırasında taraftarlar takımlarından UEFA Kupası'nı istedi. Kafile ile birlikte İspanya'ya giden Sarı - Kırmızılılar, uçakta, "UEFA Kupası'nı almadan, Cim - Bom'a rahat yok" tezahüratlarıyla oyunculara moral aşıladılar. Sociedad beraberliğinin nedenini ise futbolcular yorgunluğa bağladılar, "Keşke İstanbulspor maçı ertelenseydi" dediler. 
   
   Duymazdan geldiler    CEMAL ERSEN 

   Ekstra ceza yok 
   FUTBOL Federasyonu'nun Fatih Terim'in ikinci kez PFDK'ya sevk edilmesiyle ilgili herhangi bir işlem yapmadığı, tecrübeli hocaya ekstra ceza gelmeyeceği ortaya çıktı. Malatyaspor maçında hakem İsmet Arzuman'a karşı centilmenliğe aykırı davranışta bulunduğu için 15 gün hak mahrumiyeti alan,Terim, İstanbulspor müsabakasından sonra cezayı veren PFDK'yı eleştirmişti. 
   
   Soruşturma açılmadı 
   TERİM'İN açıklamaları nedeniyle PFDK'ya sevk edildiği yolunda çıkan haberlere karşın, federasyon yönetiminin RTÜK'den kaset istenmediği belirlendi. Fatih Terim hakkında soruşturma başlatılabilmesi için başkan veya vekillerden birinin onayının gerektiği, ancak konunun gündemden düşeceği öğrenildi. Tahkim Kurulu ayrıca Terim'in, kendisine verilen 15 gün hak mahrumiyeti cezasına yaptığı itirazı da reddetti. 
   
   Hakan Şükür geri dönmedi    SOCİEDAD maçının en iyilerinden Hakan Şükür, Teknik Direktör Fatih Terim'den aldığı özel izinle San Sebastian'dan Barcelona'ya geçti ve kafileyle birlikte İstanbul'a dönmedi. Hakan'ın Terim'den bir gün izin aldığı ve anlaşmalı olduğu bir firmanın reklam çekimi için İspanya'da kaldığı öğrenildi. Bu arada yolculuk boyunca ağzını bıçak açmayan Fatih Terim, dün akşam yapılması gereken antrenmanı iptal etti. 
   
   Bükreş'ten Petre atağı    BÜNYAMİN OSMAN 

   ROMANYA'DA Rapid Bükreş'in başına geçen menajer Ioan Becali kolları sıvadı. Avrupa'ya açılmak ve Şampiyonlar Ligi için süper bir takım yaratmak düşüncesinde olan Becali, Galatasaray'dan Petre'yi almak için harekete geçti. Genç oyuncuyu Nacional'dan transfer eden Cim - Bom'un bazı ödemelerde geciktiği ve Becali'nin bundan yararlanarak, Petre'yi geri döndürmeye çalıştığı öğrenildi. 
   
   İSPANYA BASINI    Şöhreti getiren beraberlik 
   'Tarih yazdılar' 
   İSPANYOL gazeteleri Real Sociedad'ın tarihsel bir başarı kazandığını yazdılar, "Şöhreti getiren beraberlik" yorumunu yaptılar. Diario Vasco "Rüya sürüyor" başlığı altında "Sociedad, Anoeta stadındaki yenilmezlik unvanını sürdürdü. Zorlandı ancak adını en iyi 16 takım arasına yazdırdı" dedi. El Mundo Deportivo ise manşetinde, "tarihsel" ifadesini kullanarak, "Bu başarı Real'e 2 milyon Euro'dan daha fazla kazanç sağlayacak" görüşünü yansıttı. 
   
   'Kurtarıcı De Paula' 
   AS gazetesi ise Real Sociedad'ın tek golünü atan De Paula'yı ön plana çıkararak, "Kurtarıcı De Paula" başlığını attı. Marca gazetesi, Avrupa Şampiyonlar Ligi'nde mücadele eden 4 İspanyol takımının da üst tura çıkmasının altını çizerek, manşetinde "Tamamız" ifadesini kullandı. Haberde, "Bu sezon da İspanyol takımları Şampiyonlar Ligi'nde yoluna devam ediyor. En büyük hedefine ulaşan Real, tarih yazdı" yorumunda bulundu. 
   
   İTALYAN BASINI    Adil sonuç 
   'Upuzun panik' 
   İTALYAN basını Galatasaray'ın UEFA Kupası'na kalmasını adil sonuç olarak yorumladı. Corriere dello Sport, "Türkler avantajlı konumdaydılar ama Bask'lar beraberliği yakalayarak, daha önce hiç gerçekleştirememiş oldukları hedefe ulaştılar. 25 dakikalık panik sonrasında gelen beraberlik, Real'i cennete yolladı" dedi. 
   
   'Sahneden çekildi' 
   LA Gazzetta dello Sport ise "Real Sociedad'a beraberlik yetti" başlığını attı. Gazete, "Real Sociedad bir puan istiyordu, o da oldu. Bask ekibi bir hayli zorlanmasına rağmen ikinci tur pasaportunu cebine indirdi. Mutlaka galibiyete ihtiyacı olan ancak başaramayan Galatasaray'a ise UEFA Kupası ile avunarak sahneden çekilmek kaldı" ifadelerini kullandı. 
   
   YUNAN BASINI    Kahpe top 
   'Kovalamaca oynandı' 
   YUNAN basını, "Galatasaray, İspanyollar üzerinde soğuk duş etkisi yaptı" değerlendirmesinde bulundu. Goal News gazetesi, Sociedad'ın, Galatasaray ile "kovalamaca" oynadığını yazdı, "İspanyollar'ın beceriksizliklerine, bir de Hakan'ın kaydettiği gol eklendi. 'Boğaz'ın boğası' Şükür'ün insafsızlığı karşısında Sociedad elektroşoka tutuldu" diye yazdı. 
   
   Hakan uyandırdı 
   GALATASARAY'IN golünden sonra İspanyollar'ın yavaş yavaş uyanmaya başladıklarını belirten gazete, "Sociedad'ın golü, Bülent Korkmaz'ı durdurmayı başaran De Paula'dan geldi. İspanyollar ataklarını sürdürdüler ama Mondragon engelini bir türlü aşamadılar. Meşin yuvarlağın kahpeliği İspanyollar'ı neredeyse gözleri yaşlı bırakacaktı" yorumunu yaptı. 
   
   
</TEXT>
</DOC>
