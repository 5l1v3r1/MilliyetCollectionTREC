<DOC>
<DOCNO> 243177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/spor/spo06.html </URL>
<DATE> 2004/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Körfez bunalımı 
</HEADLINE>
<TEXT>


FIFA, yabancılara 1 milyon doları aşan borcunu ödemeyen Kocaelispor nedeniyle Türk kulüplerinin Avrupa Kupaları, Milli Takım'ın ise Dünya Kupası elemelerine katılamayacağı uyarısını yaptı 

CEMAL ERSEN 


Son uyarı geldi 
FIFA nezninde yabancı futbolcularla anlaşmazlığa düşen ülkeler sıralamasında ilk üçteki yerini bırakmayan Türkiye, Kocaelispor'un 1 milyon doları aşan borcu yüzünden kulüpler düzeyinde, Avrupa Kupaları'na katılmama, Milli Takım bazında Dünya Şampiyonası grup eleme maçlarından men tehlikesi ile karşı karşıya kaldı. FIFA, hafta başında Futbol Federasyonu'na son uyarı yazısını yolladı. 

Puanı silinecek 
FEDERASYONA gelen yazıda, Kocaelispor'un söz konusu borçlarını belirlenen takvim ve plan çerçevesinde ödememesi durumunda önce 6 puanının silinmesi, ardından 2. Lig B Kategorisi'ne düşürülmesi talep edildi. FIFA, bu talep yerine getirilmediği takdirde ise Türk takımlarının Avrupa Kupaları, Milli Takım'ın Dünya Kupası elemelerine katılmasının tehlikeye gireceği tehdidinde bulundu. 

Pazartesi son gün 
KÖRFEZ ekibi pazartesi gününe dek, iki yıl önce transfer ettiği Timko'nun kulübü Bratislava'ya 450 bin Euro'luk borç için 50 bin Frank, Ayew için de 216 bin dolar ön ödeme yapmak zorunda kalacak. Kocaelispor'un, Yordanov'un transferinden dolayı da 250 bin dolara yakın borcu bulunuyor. Yeşil-Siyahlı kulübün son genel kurulunda toplam borcu 30 trilyon lira olarak açıklanmıştı. 


</TEXT>
</DOC>
