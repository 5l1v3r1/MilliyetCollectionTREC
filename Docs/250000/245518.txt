<DOC>
<DOCNO> 245518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/yasam/yas05.html </URL>
<DATE> 2004/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
New York barları Türk adayı bekliyor 
</HEADLINE>
<TEXT>


İstanbullu Jak Karako, New York Belediye Meclisi üyeliğini kazanırsa, kentteki sigara yasağını hafifletmeye çalışacak 


New York'ta gelecek yıl yapılacak belediye meclisi seçimlerinde Türk kökenli Jak Karako yeniden aday oldu. Son iki seçimde Liberal Parti ve Demokrat Parti'den meclis üyeliğine aday olan ve her ikisini de kıl payı kaybeden Karako, yine Demokrat Parti'den adaylığını koyarak, seçimlere iddialı bir şekilde hazırlanıyor. 
Karako, önceki seçimleri sürekli kazanan üyenin artık bu yıl aday olmayacağını belirterek, gelecek yıl eylülde yapılacak seçimleri kazanmak için bu kez önemli bir şans ele geçirdiğini söyledi. New York'un en zengin semtlerini içine alan 4. bölgeden aday olan Karako, parti desteği olmaksızın seçimlere var gücüyle hazırlandığını belirtti. Boğaziçi Üniversitesi Ekonomi Bölümü mezunu Jak Karako, seçmenlerine New York'taki astronomik kiraların nedeni olan yüksek emlak vergilerini düşürmek, işyeri açmayı kolaylaştırmak ve bürokrasiyi azaltmak için çalışma vaadinde bulunacağını anlattı. Türk kökenli aday, "Çok aşırıya gitmiş bu yasa hem bar sahiplerini hem de sigara içenleri adeta cezalandırıyor. Bunun sonucunda sigara içmek için sokağa çıkanlar yüzünden artan gürültü de cabası. Daha uygun çözümler bulunabilir" dedi. 

Lisans için gelmişti 
İstanbullu Musevi bir ailenin oğlu olan Jak Karako, ABD'ye 1990'da işletme alanında yüksek lisans yapmaya geldiğini, şu anda Fransızların dev sigorta şirketi Axa'nın New York'taki temsilciğinde finans müdürü olarak görev yaptığını belirtti. 

Polis gözetiminde namaz 

DIŞ HABERLER SERVİSİ 
İngiltere'nin başkenti Londra'nın kuzeyindeki Finsbury Park Camii'nin yakınında cuma namazı kılmaya hazırlanan Müslümanlara saldırı girişiminde bulunan bir grup aşırı sağcı İngiliz, son anda polis tarafından engellendi. İngiliz polisi, cami şubatta kapatıldığından bu yana cuma namazını dışarda kılan grubun yanında namaz süresince nöbet tuttu ve "Cuma"nın olaysız bitmesini sağladı. 






</TEXT>
</DOC>
