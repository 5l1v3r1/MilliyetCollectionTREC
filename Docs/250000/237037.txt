<DOC>
<DOCNO> 237037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/dunya/axdun01.html </URL>
<DATE> 2004/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol sahası mezarlık oldu 
</HEADLINE>
<TEXT>



Irak'ta koalisyon güçleriyle direnişçiler arasındaki çatışmaların en yoğun olarak yaşandığı kentlerden Felluce'de 5 Nisan'da başlayan kuşatmada 780'den fazla Iraklı hayatını kaybetti. Cesetlerle dolup taşan kent mezarlığında boş yer kalmayınca ölüler futbol sahasında hazırlanan derme çatma mezarlara defnedilmeye başlandı. Iraklılar, sahanın duvarına "Felluce şehitliği" yazılı bir pankart astı. Fotoğrafta görülen Iraklı adam da kuşatma sırasında ölen ve futbol sahasına gömülen akrabasının mezarının başında ağlıyor. Öte yandan, uluslararası camiadan Felluce'de barışçıl bir çözüm bulması yolunda baskı gören Amerikan ordusu, kentteki direnişin önüne geçebilmek için bölgeye yeni bir Iraklı komutan atadı. Felluce'de 1. Tugay 1. Tabur'un komutanı General Casim Muhammed Salih görevden alınarak, yerine Saddam Hüseyin'in eski üst düzey istihbarat yetkilisi Muhammed Latif getirildi. 



</TEXT>
</DOC>
