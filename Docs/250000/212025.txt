<DOC>
<DOCNO> 212025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sontur19.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Azad Ekinci'nin Irak'ta intihar eylemine karıştığına dair delil yok 
</HEADLINE>
<TEXT>

     İstanbul Emniyet Müdürü Celalettin Cerrah, terör örgütü El Kaide'nin Türkiye'deki oluşumunun elebaşı olarak 15 ve 20 Kasım 2003 tarihlerinde gerçekleşen 4 ayrı bombalı saldırıyı organize ettiği iddiasıyla aranan Azad Ekinci'nin Irak'taki intihar saldırısında öldüğüne ilişkin somut bir delilin bulunmadığını bildirdi. 
     Cerrah, İstanbul Emniyet Müdürlüğü önünde basın mensuplarının, ''Azad Ekinci'nin Irak'ın batısındaki Haldiye Kasabası'nda 14 Aralık 2003 tarihinde bir karakola düzenlenen ve 16'sı polis 18 kişinin ölümüyle sonuçlanan intihar saldırısını düzenlediği ve bu saldırıda öldüğüne ilişkin basında haberler çıktığını'' söylemeleri üzerine, söz konusu haberlerin gerçeği yansıtmadığını belirtti. 
     Cerrah, ''Azad Ekinci'nin bu saldırıda öldüğüne ilişkin somut bir delil yok'' dedi. 
     
     İSTİHBARAT BİLGİLERİ 

     Bu arada, İstanbul Emniyet Müdürlüğü'nde görevli üst düzey bir yetkili, Azad Ekinci'nin 15 gün önce Suriye'den Irak'a geçen bir grupla birlikte hareket ettiğine dair Suriye istihbarat makamlarından kendilerine bilgi ulaştırıldığını söyledi. 
     Ekinci'nin, Haldiye Kasabası'ndaki intihar saldırısında öldüğüne ilişkin haberlerin Irak'taki 2 gazetede yayınlandığını belirten aynı yetkili, bunun Azad Ekinci ve örgütün diğer üst düzey konumundaki kişilerin rahat hareket edebilmesini sağlamak amacıyla örgüt tarafından kasten yayılmaya çalışılmış olabileceğini bildirdi. 
     Irak'taki intihar saldırısına ilişkin uluslararası istihbarat kaynaklarıyla irtibat halinde olduklarını belirten yetkili, bu görüşmeler sonucu, söz konusu saldırıyı gerçekleştiren kişinin kimliğinin belirlenemediğinin öğrenildiğini kaydetti. 
     Saldırıyı Azad Ekinci'nin düzenlenmiş olması halinde kesinlikle bilgilerinin olacağını ifade eden yetkili, Ekinci'nin uzun süredir ailesiyle telefon görüşmesi yapmadığını, yapması halinde yerinin tespit edilmesinin mümkün olacağını bildirdi. 
     
</TEXT>
</DOC>
