<DOC>
<DOCNO> 219616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/dunya/adun.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un rakibi Kerry 
</HEADLINE>
<TEXT>

   Demokratik Parti'nin çekişmeli önseçim yarışında ipi göğüsleyen Massachusetts Senatörü Kerry, kasımda Başkan Bush'u yenerek "ABD'yi uluslararası topluluğa geri döndürme" sözü verdi 
      YASEMİN ÇONGAR Washington 

   
   ABD'nin, şu andaki anketlere göre çok çekişmeli geçmesi beklenen başkanlık seçimlerinde Cumhuriyetçi George W. Bush'un karşısına çıkacak Demokrat aday netleşti. Irak Savaşı'ndan ekonomiye kadar birçok alanda Bush'un politikalarını kıyasıya eleştiren Massachusetts Senatörü John Forbes Kerry, önceki gün 10 eyalette yapılan önseçimlerin 9'unu kazanarak başkan adaylığını fiilen kesinleştirdi. 
   "Süper Salı" diye adlandırılan önseçim gününden zaferle çıkan Kerry, Başkan Bush'tan ve en güçlü Demokrat rakibi olan, ancak önceki günkü başarısız performansından sonra yarıştan çekilen Senatör John Edwards'tan tebrik telefonları aldıktan sonra yaptığı konuşmada, kasımdaki seçimlerde Beyaz Saray'ı Cumhuriyetçiler'den geri alarak, "ABD'yi uluslararası topluluğa geri döndürme" sözü verdi. 
   Bazı anketlerde bugün seçim olsa Bush'u 10 puana varan farkla yenebileceği görülen, diğerlerinde ise Bush ile başa baş olan Kerry, önseçim galibiyetlerinden sonra baş destekçisi Senatör Edward Kennedy tarafından, "Süper Salı, süper bir aday doğurdu. John Kerry süper bir başkan olacak" sözleriyle konuşmaya davet edildi. 
   Kerry, başkanlık yarışında öne çıkarması beklenen siyasi vaatlerini sıraladığı konuşmasında, bütün Amerikalıların ve "insanlığın geri kalan yüzde 96'sının ABD'den liderlik beklediğini" ve başkan olunca, bu liderliği müttefikler ile ilişkileri güçlendirerek göstereceğini bildirdi. Kerry, "Bush yönetimi, ülkemizin modern tarihindeki en beceriksiz, en pervasız, en ideolojik dış politikayı uygulamaktadır. Bu gidişi tersine çevireceğiz" dedi. Kerry, Bush'un varlıklı kesimi kayıran vergi kesintisi uygulamasını iptal ederek bu parayı sosyal güvenliğe harcayacağını, asgari ücreti artıracağını, 500 bin kişiye istihdam yaratacağını ilan etti. 
   ABD'nin enerji bağımsızlığı için de çalışma vaadinde bulunan Kerry, "Hiçbir Amerikan gencinin hayatı, ABD'nin Ortadoğu petrolüne olan bağımlılığına rehin olmayacaktır" sözleriyle, Irak Savaşı ile petrol çıkarları arasında üstü kapalı bir bağlantı kurdu. 
   
   Bush'tan karşı atak 
   Kerry'nin adaylığının kesinleşmesi ardından, başkanlık seçimi yarışı da fiilen başlıyor. Cumhuriyetçi Parti, bugünden itibaren, ülkenin dört yanında Bush'un başkanlığını öven ve Kerry'nin "kritik konularda sürekli fikir değiştiren güvenilmez bir aday" olduğu tezini işleyen televizyon reklamları yayınlatacak. Bush'un Kerry karşısındaki en büyük avantajı, ilk etapta kampanya için harcanmaya hazır 100 milyon doları olması. Kerry'nin kasasında ise şimdilik sadece 10 milyon dolar var. 
   
   Beş madalyalı savaş muhalifi 
   IRAK harek tı öncesinde Bush'a "savaş yetkisi" verilmesi yönünde oy kullanan, ancak Bush yönetiminin BM'nin ve müttefiklerinin desteğini almadan savaşa gitmesini ve savaş sonrasını iyi planlamamasını eleştiren Kerry, istikrarı sağlamadıkça ABD'nin Irak'tan askerlerini çekmemesi gerektiğini savunuyor. Beş madalyalı bir Vietnam gazisi olan, ancak ülkeye dönüşünde savaş karşıtı muhalefetin öncülüğünü de üstlenen 60 yaşındaki Kerry, "savaşın her zaman en son çare" olmasına dayalı bir politika yanlısı. 
   Kerry, ABD'nin suikasta kurban giden eski Başkanı John F. Kennedy ile isminin baş harflerini paylaşması ve birçok ortak yöne sahip olmasıyla da dikkat çekiyor. Her iki "JFK" de, Massachusettsli varlıklı ailelerden gelme, her ikisi de eski donanmacı ve savaş gazisi, her ikisi de Katolik. Ancak Yale ve Boston College üniversitelerinden mezun bir hukukçu olan Kerry, kırklarında başkan olan Kennedy'den farklı olarak son 21 yılını Senato'da geçirdi. Kerry, terör suçları dışında idam cezasına karşı çıkmasıyla da dikkat çekiyor. Mozambik doğumlu, Portekiz kökenli ve ABD vatandaşlığına sonradan geçen Teresa Heinz Kerry ile evli olan Kerry'nin ilk evliliğinden Alexandra ve Vanessa adlı iki kızı var. 
   
   
   
   
</TEXT>
</DOC>
