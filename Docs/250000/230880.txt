<DOC>
<DOCNO> 230880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sondun26.html </URL>
<DATE> 2004/04/13/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Talat Kuzey'e dönecek Rumlar hiçbir zaman azınlık olmayacak 
</HEADLINE>
<TEXT>

     KKTC Başbakanı Mehmet Ali Talat, ''Çözümün ardından kuzeye dönecek Rumların hiçbir zaman azınlık olmayacağını'' söyledi. 
     Başbakan Talat, Rum kesiminde yayımlanan Alithia gazetesine verdiği demeçte, Annan planının belirli noktaları ve özellikle Kıbrıslı Rumların ''endişeleri''ne değindi. 
     ''Çözümün ardından kuzeye dönecek Rumların hiçbir zaman azınlık olmayacağını'' belirten Talat, gazeteye göre, ''Girnelileri kentlerine dönmeye'' davet etti. 
     Talat, demecinde ayrıca, KKTC'de konaklama süresindeki kısıtlamaların kaldırılması önerisinin Burgenstock'taki görüşmeler sırasında Demokratik Seferberlik Partisi DİSİ Genel Başkanı Nikos Anastasiadis tarafından yapıldığını ve kendisinin de bu öneriye olumlu yanıt verdiğini söyledi. 
     Gazeteye göre, Talat, ''Kıbrıslı Rumların, iki kesimliliğin öngörülerinden dolayı bir kayıplarının olmadığını'' ifade ederek, ''Hiçbir durumda tezlerini kabul ettirenin Türkiye olduğunun iddia edilmemesi gerektiğini, Kıbrıslı Türklerin başardıkları birçok şeyin kendi tezlerinden oluştuğunu'' kaydetti. 
     
</TEXT>
</DOC>
