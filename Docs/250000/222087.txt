<DOC>
<DOCNO> 222087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sontur22.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis, Ankara'da öğrencilere göz yaşartıcı bomba attı 
</HEADLINE>
<TEXT>

     Kendilerini ''13 Mart İnisiyatifi'' olarak tanımlayan bir grup üniversite öğürencisinin, YÖK'ü protesto etmek amacıyla Başkent'te gerçekleştirdiği eylem gün boyu sürdü. 
     İstanbul, İzmir, Bursa, Kocaeli ve Diyarbakır'ın da aralarında bulunduğu çeşitli illerden sabah saatlerinde Ankara'ya gelen yaklaşık bin kişilik gruba Ankara'dan da 500'e yakın öğrenci katıldı. 
     Ankara dışından gelen göstericiler, Kurtuluş Parkı'nda toplanarak öğle saatlerine kadar halay çektiler, marşlar söylediler. 
     Öğrenciler, öğlen saatlerinde Ziya Gökalp Bulvarı'ndan Kızılay'a doğru yürüyüşe geçtiler. Çeşitli pankartlar açan göstericiler, sloganlar attılar. 
     Polis, izin almadıkları gerekçesiyle göstericileri Kızılay'a sokmamak için cadde üzerinde panzerlerden ve yaya ekiplerden oluşan barikat kurdu. Ziya Gökalp Bulvarı'ndan barikata kadar yürüyen göstericileri, polis megafonla uyardı. 
     Emniyet yetkilileri, göstericilerin temsilcileriyle görüşerek, burada ya da Kurtuluş Parkı'nda basın açıklaması yapıp dağılabileceklerini, Kızılay'a girmelerine izin verilmeyeceğini belirttiler. Öğrenci temsilcileri ise bunu kabul etmedi. 
     
     MÜDAHALE 

     Göstericiler, barikat önündeki yaklaşık yarım saat beklemenin ardından kaldırım taşlarını sökerek polisi taşlamaya başladılar. Bunun üzerine, Çevik Kuvvet birlikleri, biber gazından oluşan göz yaşartıcı bombaları öğrencilerin bulunduğu kesime attılar. 
     Kolej istikametine doğru geri çekilen ve ara sokaklara dağılan göstericiler, Cebeci, Dikimevi ve Ulucanlar'da ve gruplar halinde eylemlerini sürdürdüler. 
     Barikatlar kurarak, çeşitli bölgelerde eylemlerini sürdüren göstericiler, polis panzerlerini, polis araçlarını, belediye otobüslerini, reklam panolarını, sokak aydınlatma direklerini, yollardaki çöp bidonlarını tahrip ettiler. 
     Gruplara panzerlerle müdahale eden polis, göstericilerin üzerine tazyikli ve boyalı su sıktı. Müdahalelerde çok sayıda biber gazı kullanıldı. 
     Olaylarda 6 polis memuru yaralanırken, biber gazından etkilenen bir bayan polis memuru da hastaneye kaldırıldı. Diğer yaralı polislerin Numune Hastanesi'nde tedavi gördükleri belirtildi. 
     Güvenlik güçlerini olayların başlangıç yeri olan Kızılay'dan verdiği talimatlarla yönlendiren Emniyet Müdürü Ercüment Yılmaz, gösterilerin bitmesinden sonra yaralı polisleri ziyaret etti. 
     Öğrencilerin akşam saatlerinde Kızılay'da toplanma ihtimaline karşı çeşitli yerlerde güvenlik önlemlerinin devam ettiği bildirildi. 
     
     NOTLAR 

     Eylem nedeniyle, Valiliğin isteği üzerine, Ankaray seferleri Kızılay'dan Dikimevi'ne doğru bazı istasyonlarda durulmayarak gerçekleştirildi. 
     Eylem, nedeniyle görevlendirilen 5000 polis geniş güvenlik önlemi aldı. 
     Ziya Gökalp Bulvarı saat 11.00'de trafiğe kapatıldı. 
     Bir polis helikopteri Kızılay üzerinde saat 09.00'dan itibaren denetim uçuşu yaptı. Dağılan grupların yerlerinin tespiti amacıyla polis helikopteri tekrar havalanarak çalışmalarına devam etti. 
     Özellikle Cebeci'deki gösteriler sırasında bazı mağazaların ve büfelerin kepenk indirdikleri gözlendi. Cebeci ve Dikimevi kavşaklarında trafikte zaman zaman aksamalar yaşandı. 

     
</TEXT>
</DOC>
