<DOC>
<DOCNO> 213600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sontur22.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül 'Denktaş üzerinde çok baskı var, bu yanlış...' 
</HEADLINE>
<TEXT>

     Dışişleri Bakanı Abdullah Gül, KKTC Cumhurbaşkanı Rauf Denktaş'ın, Ada'daki Türk toplumunun lideri olduğunu vurgularken, Denktaş'ın üzerine fazla gidilmesinin doğru olmadığını belirtti. 
     Dışişleri Bakanı Gül, Brüksel'den dönüşünde Ankara Esenboğa Havaalanı'nda gezisini değerlendirdi. Gül, AB içinde Türkiye'nin üyeliğine karşı çıkan Hıristiyan Demokrat Grup içinden bazı kişilere karşı, bu tutumlarından dolayı tepki doğduğunu belirtti. Gül, Brüksel gezisini "kısa, yoğun ve verimli" olarak değerlendirdi. 
     
     "HEMEN KARŞILIK BEKLEMEK DOĞRU DEĞİL" 

     Gül, gazetecilerin Kıbrıs ile ilgili sorularını da yanıtladı. Gül, Kıbrıs konusunun Brüksel'deki görüşmelerde de gündeme geldiğini bildirdi. Gül, Brüksel'de bulunduğu süre içinde KKTC ve Türkiye yetkilileriyle devamlı temas halinde bulunduklarını belirtti. Türkiye ve KKTC liderliğinin devamlı istişare içinde olduğuna dikkat çeken Gül, "Şüphesiz ki böyle önemli olaylarda hemen karşılıklar beklemek doğru değildir, soğukkanlı bir şekilde hareket ediliyor, Türkiye nasıl olumlu bir tavur başlattıysa, bu olumlu tavır devam edecektir" dedi. 
     
     "EN ÇOK KATKIYI DENKTAŞ YAPACAK ÇÜNKÜ O LİDER" 

     KKTC Cumhurbaşkanı Denktaş'ın bu konuda en çok katkısı olacak kişi olduğunu vurgulayan Gül, "Çünkü toplumun lideri kendisidir. Şüphesiz ki birçok konu onun önderliğinde olacaktır. Bunları soğukkanlı bir şekilde değerlendirmek de herkesin hakkıdır" diye konuştu. 
     
     "DENKTAŞ'IN ÜZERİNE GİTMEK YANLIŞ" 

     Gül, "Şöyle bir yanlışı görüyorum Devamlı Sayın Denktaş'ın üzerinde bir baskı, devamlı ona yönelik sorular, devamlı bir baskı. Bu doğru bir şey değildir. Tarihi sorumluluk taşıyan insanların şüphesiz ki herşeyi çok doğru bir biçimde değerlendirerek karar vermeleri gerekir. O açıdan bunlar iyi bir şekilde değerlendirilecektir ve doğru kararlar sonunda hep beraber müşterek bir şekilde verilecektir" açıklamasında bulundu. 
     Denktaş'ın, bir toplum lideri olduğuna dikkat çeken Gül, Annan Planı'nın, her iki toplumun liderine hitap ettiğini belirtti. KKTC'nin seçilmiş ve şu andaki liderinin Rauf Denktaş olduğunu vurgulayan Gül, "Muhakkak ki bir çok şey onun öncülüğünde olacaktır" dedi. Gül, konuştuğu çerçeve içinde düşünülmesi durumunda olumlu şeylerin görüleceğini belirtti. 

     
</TEXT>
</DOC>
