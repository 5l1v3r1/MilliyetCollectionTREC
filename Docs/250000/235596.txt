<DOC>
<DOCNO> 235596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonsiy04.html </URL>
<DATE> 2004/04/28/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Mecliste şike tartışması... İddialar bakanı kızdırdı... 
</HEADLINE>
<TEXT>

     ANKARA Milliyet 

"Futbolda şike" iddiaları TBMM Genel Kurulu'nda tartışıldı. Başbakan Yardımcısı Mehmet Ali Şahin, bu iddialarla ilgili elinde bilgi ve belge bulunanların kendisine başvurmalarını istedi. CHP İzmir Milletvekili Ahmet Ersin, "Futbol Federasyonu ve Merkez Hakem kurulu'nun da şike işinin içinde olduğunu" iddia etti. 
     Şahin, TBMM Genel Kurulu'nda CHP İzmir Milletvekili Ahmet Ersin'in "Süper Lig'de şike ve teşvik primi" iddialarına ilişkin sözlü sorusunu yanıtladı. 
     Futbol Federasyonu'nun, basında çıkan haberler üzerine bir araştırma kurulu oluşturduğunu anımsatan Şahin, somut bir beyan ve delile rastlanmadığı yönünde bir rapor hazırlandığını belirtti. 
     Şahin, CHP Mardin Milletvekili Muharrem Doğan'ın, Trabzon Milletvekili Faruk Özak'ın, Trabzonspor-Gençlerbirliği maçına ilişkin pazarlıklar yaptığını duyduğu haberlerinin doğru olmadığını anlattı. 
     Teşvik primleri ile ilgili iddiaları da dikkatli bir şekilde izlediklerini bildiren Şahin, "Ümit ediyoruz ki 2003-2004 sezonu şaibesiz bir şekilde tamamlanacaktır. Kiminin şampiyon olacağı kiminin de kümeden düşeceği bir süreçte bu tür söylentilerin çıkmasını olağan karşılamak gerekir" dedi. 
     
     Pisliği halı altına süpürmek 

     CHP'li Ersin, Şahin'in sözlerini "Evin pisliğini halı altına süpürmeye" benzeterek futbolda teşvik primi de şike de olduğunu iddia etti. Ersin, "Futbol Federasyonu bu işin içinde. Futbolda mafyalaşma da var. Statlardaki olayların içinde mafya var. Merkez Hakem Kurulu ve Futbol Federasyonu maalesef bu mafyalaşmanın içinde" dedi. 
     
     Rize-Akçaabat maçı 

     Şahin'e "Rize-Akçaabat maçında ne oldu Allahaşkına " diye soran Ersin, "Fenerbahçe'ye kök söktüren takım niye yenildi Türk futboluna şaibe bulaştırmayacağız diye görmezden gelmek doğru değil. Bu konuda federasyona da güvenmiyorum, onlar da içinde zaten" dedi. 
     
     Şahin kızdı 

     Şahin, "Bizler sorumluluk taşıyan insanlarız. Tribünde oturan bir futbol taraftarı gibi, kahvehanede futbol sohbeti yapan insanlar gibi uluorta konuşamayız" diye tepki gösterdi. 
     İddiada bulunan herkesin delillerini de ortaya koyması gerektiğini kaydeden Şahin, Çaykur Rizespor- Akçaabat Sebatspor maçından sonra iddiada bulunarak şehirden ayrılan Teknik Direktör Yılmaz Vural'ı arayıp bakanlığa davet ettiğini söyledi. Şahin, ancak Vural'ın, ayrılmasının bu iddialarla ilgisi olmadığını bir gazeteci aracılığıyla kendisine ileterek İstanbul'a gittiğini anlattı. 
     Şahin, "Şike iddialarını hasırın, kilimin altına atıyor değiliz. İddialar varsa üzerine gidiyoruz" dedi. Şahin, Futbol Federasyonu ile ilgili iddialar konusunda Başbakanlık Teftiş Kurulu'nu görevlendirdiğini bildirdi. 

     
</TEXT>
</DOC>
