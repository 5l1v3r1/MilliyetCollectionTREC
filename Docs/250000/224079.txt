<DOC>
<DOCNO> 224079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sontur10.html </URL>
<DATE> 2004/03/20/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Hırsızlar açık kalan kameraya yakalandı 
</HEADLINE>
<TEXT>

     Karaman'da bir kuyumcu dükkanından altın bilezik çalan hırsızlar tesadüfen açık olan kamera tarafından görüntülendi. 
     Edinilen bilgiye göre, Çarşı Mahallesi'nde Yıldız Kuyumculuğa gelen biri kadın iki kişi alışveriş yapma bahanesi ile dükkan sahibini oyalarken, 2 milyar 600 milyon lira değerindeki 9 burma bileziği çaldı. 
     Yıldız Kuyumculuğun sahibi Mehmet Apayrı, camiye gitmek için dükkanını kapatmaya hazırlanırken gelen bir çiftin kendisinden vitrindeki altın bileziklerin fiyatını sorduğunu söyledi. 
     Vitrindeki bilezikleri tezgahın üzerine koyduğunu belirten Apayrı, ''Bilezikleri ellerine alarak bakan kadın ve erkek daha sonra vazgeçtiklerini söylediler ve 300 milyon lira değerinde bir yüzük satın alarak hızla dükkandan ayrıldılar. Kısa süre sonra vitrindeki bileziklerin eksik olduğunu fark ettim ve dükkanı kilitleyerek peşlerinden koştum, ancak bulamadım'' dedi. 
     Camiye giderken, vitrindeki altınları toplamadıklarını anlatan Apayrı, şöyle konuştu 
     ''O gün tesadüfen bilgisayara bağlı olan ve ancak 20 dakika görüntü çekebilen küçük kamerayı kayıtta bırakmıştım. Olayın şokunu atlattıktan sonra kamerayı kontrol ettiğinde hırsızları görüntülediğini fark ettim. Bilezikler çok usta şekilde çalındığı için anlayamadım. Kamera görüntüsünde ise hırsızlık anı çok zor anlaşılıyor. Polise bu kayıtları gösterdim. Görüntüden yararlanarak hırsızların yakalanacağını umuyorum.'' Olayla ilgili soruşturmanın sürdürüldüğü bildirildi. 
     
</TEXT>
</DOC>
