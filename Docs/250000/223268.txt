<DOC>
<DOCNO> 223268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/dunya/dun01.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörde Türkiye halkası 
</HEADLINE>
<TEXT>

   İspanyol polisi, Madrid'deki saldırıları düzenleyen Fas İslami Savaşçı Grubu Örgütü'nün Türkiye'deki 3 teröristle bağlantı kurduğunu saptadı 
      DIŞ HABERLER SERVİSİ 

   
   İspanya'nın başkentinde 11 Mart'ta düzenlenen saldırıların sorumlusu olarak gösterilen militanların, Türkiye'yle bağlantıları olduğu ortaya çıktı. 
   İspanya'da yayımlanan El Pais gazetesi, saldırıların ardında aşırı dinci Fas İslami Savaşçı Grubu'nun FİSG bulunduğu bilgisine ulaşıldığını, Afganistan'da El Kaide kamplarında eğitim gören FİSG militanlarının, Türkiye, İspanya, Cezayir, Mısır, İngiltere, Danimarka, İtalya, İrlanda ve Belçika'da bağlantıları olduğunu yazdı. Soruşturmada örgütün, Türkiye'den 3 kişiyle temas halinde olduğu da ortaya çıkarıldı. İspanyol polisi, soruşturmada, İstanbul'daki terör saldırılarının beyni Ebu Musa Zarkavi ismi üzerinde de duruyor. 
   
   Polis peşini bıraktı 
   Saldırıların ardından yakalanan baş şüpheli Cemal Zugam'ın da FİSG'le bağlantılı olduğu, yıllardır İspanya, Fas ve Fransa polisi tarafından takip edildiği ortaya çıktı. 2001'de evi aranıp Usame Bin Ladin'in görüntülerinin bulunduğu bir video kaset ele geçirilen, geçen mayısta Kazablanka'da düzenlenen saldırılarla bağlantısı saptanan zanlının, hakkında somut kanıt bulunmadığı için hiçbir zaman tutuklanamadığı açıklandı. Zugam'ın İspanyol ABC gazetesine konuşan komşuları da, zanlının aktif İslamcı militan olmakla övündüğünü, evinin yakınlarındaki bir camide arkadaşlarıyla buluşup karate öğrendiğini anlattı. 
   Öte yandan El Kaide adına El Hayat gazetesine gönderilen bir mesajda, Sosyalist Parti lideri Jose Luis Rodriguez Zapatero'nun 30 Haziran'a kadar Irak'tan asker çekme sözündan dolayı yeni yönetimin niyetini öğrenmek için İspanya'daki tüm operasyonların durdurulduğu duyuruldu. 
   
   
   
   
</TEXT>
</DOC>
