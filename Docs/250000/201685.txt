<DOC>
<DOCNO> 201685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sontur07.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürtuna 'Hangi partiden aday olacağımı 15 gün içinde açıklarım 
</HEADLINE>
<TEXT>

     İstanbul Büyükşehir Belediye Başkanı Ali Müfit Gürtuna, 28 Mart 2004'te yapılacak yerel seçimlerde İstanbul Büyükşehir Belediye Başkanlığı'na aday olacağını ve partisini en geç yılbaşına kadar açıklayacağını bildirdi. 
     Gürtuna, ''İstanbul Büyükşehir Belediye Başkanlığı'na aday olmayı düşündüğünü'' belirterek, şunları söyledi 
     ''Belediyecilik, İstanbul'u bilme, şehir diplomasisi olmak üzere her alanda önemli birikimlere sahibim. Arzumuz o ki, İstanbul'u en iyi şekilde geleceğe hazırlayalım. Bugüne kadar bu çaba içinde olduk. Bundan sonra da bu birikimimizle bu çabalar daha zirve noktaya taşınsın. İstanbul'a faydalı olalım. Hem başladığımız projeleri bitirelim, hem de İstanbul'u lider şehir, yöneten şehir yapacak kurumların hazırlıklarını yapalım ve dünya kültür başkenti İstanbul'u hazırlamada gerekli iklimi oluşturalım.'' Gürtuna, ''İstanbul birikimi, genel şehircilik birikimi ve medeniyet birikimi bulunmadan böyle bir hazırlığı yapmanın çok zor olduğunu'' vurgulayarak, şöyle devam etti 
     ''Biz, yaklaşık 20 yıllık bir birikimle bu geleceği hazırlıyoruz. İstanbul'un gelecek öngörülerini ortaya koyuyoruz. İstanbul'un geleceğinin şekillenmesinde, önümüzdeki dönemin çok önemli bir yeri olacak. O dönem boş geçmemeli. Eğer İstanbul önümüzdeki 5 yılı kaybederse, geldiğimiz noktadan geri gider. Bu kadar emek zayi olur ve İstanbul tarihi şansını kaybeder. Onun için, önümüzdeki 5 yıllık süreç İstanbul'un tam anlamıyla şekillenme dönemi olacaktır.'' ''İstanbul'a belediye başkan adayı olacakların topyekün özellikler dizisine sahip bulunmaları gerektiğini'' kaydeden Gürtuna, bu özellikleri şöyle sıraladı 
     ''Sadece belediyeyi bilmek yetmez. Tarihi birikime, kültür sanat birikimine, gelecek öngörüsüne, vizyonel bir yaklaşım ve birikime sahip olmak gerekiyor ki, İstanbul'u çağın önüne taşıyalım, Türkiye'nin gerçek anlamda taşıyıcı gücü haline getirelim. Sadece klasik belediyecilik hizmetlerini yapmakla bunlar yerine gelmez.'' 
     
     ''PARTİ TERCİHİNDE SON NOKTAYA GELDİM'' 
     İstanbul Büyükşehir Belediye Başkanı Ali Müfit Gürtuna, ''parti tercihinde de son noktaya geldiğini'' belirterek, ''seçeceği parti için kriterleri'' hakkında şunları söyledi 
     ''Psikolojik olarak irtibat halinde olabileceğim, dostluklarımın, irtibatlarımın, mazi beraberliğimin bulunduğu insanlarla olmayı tercih ederim. Çünkü bu bende rahatlamayı, kolay çalışmayı, entegrasyonun hızını ve verimliliği sağlar. İnsan olarak herkes için tabii bir şeydir. Bir de İstanbul'a verimli olabilmek açısından güçlü bir ekiple çalışmak gerekiyor. Hükümetle irtibatları önemsiyorum. Verimli bir çalışma ortamının sağlanması gerekiyor. Çünkü ne İstanbul'un, ne de Türkiye'nin kaybedecek imkanı, enerjisi ve zamanı var. O nedenle bütün verimliliğimizle, bütün gücümüzle geleceğe en iyi şekilde hazırlanmamız lazım.'' Gürtuna, ''seçimde hangi partiden aday olacağını en geç yılbaşına kadar açıklayacağını'' sözlerine ekledi. 
     
</TEXT>
</DOC>
