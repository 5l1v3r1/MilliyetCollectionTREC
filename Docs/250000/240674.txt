<DOC>
<DOCNO> 240674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/soneko08.html </URL>
<DATE> 2004/05/17/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Borsa'da haftaya bakış... Borsa hangi konulara odaklanacak 
</HEADLINE>
<TEXT>

     Borsa'da bu hafta, döviz ve faizdeki gelişmeler, AB ve IMF ile ilişkilerin yanı sıra Hazine'nin 20 Mayıs'taki takas senetlerine ilişkin değişim ihalesi yatırımcılar tarafından yakından izlenecek. 
     Gedik Yatırım Menkul Değerler tarafından hazırlanan haftalık strateji raporunda, YÖK tasarısı üzerinde başlayan tartışmalara paralel olarak faiz ve döviz fiyatlarında yaşanan yükselişin hisse senetleri piyasasında satış baskısının sürmesinde etkili olduğu hatırlatıldı. 
     Geçen hafta, Merkez Bankası'nın döviz piyasasına yaptığı küçük çaplı müdahalelerin etkili olduğu, hisse senedi yatırımcılarının da döviz fiyatlarındaki seyre göre işlem yaptıklarının gözlendiği dile getirilen raporda, şöyle denildi 
     ''Öte yandan 41 dolara kadar yükselen petrol fiyatlarının net ithalatçı olan Türkiye'ye etkisini ve eurobondlarda satış baskısının sürmesini de Türk Lirası piyasaları olumsuz etkileyen faktörler arasında sayabiliriz. Bu arada endeks üzerinde etkili bazı hisselere gelen yabancı satışlarını karşılayabilecek yeterli ölçüde yurtiçi talebin olmamasının hisse senetleri piyasasında toparlanmayı zorlaştırdığı söylenebilir.'' Raporda, bu hafta YÖK Yasası'nın artık gündemi daha az meşgul etmesinin beklendiği ve siyasi faktörlerin biraz daha geri planda kalacağının tahmin edildiği ifade edilerek, uluslararası piyasalarda Türkiye ekonomisini tehdit edebilecek bir faktörün petrol fiyatları olduğu vurgulandı. 
     Bu hafta petrol fiyatlarının yükselişini sürdürmesi halinde piyasalar üzerinde olumsuz etkisini artıracağı belirtilen raporda, Mayıs ayı başından bu yana yüzde 15 civarında değer kaybeden eurobondların bu hafta göstereceği performansın da yine yatırımcıların karar verme mekanizmalarını etkileyeceği bildirildi. 
     Temel ekonomik değişkenlerden olan bütçe verileri, enflasyon, sanayi üretimi ve kapasite kullanımı verilerindeki iyileşme sürdüğüne işaret edilen raporda, şu yorumlara yer verildi 
     ''Özellikle Ocak-Nisan döneminde gerçekleşen 9,8 faiz dışı fazla verisinin son derece önemli olduğunu düşünüyoruz. Ancak bir takım verilerde görülen iyileşmeye karşın cari işlemler açığı, kamu borç stoku ve istihdam verilerinin kötüye gittiği ve bu durumun portföy amaçlı yabancı sermaye girişini zorlaştırdığı bir gerçek. 
     Piyasalar için diğer önemli bir konu Çukurova Grubu ile BDDK arasında bir anlaşma yapılıp yapılmayacağı. Çukurova Grubu'nun teklifinin kabul edilmesi durumunda piyasalarda bir miktar toparlanma olabilir.'' Raporda, bu hafta İMKB Ulusal 100 Endeksi'nin 16,500 seviyesi üzerinde kalmayı başarabilirse teknik satış baskısının azalabileceği ifade edilerek, endekste ilk direncin 17,000 puan seviyesinde olduğu kaydedildi. 
     
</TEXT>
</DOC>
