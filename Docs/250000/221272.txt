<DOC>
<DOCNO> 221272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/soneko45.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Ali Coşkun Hiç çalışmadan maaş alan 800 bin kişi var 
</HEADLINE>
<TEXT>

     Sanayi ve Ticaret Bakanı Ali Coşkun, yerel seçimlerde, genel seçimlerdeki başarının çok üzerinde bir başarı beklediklerini bildirdi. 
     Sanayi ve Ticaret Bakanı Ali Coşkun, Gazi Üniversitesi G.Ü İktisadi ve İdari Bilimler Fakültesi İ.İ.B.F İşletme ve Araştırma Topluluğu'nun düzenlediği konferanslar çerçevesinde öğrencilerle sohbet etti. 
     Bakan Coşkun, enflasyonun Şubat ayı içerisinde tek haneli rakamlara indiğini belirterek, ''İstikrarlı bir şekilde enflasyonu tekli rakamlarla göreceğimiz yıl yine 2005'dir'' dedi. 
     Yapılan reform yasaları ile Türkiye'yi adeta yeniden yapılandırdıklarını anlatan Coşkun, yakında anayasada, demokrasi ve insan haklarına, hukukun üstünlüğünü ve özgürlüklere aykırı olan hususları değiştireceklerini kaydetti. Uyum yasalarını da değiştireceklerini belirten Coşkun, şöyle dedi 
     ''Biz Avrupalı dostlarımızın bizim onurumuzu kıracak şekilde uyarılarına muhatap olmadan AB'ye girmeye hak kazanmış bir ülke olarak bu yılı geçireceğiz. Tabi ki takdir artık onların kararıdır.'' Daha sonra öğrencilerin sorularını yanıtlayan Coşkun, küreselleşmenin ulus devletlere yansımasına ilişkin bir soruya verdiği yanıtta, ulusal egemenliğin uluslararası egemenliğe dönüştüğünü söyledi. Türkiye'nin AB ile olan ilişkilerinde adeta penaltıya düşmesinin nedeninin Türkiye'nin AB'nin siyasi karar organında yer almadan, onların egemenlikleri hakkında söz sahibi olamadan AB ile gümrük birliğine girerek egemenlik hakkını AB'ye devretmesi olduğunu söyledi. Coşkun, bunun sonucunda Türkiye'nin sıkıntıya düştüğünü ve Çin mallarının istilasına uğradığını bildirdi. 
     Bir başka soruya verdiği yanıtta da Türkiye'de yolsuzlukların yoksulluklara neden olduğunu anlatan Coşkun, yönetimleri sırasında Türkiye'deki hortumların önünün kesildiğini bildirdi. 
     Coşkun, özelleştirmelerde sadece paranın temel kriter olarak alınmasının yanlış olduğunu da belirterek, satılmayan kuruluşların devletin sırtında bir yük oluşturduğunu bildirdi. Hükümet olarak devlet kuruluşlarını serbest piyasada satmaya kararlı olduklarını anlatan Coşkun, aksi halde özelleştirmelerin yapılamayacağını bildirdi. 
     
     ''800 BİN KİŞİ ÇALIŞMADAN MAAŞ ALIYOR'' 
     Türkiye'de devlette hiç çalışmadan maaş alan 800 bin kişi bulunduğunu da ifade eden Bakan Coşkun, ''İşten atıyorsunuz, Danıştay kararıyla geri geliyor'' dedi. Coşkun, Türkiye'de devletin devlete karşı olduğu bir yapının hakim olduğunu kaydetti. 
     Bakan Coşkun, enflasyonun tek haneli rakamlara inmesine rağmen, halkın satınalma gücünün yükseltilememesinin hayat pahalılığına neden olduğunu söyledi. 
     Son 10 yıllık dönemde her yıl Türkiye'den 5-6 milyar dolar haksız kazancın Türkiye dışına transfer edildiğini belirten Coşkun, ''Yani Türkiye sömürüldü, emildi'' diye konuştu. 
     
</TEXT>
</DOC>
