<DOC>
<DOCNO> 227213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/soneko24.html </URL>
<DATE> 2004/03/31/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
ASO Başkanı Çağlayan Hükümetin sorumluluğu artmıştır 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, seçimlerden AK Parti'nin oy oranını artırarak çıkmasının, hükümetin sorumluluklarını daha fazla artırdığının bir göstergesi olduğunu vurgularken, AK Parti'nin rehavete kapılmamasını istedi. 
     Çağlayan, Devlet Bakanı Ali Babacan'ın da katıldığı ASO'nun aylık Oda Meclisi toplantısında yaptığı konuşmada, hükümetin seçim sonuçlarını Türkiye için iyi bir şans olarak değerlendirebileceğini, Türkiye'nin artık iyi şeyler olmasını istediğini bildirdi. 
     AK Parti'nin de seçimden bu mesajı çıkarması ve rehavete kapılınmaması gerektiğini anlatan Çağlayan, ''çünkü iktidar partisinin yerel seçimlerden de yüksek oy almış olması, siyasi istikrar ile ekonomik istikrarın birlikte yürütüleceği yönündeki beklentileri güçlendirmiştir'' dedi. 
     Hükümete, seçimlerle oluşan iyimserliğin doğru yönetimi gibi hassas bir görev düştüğünü de belirten Çağlayan, seçimin bir anlamda hükümetin karnesini oluşturduğunu ifade ederken, ''vatandaş hükümete, iyi bir ilk sömestr karne notu vermiştir. Şimdi hükümet, bunu iyi değerlendirmeli ve ona göre daha hızlı ve daha çok çalışmalıdır'' dedi. 

     
</TEXT>
</DOC>
