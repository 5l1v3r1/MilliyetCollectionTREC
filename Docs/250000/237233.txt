<DOC>
<DOCNO> 237233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonsiy28.html </URL>
<DATE> 2004/05/04/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Anayasa değişikliğinin 1. maddesinin oylamasına geçildi 
</HEADLINE>
<TEXT>

     TBMM Genel Kurulu'nda, Anayasa değişikliği teklifinin, kadın-erkek eşitliğine ilişkin hükümler içeren birinci maddesi üzerindeki görüşmeler tamamlanarak, oylamasına geçildi. 
     Madde üzerinde görüşlerini açıklayan CHP İstanbul Milletvekili Güldal Okuducu, tek cinsin egemenliği ile erkek erkeğe 21. yüzyıla girilemeyeceğini söyledi. 
     Kadınları aldatmaya kimsenin hakkı olmadığını kaydeden Okuducu, Anayasa değişikliği ile ''erkeklerin töre adına katil, kadınların ise kurban olmasının önlenmesini'' diledi. 
     CHP Adana Milletvekili Gaye Erbatur da kadınların eksik temsilinin sona ermesini isteyerek, siyasetin erkek egemen görüntüden kurtarılması gerektiğini söyledi. 
     Daha sonra, Anayasa'nın 10. maddesinin sonuna, ''Kadın ve erkek eşit haklara sahiptir. Devlet kadınların ve erkeklerin eşitliğinin yaşama geçmesini sağlamakla yükümlüdür'' ifadesinin eklenmesi öngören Anayasa Değişikliği Teklifi'nin birinci maddesi üzerinde CHP milletvekilleri iki önerge verdi. 
     Adalet Bakanı Cemil Çiçek, önergeler üzerinde söz alarak, AB üyesi 14 ülkenin anayasalarından kadın-erkek eşitliğine ilişkin hükümlerden örnekler verdi. 
     Çiçek, teklifteki maddenin Alman Anayasası'ndan esinlenerek hazırlandığını ifade ederek, maddeye pozitif ayrımcılığın da yüklenebileceğini söyledi. Çiçek, teklifin 7. maddesinin Anayasa'nın 90. maddesini değiştirerek, uluslararası anlaşmaları yasa hükümleri üzerine çıkardığını ifade ederek, Türkiye'nin imzaladığı BM Kadınlara Karşı Her Türlü Ayrımcılığın Önlenmesi Sözleşmesi'nin hükümlerinin CHP milletvekillerinin yapmak istediği değişiklikleri kapsadığını bildirdi. 
     Önergeler, maddenin sonuna, ''Devlet, cinsler arasında eşitliği fiilen yaşama geçirmekle yükümlüdür. Bu amaçla yapılacak düzenlemeler ve alınacak önlemler ayrımcılık ve imtiyaz sayılamaz'' ifadelerinin eklenmesi öngörüyordu. 
     Yapılan oylamada önergeler, AK Parti milletvekillerinin oylarıyla reddedildi. 
     AK Parti İzmir milletvekili Serpil Yıldız ile İstanbul Milletvekili Lokman Ayva, CHP milletvekilleriyle birlikte önergelere kabul oyu verdi. 
     Bazı CHP Milletvekilleri Yıldız ve Ayva'nın yanına gelerek tebrik ettiler. 
     Daha sonra maddenin gizli oylamasına geçildi. 
     
</TEXT>
</DOC>
