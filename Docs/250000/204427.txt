<DOC>
<DOCNO> 204427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/sontur11.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkeklerde yaş dönümü bunalımı, psikolojik .. 
</HEADLINE>
<TEXT>

     Gaziantep Üniversitesi Tıp Fakültesi Psikiyatri Bölümü Öğretim Üyesi Doç. Dr. Hamdi Tutkun, erkeklerde görülen yaş dönümü bunalımının, menopoz gibi biyolojik değil psikolojik olduğunu söyledi. 
     Tutkun, AA muhabirine yaptığı açıklamada, yaşı ilerleyen erkeklerde görülen yaş dönümü bunalımının Andropoz , vücuttaki hormonal dengenin bozulması sonucu değil, erkeklerin hayatları boyunca kafalarında tasarladıkları ideallere ulaşamaması sonucu ortaya çıktığını ifade etti. 
     Erkeklerin, yaş dönümü bunalımıyla genellikle 40-50 yaşları arasında tanıştığını, iş, evlilik, para, kariyer gibi ideallerine ulaşamadığını düşünen erkeklerin alışılmamış davranışlarda bulunabildiğini belirten Tutkun, şöyle konuştu 
     ''Hayatının belirli bir dönemini geride bırakan erkek, dönüp geriye baktığında ideallerinin çoğunu gerçekleştiremediğini görür. Bu onu büyük bir hayal kırıklığına uğratarak, saçma ve mantıksız davranışlara sevk eder. Buna örnek olarak Çocuklar Duymasın dizisindeki Müsteşar Kemal tiplemesini gösterebiliriz. Müsteşar Kemal, dizide her hafta başka bir heves ve macera peşindedir. Emekli Kemal Bey dizide, kendini kanıtlamak için yaşına hiç de uygun olmayan davranışlar içine girmektedir.'' İşinden ve eşinden memnun olmayan erkeklerin daha önce çocuklarının küçük olması nedeniyle hayatında değişiklik yapamadığını ifade eden Tutkun, şunları anlattı 
     ''Ancak, belli bir yaşa gelen erkekler, çocuklarını okutup, evlendirdikten sonra yeni bir hayata başlamak istiyorlar. Artık onlar için yeni bir dönem başlamıştır. Kaybettiklerini, değiştirmek istediklerini gerçekleştirmeyi düşünmeye başlarlar. Kimisi eşinden boşanır, kimisi emekli olur. Bazıları ise her şeyden uzaklaşıp memleketine yerleşmek ister. Yaş dönümü bunalımı geçiren erkeklerin aileleri de bu dönemde önemli sorunlarla karşı karşıya kalabilir.'' Doç. Dr. Tutkun, yaş dönümü bunalımına giren erkeklerin psikolojik yardım alarak, bu dönemdeki sorunlarını çözebileceklerini sözlerine ekledi. 
     
</TEXT>
</DOC>
