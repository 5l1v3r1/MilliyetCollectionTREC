<DOC>
<DOCNO> 217582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/siyaset/asiy.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP, Eskişehir'de liste veremedi 
</HEADLINE>
<TEXT>

   CHP, aday listesini Seçim Kurulu'na saatinde yetiştiremediği Eskişehir'de büyükşehir ve bazı merkez ilçeler için aday gösteremedi... 
      EYÜP KELEBEK Eskişehir DHA 

   
   Eskişehir İl Seçim Kurulu, CHP'nin büyükşehir, merkez ilçe ve bağlı belde belediye başkanları ile il genel ve belediye meclis üyesi aday listesini yasal süre olan saat 17.00'den sonra getirildiği için teslim almadı. CHP'nin, Eskişehir Büyükşehir Belediyesi ile alt belediyeler Tepebaşı ve Odunpazarı, merkeze bağlı beldeler Muttalip, Çukurhisar ve Gündüzler'de başkan adayları seçim kuruluna bildirilemedi. 
   Eskişehir'in diğer ilçelerdeki aday başvuruları ise o ilçelerin seçim kurullarına daha önce yapıldığı için, CHP buralarda seçime katılabilecek. CHP İl Başkanı Seyit Ali Uslu, dün saat 17.05'te İl Seçim Kurulu'na gittiklerinde başka bir siyasi parti temsilcisinin aday listelerini teslim etmekte olduğunu belirterek, şöyle konuştu "Onlar listelerini teslim etikten sonra sıra bize geldi. Başvuruları teslim etmek istediğimiz sırada saat 17.10'u gösteriyordu. İl Seçim Kurulu Başkanı Mustafa Kemal Tüfenk 'Saat doldu' diyerek başvurularımızı kabul etmedi. Noter çağırıp tutanak tutturacağız." 
   CHP, Eskişehir'de Büyükşehir Belediye Başkanlığı'na avukat Aydın Güngör, Tepebaşı Belediye Başkanlığı'na Murat Sönmez, Odunpazarı Belediye Başkanlığı'na ise İsmail Haşim Ateş'i aday göstermişti. 
   
   İl örgütünde kavga 
   CHP il örgütü, genel merkeze, listeyi seçim kuruluna teslim edecek merkez ilçe başkanı Vedat Celal Alp'in kalp krizi geçirerek hastaneye kaldırıldığını, bu nedenle listelerin teslim edilemediğini bildirdi. Ancak, il örgütündeki liste kavgası yüzünden listelerin teslim edilemediği ortaya çıktı. Eskişehir'deki skandal, genel merkeze iletilince Baykal'ın, bugün milletvekilleriyle yapmayı planladığı ve adaylarına destek isteyeceği gezi iptal edildi. 
   
   Çankaya adayı karıştırdı    ANKARA Milliyet 

   Çankaya adaylığı, CHP MYK'nın dün sabaha kadar süren toplantısında Genel Başkan Yardımcısı Eşref Erdem ve Genel Sekreter Yardımcısı Mehmet Sevigen ile Genel Sekreter Önder Sav arasında kavgalara neden oldu. Erdem, eski Ankara İl Başkanı Levent Gök'ün, Sav da Tekin Bingöl'ün aday gösterilmesini istedi. 2 kurmayına tepki gösteren Baykal, diğer aday adayı Prof. Dr. Muzaffer Eryılmaz'ın adaylığına karar verdi. Adaylarını tanıtmak için dün genel merkeze gelen Baykal, Çankaya Belediye Başkanı Haydar Yılmaz'a yakın partililerin protestosuyla karşılaştı. Yılmaz yanlıları, Baykal ve Önder Sav'ı istifaya çağırdı. Olaylara Çevik Kuvvet müdahale etti. Öte yandan Baykal, Adana Büyükşehir Belediye Başkan Adayı Bülent Özülkü'nün Şirinler Çetesi'yle bağlantısı iddialarına da "Demirel'in üslubuyla söylüyorum 'Olmuş da ne olmuş'. İnsanlar ilamla değil, hükümle suçlanmalı" yanıtını verdi. 
   
   
</TEXT>
</DOC>
