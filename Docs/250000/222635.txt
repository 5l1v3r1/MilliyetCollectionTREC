<DOC>
<DOCNO> 222635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/spor/aspo.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
FENER'İN SON PRENSİ 
</HEADLINE>
<TEXT>

   Sarı - Lacivertli takımı son haftalarda ateşleyen Mehmet Yozgatlı, futbolu gençliğinde hobi olarak gördüğünü söyledi, "Aslında bankacıydım. Almanya'da tam staj yaparken, Metin Yüreğir'in ısrarıyla Türkiye'ye geldim" dedi 
      ÖZEL RÖPORTAJ CENGİZ MALGIR 

   
   Camianın yeni gözdesi 
   TÜRKİYE macerasına Kayserispor'da başlayan, oradan İstanbulspor'un yolunu tutan, Galatasaray'ın UEFA Kupası'nı kazanan kadrosunda yer alan, Adanaspor'a kiralık olarak gittikten sonra yine İstanbulspor'da kendini bulan Mehmet Yozgatlı'nın yıldızı Fenerbahçe'de yükseliyor. Müthiş yeteneğine rağmen yıllarca bir türlü sivrilemeyen genç oyuncu ara transferde geldiği Sarı - Lacivertli takımda kısa sürede taraftarın gönlünde taht kurdu, camianın yeni gözdesi oldu. 
   
   Lucescu istememiş 
   FUTBOLU gençlik döneminde bir hobi gibi gördüğünü kaydeden Mehmet Yozgatlı, "Almanya'da tanıştığım Metin Yüreğir hocam, beni profesyonelliğe teşvik etti. Ben aslında bankacıydım. O zamanlar tam staja başlayacaktım ki, Metin hocanın 'Git bir dene. İstemezsen geri dönersin' sözleri üzerine Türkiye'ye geldim" diye konuştu. Genç yıldız, Galatasaray'da Fatih Terim'in kendisini çoğu maçta kadroya aldığını ancak Lucescu'nun gelişiyle birlikte takımdan koptuğunu söyledi. 
   
   'Aslında santrforum' 
   YOZGATLI, "Hep tribüne çıkıyordum. Daha 21 yaşındaydım ve oynamak istiyordum. Lucescu ile görüştüm ve 'Sana ihtiyacım yok' deyince Galatasaray defterini kapadım" dedi. Uzun yıllar forvet oynadığını belirten genç oyuncu, "Fatih Terim ve Aykut Kocaman sayesinde sağ kanat oyuncusu oldum. Galatasaray maçı sonrası Teknik Direktörümüz Daum, "Gol attığın için değil, performansından dolayı tebrik ederim. Ergün'e oyun içinde tek bir pozisyon vermedin dedi" ifadelerini kullandı. 
   
   'Hooijdonk müthiş biri' 
   HAYALLERİNDEKİ takımda oynadığı için çok mutlu olduğunu da sözlerine ekleyen Mehmet, van Hooijdonk ile müthiş anlaştığını belirtti. Genç yıldız, "Her idmandan sonra, maçtan önce ve boş vakitlerimizde oturup konuşuruz. Beni hep mutlu etmeye çalışıyor. Bana sürekli, 'Ben ve Nobre'yi görmesen de sen yine de orta yap. Çünkü topa iyi vuruyorsun, mutlaka pozisyon olur' diyerek moral veriyor" diye konuşurken, şimdiden Nisan ayında doğacak çocuğunun heyecanını yaşadığını da kaydetti. 
   
   
</TEXT>
</DOC>
