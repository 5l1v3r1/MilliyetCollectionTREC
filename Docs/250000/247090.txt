<DOC>
<DOCNO> 247090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sondun27.html </URL>
<DATE> 2004/06/11/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
İsrail'den Gazze'yi gönüllü terkedeceklere para 
</HEADLINE>
<TEXT>

     İsrail hükümetinin, Gazze Şeridi'nden gönüllü olarak çekilecek Yahudilere mali teşvikler vermeyi planladığı bildirildi. 
     Başbakan Ariel Şaron'un böyle yaparak, çekilme işlemini saptanan Eylül 2005'ten önce hayata geçirmeyi istediği belirtiliyor. 
     İsrail'in Gazze'deki 21 ve Batı Şeria'daki 4 yerleşim biriminden 2005 sonuna kadar çekilmesi planlanıyor. 
     Yahudi göçmenlerin evlerini ağustos ayından itibaren terk etmeye başlaması ve bunun için tazminat ödenmesi öngörülüyor. 
     Maliye Bakanı Binyamin Netanyahu, teşvik için, gönüllü ayrılacak olanlara tazminatın bir parçası olarak önceden ödeme yapılmasının planlandığını söyledi. Ancak Netanyahu ne kadar para ödeneceği konusunda bilgi vermedi. 
     Planda göçmenlere evlerini gönüllü olarak terk etmeleri için eylüle kadar zaman tanınıyor. Kendi istekleriyle çıkmayanlar ise zorla tahliye edilecek. 
     Gazze'deki göçmenlerin ne kadarının ayrılmaya hazır olduğu bilinmiyor. Pek çoğu ideolojik gerekçelerle oturdukları toprağı korumaya ve bunun için savaşmaya kararlı görünüyor. 
     
</TEXT>
</DOC>
