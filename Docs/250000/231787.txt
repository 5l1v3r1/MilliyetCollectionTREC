<DOC>
<DOCNO> 231787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sontur25.html </URL>
<DATE> 2004/04/15/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Barda cinayet... Vali Güler "Eğlence yerlerine silah yasağı getireceğiz" 
</HEADLINE>
<TEXT>

     İstanbul Valisi Muammer Güler, Barış Dönmez adlı gencin Beyoğlu'nda öldürülmesine ilişkin, ''Talihsiz bir olay. Valilik olarak, eğlence yerlerine girişte silah taşıma yasağı getireceğiz'' dedi. 
     Vali Güler, Sultanahmet'teki ''Turizm Haftası''nın açılış töreninin ardından basın mensuplarının, Barış Dönmez'in Beyoğlu'nda bir barda boğazı kesilerek yaralanması ve daha sonra kaldırıldığı hastanede hayatını kaybetmesiyle ilgili sorularını yanıtladı. 
     ''Bu tür eğlence yerleriyle ilgili önlem alınıp alınmayacağı'' sorusu üzerine Güler, ''Beyoğlu bölgesinde geçmişten bu yana çok özel önlem uygulamaları olduğunu'' söyledi. 
     Vali Güler, şunları kaydetti 
     ''Talihsiz bir olay. Şimdi Valilik olarak, bu eğlence yerlerine girişte silah taşıma yasağı getireceğiz. Bunun çalışmasını arkadaşlar yapıyor. Gelişigüzel, silahlarla giriyorlar. Ruhsatlı bile olsa, belli eğlence yerlerine silahla girilmesini yasaklayacağız. Önümüzdeki günlerde bunu Valilik Tebliği ile kamuoyuna açıklayacağım.'' İstanbul Valisi Güler, Beyoğlu'ndaki olaya ilişkin araştırmanın yapıldığını ve failleriyle ilgili her türlü kanuni işlemin gerçekleştirileceğini bildirdi. 
     Türkiye Büyük Millet Meclisi'nde TBMM özel güvenlik teşkilatının yaygınlaştırılmasıyla ilgili bir kanun tasarısı bulunduğunu kaydeden Güler, bunun yasalaşmasıyla daha iyi önlem alma imkanı olacağını sözlerine ekledi. 
     
</TEXT>
</DOC>
