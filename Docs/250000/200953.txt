<DOC>
<DOCNO> 200953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sontur27.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızamık hakkında merak edilenler... 
</HEADLINE>
<TEXT>

     Sağlık Bakanlığı önderliğinde, Milli Eğitim Bakanlığı işbirliği ve UNICEF'in katkılarıyla başlatılan ''Aşı Günleri'' kapsamında, 10 milyon çocuk kızamık aşısıyla aşılanacak. 
     Sağlık Bakanlığı yetkilileri, ''kızamık ile ilgili merak edilenleri'' açıkladı. 
     Buna göre, kızamıktan korunmanın tek yolu olan aşı, kızamığa karşı son derece etkin ve güvenli. 
     Türkiye'de her yıl binlerce kızamık vakası görülüyor. 1970'lerden bu yana kızamık aşısı var olmasına rağmen istenilen düzeyde aşılama oranlarına ulaşılamadığı için kızamık önemli bir sağlık sorunu olarak kaldı. 
     Kızamık aşısının içinde gücü azaltılmış kızamık mikrobu bulunuyor. Virüs hastalığa neden olmuyor, aşı virüsü, bağışıklık sistemini hastalık virüsü ile karşılaştığında tanıyıp yok etmesi için hazırlıyor. 
     
     AŞI İKİ AŞAMALI 
     Sağlık Bakanlığı, kızamık virüsünün ortadan kaldırmak ve ''Kızamık Virüsünden Arındırılmış Bölge'' sertifikası almayı hedefliyor. Bu nedenle, 15 yaşından küçük çocukların ek bir doz kızamık aşısı ile aşılanarak kızamık virüsünün yayılımının engellenmesi ve hastalığı yok edilmesi amaçlanıyor. 
     İki aşamada gerçekleştirilecek aşılamanın ilkinde ilköğretim okullarındaki tüm çocuklar okullarında, 2004 yılında ise okul öncesi çocuklar ve okula devam etmeyen 6-14 yaş arası çocuklar evlerinde aşılanacak. 
     Aşılamalarda, ilköğretim okullarındaki 1. sınıftan 8. sınıfa kadar tüm çocukların, daha önceki aşılama veya kızamık geçirme öyküsüne bakılmayacak. 
     Aşılama çalışmasını, Sağlık Bakanlığı ve onların illerdeki temsilcisi olan Sağlık Müdürlükleri yürütüyor. Her çocuk için mutlaka yeni bir enjektör kullanılıyor. 
     
     EN SIK GÖRÜLEN YAN ETKİ 
     Zayıflatılmış aşı mikrobu bazen kızamığa benzer belirtilere yol açabiliyor, ancak bu belirtiler hafif ve kısa sürüyor. Kızamık aşısı olan her 100 kişiden 5 ila 10'unda ateş ve hafif döküntü görülebiliyor. Bu çocuklara parasetamol gibi ateş düşürücü ilaç verilebiliyor. 
     
     ÖNCEDEN AŞILANMIŞ ÇOCUK TEKRAR AŞILANMALI MI 
     Daha önceden kızamık aşısı olmuş çocukların Aşı Günleri sırasında tekrar aşılanması gerekiyor. Çünkü her çocuk geçmişteki kızamık aşısına yanıt vermemiş olabiliyor. Hangi çocuğun kızamığa karşı duyarlı olup olmadığı ancak çocuktan kan alınıp laboratuvar testi uygulanarak anlaşılabiliyor. Bu, aile ve çocuk için zahmetli ve pahalı bir yöntem. Bu nedenle tüm çocukların geçmiş aşı ya da hastalık hikayesine bakılmadan aşılanması gerekiyor. Kızamığa karşı bağışık bir çocuğun tekrar aşılanmasının sakıncası bulunmuyor. Çocuk zaten bağışık ise vücut aşı mikrobunu etkisiz hale getiriyor. 
     
     KISA SÜRE ÖNCE AŞILANMIŞ ÇOCUKLAR AŞILANMALI MI 
     Kızamık aşısı bir aylık bir süre içinde bağışıklık oluşturuyor. Bu süre içinde yapılan yeni bir kızamık aşısının vücuda katkısı bulunmuyor. Bu nedenle son bir ay içinde kızamık aşısı olmuş bir çocuğun aşılanmasına gerek duyulmuyor. Yanlışlıkla yapılmışsa yan etkiye neden olmuyor. 
     
     ÖNCEDEN KIZAMIK GEÇİRMİŞ ÇOCUK AŞILANMALI MI 
     Çocukların, geçmişte kızamık geçirdiği düşünülse bile Okul Aşı Günleri sırasında tekrar aşılanması gerekiyor. Kızamık hastalığı, ''kızamıkcık'', ''6. hastalık'' gibi diğer döküntülü hastalıklara çok benziyor bunlarla karışabiliyor. Kızamık hastalığının kesin tanısı ancak kan alınıp laboratuvar testi uygulanarak konulabiliyor. Oysa Türkiye'de kızamığın laboratuvar testine dayalı teşhisi yaygın değil. Bu nedenle kızamık geçirdiği düşünülse bile, tüm çocukların tekrar aşılanması gerekiyor. Kızamığa karşı bağışık bir çocuğun tekrar aşılanmasının sakıncası bulunmuyor. 
     
     TÜRKİYE'DE KIZAMIK VAKALARI 
     Kızamık, Türkiye'de yaygın görülen ve her 3-4 yılda bir büyük salgınlara neden olan önemli bir hastalık. Her yıl 8-30 bin arası olgu bildiriliyor. Kızamık geçiren ortalama her 100 çocuktan 3'ü yaşamını yitiriyor. Oysa kızamığın son derece etkin, ücretsiz ve uygulaması kolay bir aşısı var. 
     Hastalanan her 100 kişiden 6-20'si orta kulak iltihabı, ishal ve hatta zatürree, bin kızamıklıdan birinde beyin iltihabı gelişiyor. 
     Aşılanmamış veya yapılan tek doz aşıya yanıt vermemiş çocuklar kızamığa karşı duyarlı kalıyor ve Türkiye'de kızamık virüsünün yaygın olarak dolaşmasına neden oluyor. Okul çağı çocukları arasında da kızamığa duyarlılık yüksek ve okul salgınları kızamık salgınları arasında önemli bir yer alıyor. 
     
</TEXT>
</DOC>
