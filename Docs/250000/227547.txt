<DOC>
<DOCNO> 227547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sondun51.html </URL>
<DATE> 2004/04/01/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
İrlanda'da sigara yasağının ilk kurbanı bir milletvekili oldu 
</HEADLINE>
<TEXT>

     İrlanda'da pazartesi günü yürürlüğe giren, işyerleri ve kapalı kamu alanlarında sigara içme yasağının ilk kurbanı bir milletvekili oldu. 
     Ana muhalefet partisi Fine Geal'ın adalet sözcüsü John Deasy, salı gecesi meclisin yanındaki barda en az 3 sigara içince bu görevinden alındı. 
     Diğer milletvekilleri, Deasy'nin bardaki acil çıkış kapısından dışarı çıkmaya çalıştığını, ancak bar çalışanlarının izin vermemesi üzerine içeride sigara içerek yasağı ihlal ettiğini söyledi. 
     Partinin lideri Enda Kenny, adalet sözcüsü olarak, yasağın desteklenmesine önder olması gereken Deasy'yi görevinden almaktan başka çaresi olmadığını belirtti. 
     Kenny, ''Politikacılar örnek olmalı'' diyerek hiç kimsenin yasanın üstünde olmadığını söyledi. 
     Enda Kenny, Deasy hakkında kovuşturma açılabileceğini de kaydetti. Deasy'nin milletvekilliğinin süreceği bildirildi. 
     Yasağı ihlal edenler 3700 dolara kadar para cezasına çarptırılabiliyor. 
     İrlanda, pazartesi uygulamaya başladığı yasakla, ülke genelinde sigaranın yasaklandığı ilk ülke olmuştu. 
     
</TEXT>
</DOC>
