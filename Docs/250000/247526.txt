<DOC>
<DOCNO> 247526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/sondun20.html </URL>
<DATE> 2004/06/13/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Avrupa Parlamentosu seçimleri... Almanlar sandık başında... 
</HEADLINE>
<TEXT>

     Almanya'da, Avrupa Parlamentosu AP seçimleri için oy verme işlemi yerel saatle 09.00'da başladı. 
     Almanya'da yaklaşık 63,6 milyon seçmen oy kullanacak. Oy verme işlemi, yerel saatle 18.00'e kadar devam edecek. Sonuçların bu akşam geç saatlerde belli olması bekleniyor. 
     Almanya'da, 24 partinin katıldığı, 99 Alman milletvekilinin seçileceği Avrupa Parlamentosu seçimleri için, 7 Türk kökenli milletvekili adayı bulunuyor. 
     Adaylardan Alman Sosyal Demokrat Parti'nin SPD 10. sıradaki adayı Türk işadamı Vural Öger ile Birlik 90 Yeşiller partisinin 6. sıradaki adayı Cem Özdemir'in seçilmesi garanti olarak görünüyor. 
     Katılımın yüksek olmasını dileyen Cem Özdemir, ''Umarım hayırlı olur. Partimiz, 10'un üzerinde milletvekili çıkarmayı hedefliyor. AP milletvekili seçildiğimde ilk işim, ayrımcılığa karşı yasayı gündeme getirmek olacaktır. Bu yasanın Almanya'da çıkması için, Brüksel'den baskı yapılmasını isteyeceğim'' dedi. 
     Özdemir, aralık ayında Türkiye'ye AB üyeliği için müzakere tarihi verileceğini belirterek, ''Gelecek yıl en ağırlıklı konunun ekonomik kriterleri yerine getirmesi olacaktır. Türkiye'nin Avrupa'ya giden yolunda üzerime düşen görevi yerine getireceğim ve Türkiye'nin çağdaş yüzünü tanıtacağız'' diye konuştu. 
     
</TEXT>
</DOC>
