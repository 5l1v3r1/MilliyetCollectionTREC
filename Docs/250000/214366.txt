<DOC>
<DOCNO> 214366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/ekonomi/eko03.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası Türkiye'nin elitleri girişimciliğe engel 
</HEADLINE>
<TEXT>

   100 milyon dolarlık 'bilgi ekonomisi ve yaratıcılık projesi'ne dair Dünya Bankası raporunda, elitlerin yeni insanları dışlayarak girişimciliği engellediği belirtildi 
   SEÇKİN ÜREY Ankara 
   
   Dünya Bankası, yaptığı bir değerlendirmede Türkiye'de girişimciliğin önündeki başlıca engeller arasında elit kesimi gösterdi. 
   Türkiye'ye 2005'de 100 milyon dolar tutarında 'bilgi ekonomisi ve yaratıcılık projesi' kredisi vermeyi öngören Dünya Bankası'ndan bir heyet 10 Ocak'ta Türkiye'ye geldi. Heyet, izlenimlerini içeren raporun taslağında, "Türk nüfusunun yüksek girişimcilik kabiliyeti bulunuyor" denildi. Bu özelliğin sadece uluslararası alanda iş yapan büyük şirketler için değil, KOBİ'ler içinde geçerli olduğu anlatıldı. 
   Türkiye'nin girişimci özellikler barındırmasına rağmen bu avantajı kullanamadığı raporda kaydedildi. Bunun başlıca nedenleri arasında gelir uçurumunun yattığı belirtildi. Raporda, "Dışarıdan yeni insanlar kabul etmeyen iyi eğitimli ve varlıklı elit kesim, nüfusun çoğunluğunu oluşturan eğitimsiz ve geliri düşük kesime karşıtlık oluşturmaktadır" denildi. 
   
   Devlet de engel 
   Türkiye'nin girişimci yönünü kullanamamasına gösterilen diğer nedenler devletin ekonomideki rolünün ağırlığı ile kamu ve özel sektör arasındaki iletişim zayıflığı. 
   Türkiye'nin karşılaştığı yapısal sorunların başında genç nüfusun iş ihtiyacını karşılamak için istihdam yaratılması konusunun geldiği anlatılan raporda, bilgi ekonomisine geçiş sayesinde genç nüfusun çağın gerektirdiği uygun yeteneklerle donatılacağı ve AB iş piyasasının ilgisini çekeceği belirtildi. 
   
   Bilgi ekonomisi için 20 yıl lazım    Raporda Türkiye'nin bilgi ekonomisi için teknik desteğe ihtiyacı olmadığı anlatıldı, ancak bilgi ekonomisine geçiş için 15 - 20 yıllık bir süreç öngörüldü. Türkiye'nin AB adayı diğer ülkelerden bu konuda çok daha fazla çaba sarf etmesi gerektiği vurgulandı. Raporda, "Bilgi ekonomisi enformasyon teknolojileri IT ile karıştırılmamalıdır. Bilgi ekonomisi her türlü ekonomik faaliyet alanında bilgi içeriğinin artırılması anlamına gelmektedir" denildi. 
   
   
</TEXT>
</DOC>
