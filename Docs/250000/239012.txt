<DOC>
<DOCNO> 239012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sondun39.html </URL>
<DATE> 2004/05/11/ </DATE>
<TIME> 18.47 </TIME>
<AUTHOR>  </AUTHOR>
<HEADLINE>
Afganistan'da da ABD cezaevinde işkence iddiası 
</HEADLINE>
<TEXT>

     Afganistan'da, ABD yönetimindeki cezaevlerinde tutuklulara işkence yapıldığı ve 3 esirin öldüğü iddiaları nedeniyle bölgedeki cezaevlerinde çeşitli önlemler alındığı bildirildi. 
     Amerikalı Korgeneral David Barno, ordunun cezaevlerindeki uygulamalarla ilgili sorunlarla ilgilendiğini, işkence iddiaları üzerine çeşitli önlemler alındığını söyledi. 
     Barno, bu önlemler çerçevesinde ilk olarak, yerel askeri yetkililerin, tutukluları, Bagram'daki ana karargaha göndermeden önce kendi komuta bölgelerinde gözaltında tuttukları zamanın kısaltıldığını belirtti. 
     Gardez ve Kandahar'da daha önce tutuklanan kişilerin işkence iddialarında bulunmalarıyla ilgili soruları yanıtlayan Barno, ''Bütün iddialar araştırılıyor ve sonuçta bunlara karşı uygun bir tavır alınıyor'' dedi. 
     Öte yandan, Barno, Afganistan'daki insan hakları örgütlerinin cezaevlerini ziyaret etme taleplerinin kabul edilmeyeceğini, sadece Kızılhaç yetkililerinin tutukluları görmesine izin verileceğini kaydetti. 
     
</TEXT>
</DOC>
