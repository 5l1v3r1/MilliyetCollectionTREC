<DOC>
<DOCNO> 228879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sondun03.html </URL>
<DATE> 2004/04/06/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Annan "Kıbrıs'ta son söz halkların" 
</HEADLINE>
<TEXT>

     BM Genel Sekreteri Kofi Annan, Kıbrıs'ta son sözü 24 Nisan'da yapılacak referandumda Türk ve Rum halklarının söyleyeceğini belirtti. 
     Annan, resmi bir ziyaret için geldiği Moskova'da Rusya Dışişleri Bakanı Sergey Lavrov ile ortak basın toplantısı düzenledi. 
     New York'taki BM Genel Merkezi'nden yapılan açıklamaya göre, Annan basın toplantısında Kıbrıs ile ilgili soruları yanıtlarken, Ada'da son sözü Türk ve Rum halklarının 24 Nisan'da düzenlenecek referandumda söyleyeceklerini, halkların buna karar vereceğini ifade etti. 
     ''Kimsenin halkların kararı üzerinde etki yapacağını düşünmüyorum'' diyen Annan, Kıbrıs sürecinin tarafların New York'ta 13 Şubat'ta özgürce ve kendi istekleriyle vardıkları bir karar olduğunu kaydetti. 
     Kofi Annan, buna göre, Türk ve Rum taraflarının kritik aşamada Türkiye ve Yunanistan liderlerinin uzlaşma için devreye girmeleri, başarısız olunursa kendisinin boşlukları doldurması, bunun da halkoylamasına sunulması konusunda anlaşmaya vardıklarını anımsattı. 
     BM Genel Sekreteri, ayrıca bir soru üzerine Moskova'daki temasları sırasında Devlet Başkanı Vladimir Putin'in BM'ye inancını, BM ile çalışmadaki kararlılığını ve uluslararası işbirliğindeki önemini dile getirdiğini belirterek, Rusya'dan bu ortaklığın sağlamlığına inancıyla ayrılacağını kaydetti. 
     Annan, Rusya ile Irak, Afganistan, Kosova ve diğer konularda birlikte yakın çalışma ortamı içinde bulunacaklarını da sözlerine ekledi. 
     Rusya Federasyonu'nun da dahil olduğu Dörtler Quartet grubunun Ortadoğu'da tarafları masaya geri getirmek ve ileriye dönük bir yol bulmak için çabalarını yeniden canlandırmaya kararlı olduğunu söyleyen Kofi Annan, Irak'taki BM varlığının bir Irak hükümetinin ülke halkını temsil edebilmesini sağlamak için elinden geleni yapacağını kaydetti. 
     Annan, Irak'ta herkese birbirleriyle işbirliği yapmaları ve sivillerin yaşamına mal olan şiddeti durdurmaları çağrısında bulundu. 
     
</TEXT>
</DOC>
