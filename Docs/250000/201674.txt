<DOC>
<DOCNO> 201674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sonspo33.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlam Bu kadar zor bir rakip istemiyorduk 
</HEADLINE>
<TEXT>

     Gaziantepspor Teknik direktörü Nurullah Sağlam, UEFA Kupası 3. turunda eşleştikleri AS Roma takımının Avrupa liglerinin en güçlü takımlarından biri olduğıunu belirterek, ''Doğrusu bu turu da geçebilmek için daha zayıf bir ekiple eşleşmek istiyorduk, en güçlü ekibi seçtik'' dedi. 
     Nurullah Sağlam, 3. tur eşleşmeleri sonrası yaptığı değerlendirmede, AS Roma gibi bir ekibi kesinlikle bu turda düşünmediklerini, daha zayıf bir ekipme mücadele etmek istediklerini düşündüklerini söyledi. 
     UEFA Kupası'nda mücadele eden diğer Türk takımlarının tamamının güçlü ekiplerle eşleştiğini, herkesin işinin çok güç olduğuna dikkati çeken Sağlam, şöyle konuştu 
     ''Gaziantepspor olarak UEFA Kupası'nda 2 güçlü ekiple oynadık. 3. turu da geçebilmek için kurada dişimize göre, daha zayıf bir ekiple eşleşmek istedik ama bu isteğimiz gerçekleşmedi. Rakibimiz Roma, İtalya Ligi'nde şu anda 30 puanla şampiyonluk mücadelesi veriyor. İtalya Ligi'nde ve Avrupa'da çeşitli başarıları ve tecrübeye sahipler. Avrupa kupalarında 20 kez katılmışlar, 1 kez de UEFA Kupası finali oynamışlar. Kadrosunda 12 yabancı oyuncunun yanısıra, İtalya Ligi'nin önemli ve kaliteli oyuncularına sahipler.'' Sağlam, herşeye karşın 3. turu geçebilmek için mücadele edeceklerini, AS Roma takımının yenilmeyecek bir ekip olmmadığını belirterek, ''Lens maçı öncesinde de kimse bize şans tanımıyordu ama turu biz geçtik. Şimdi Roma gibi bir ekibi devirmek istiyoruz. yapılacak takviyelerle bunu gerçekleştirebiliriz'' dedi. 
     
     DÜNYA BİZİ KONUŞUR 
     Kulüp profesyonel futbol şubesi sorumlusu Asım Atmaz da AS Roma gibi bir takımla eşleşmekten dolayı mutlu olduklarını söyledi. 
     Rakibin isminden ve futbolcularından asla korkmadıklarını dile getiren Atmaz, şunları kaydetti 
     ''Onlar da sahaya 11 kişi biz de 11 kişi çıkmacağız. Roma takımı uzaydan gelmedi. İyi oynayan ve kazanmayı arzu eden turu geçecektir. UEFA Kupası'nda gelinen bu noktadan sonra kimsenin kolay rakip beklememesi gerek. Rakip kim olursa olsun futbol sahada oynanır ve sonuç orada alınır. Eleme olacağı için daha dikkatli oynamalıyız. Yenilirsek dünyanın sonu olmaz, ancak biz yenersek tüm dünya bizi konuşur. Biz de dünyanın bizi konuşmasını istiyoruz. Bu kez de başarmak istiyoruz.'' 
     
</TEXT>
</DOC>
