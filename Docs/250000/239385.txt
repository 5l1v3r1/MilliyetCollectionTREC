<DOC>
<DOCNO> 239385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonsiy15.html </URL>
<DATE> 2004/05/12/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Erdoğan Barışın küreselleşmesinin yolu, ambargodan geçmez... 
</HEADLINE>
<TEXT>

     Başbakan Recep Tayyip Erdoğan, günümüzde ambargolar gibi bir anlayışı, insan haklarına uygun bulmadığını ifade ederek, ''Bu tür yaklaşımlar çözüm değil, çözümsüzlüğü körüklemektedir'' dedi. 
     Erdoğan, ''Garantörü olduğumuz KKTC'de, yıllardır bu uygulamayı yaşamış bir ülke olarak, bunun doğru olmadığı inancında ve kararındayız'' diye konuştu. 
     Başbakan Erdoğan ve Lübnan Başbakanı Refik Hariri, başbaşa ve heyetler arası görüşmelerin ardından, Başbakanlık Merkez Binası'nda ortak basın toplantısı düzenledi. 
     Erdoğan, konuk başbakanı böylesine anlamlı bir dönemde Türkiye'de görmekten duyduğu memnuniyeti dile getirdi. Görüşmelerde ortak bir tarihi paylaşan, yakın komşuluk ilişkileri içindeki iki ülke olarak ilişkilerin daha ileriye gitmesi konusunda gayret göstermek için ortak bir iradeyi tespit ettiklerini kaydeden Erdoğan, şöyle konuştu 
     ''Atılan bugünkü adım ve anlaşmalara atılan imzalar, bölgemizdeki barışa, istikrara, güvenliğe çok çok önemli katkılarda bulunacaktır. Sayın Hariri'nin ziyareti çok önemli bir dönemde gerçekleşmiştir. Böyle önemli bir dönemde gerçekleşen ziyarette, gerek Irak'taki gelişmeler, gerek Ortadoğu'daki gelişmeler, Filistin'deki gelişmeleri ele alma fırsatı bulduk. 
     Bunun yanında, ekonomik ve ticari alanda... Dış ticaret hacmimiz iki ülke arasında çok çok düşük bir boyutta. Bu rakamı süratle aramızda nasıl yükseltebiliriz Bunu da heyetler arasında ve ikili görüşmelerimizde ele aldık. İnşallah bu konuda da, gerek karma ekonomik komisyonu olarak, gerekse serbest ticaret anlaşmasını en yakın zamanda imzalamak suretiyle bir siyasi iradenin her iki tarafta olduğunu da gördük. 
     Turizm alanında son yıllarda Lübnan'dan ülkemize gelen dost-kardeş halkın adetinde ciddi bir artış söz konusu. Bunun daha da artması, müşterek yapabileceklerimiz, bilgi alışverişinde atacağımız adımları da ele alma fırsatı bulduk. Sayın Başbakan'a ve heyete ülkeme gelişlerini böyle bir anlamlı ortamda gerçekleştirmeleri sebebiyle teşekkür ediyorum. İnşallah biz de en kısa zamanda iadeyi ziyarette bulunarak, bu havayı kuvvetlendireceğimizden şüpheniz olmasın.'' 
     
     ''BU TÜR YAKLAŞIMLAR ÇÖZÜM DEĞİL'' 

     Başbakan Erdoğan, ABD'nin Suriye'ye uygulamak istediği ekonomik yaptırımlarla ilgili Türkiye'nin görüşü ile İsrail'in işgal ettiği Arap topraklarından çekilmesi hususunda oynayabileceği rolün ne olduğunun sorulması üzerine, özellikle insan hakları açısından ve hukukun üstünlüğü açısından sorunun birinci bölümüne yanıt vermek istediğini söyledi. Erdoğan, şunları kaydetti 
     ''Artık bu devirde ambargolar gibi bir anlayışı doğrusu insan haklarına uygun bulmuyorum. Bu tür yaklaşımlar çözüm değil, çözümsüzlüğü körüklemektedir. Garantörü olduğumuz KKTC'de yıllardır bu uygulamayı yaşamış bir ülke olarak bunun doğru olmadığı inancında ve kararındayız. Barışın küreselleşmesinin yolu, ambargolardan geçmez.'' Başbakan Erdoğan, sorunun ikinci bölümüne yanıt verirken de, İsrail'in Gazze'den tek taraflı çekilme planlarının doğru, adil ve çözüme yönelik olduğu inancında olmadıklarını söyledi. Erdoğan, burada BM Güvenlik Konseyi'nin devreye girmek suretiyle adil ve kalıcı çözümün zeminini hazırlamasından yana olduklarını ifade etti. 
     
     TERÖR GÜNDEME GELDİ 

     Alınan bilgiye göre, görüşmede, PKK ve terör konusu da gündeme geldi. 
     Başbakan Erdoğan, gerek terör suçlularının, gerekse uyuşturucu kaçakçılarının iadesi konusunda Lübnan'ın gösterdiği hassasiyet için Hariri'ye teşekkür etti. 
     İsrail-Filistin çatışmasının da ele alındığı görüşmede, Hariri, İsrail Başbakanı Ariel Şaron'un Filistin halkına dönük attığı adımların barışa katkı sağlamadığını dile getirerek, ''duygusal'' bir konuşma yaptı ve Erdoğan'a, ''Şaron'un öngördüğü tablo nasıl barış getirebilir '' diye sordu. Hariri, Mısır doğalgazının Avrupa'ya açılması için uzun vadeli olarak içinde Mısır, Ürdün, Suriye ve Lübnan'ın bulunduğu doğalğaz projesine Türkiye'nin de destek verebileceğini belirtti. 
     Başbakan Erdoğan da bu konuda, Lübnan'ın Mısır'la görüşmelerine Türkiye'nin desteğe hazır olduğunu dile getirdi. 
     
     HARİRİ "AMBARGO ÇÖZÜM YOLU DEĞİLDİR" 

     Lübnan Başbakanı Refik Hariri, ABD'nin Suriye'ye ekonomik ambargo koyma planlarına ilişkin olarak, ambargo uygulamanın çözüm yolu olmadığını belirterek, geçmişte de bunun birçok örneğinin bulunduğunu söyledi. 
     Hariri, Başbakan Recep Tayyip Erdoğan ile görüşmesinin ardından düzenlenen ortak basın toplantısında, ABD'nin Suriye'ye uygulamayı düşündüğü ekonomik ambargoya ilişkin bir soru üzerine, ambargoların çözüm yolu olmadığını ve hiçbir zaman da çözüm getirmediğini belirtti. 
     Başbakan Erdoğan'ın bu konudaki görüşlerini paylaştığını kaydeden Hariri, ''Uygulanacak ambargolar çözüm yolu değildir ve çözüm getirmemiştir hiçbir zaman. Geçmişe bakıldığında, çok ülkeye ekonomik yaptırımlar, ambargolar uygulandı, acaba sonuç alındı mı Hayır'' diye konuştu. 
     Hariri, ''tek masa etrafında diyalog kapısı açıkken, anlaşmazlığa neden olan konuları gündeme getirme, anlaşma imkanı varken, ambargo uygulamanın herhangi bir fayda sağlayacağına inanmadığını'' ifade etti. 
     Lübnan Başbakanı, Arapların, ''hedef tahtası oldukları'' şeklinde bir duygu içinde olduklarını, ABD'nin Suriye'ye ambargo uygulama kararının da bunu körüklediğini söyledi. 
     
     ''İSRAİL İŞGAL ETTİĞİ TOPRAKLARDAN ÇEKİLSİN'' 

     Lübnan ile Suriye arasında komşuluk ilişkileri, ''kan bağları, tarihi bağlar'' olduğunu kaydeden Hariri, Suriyeli yetkililerin, bölgede adil, kalıcı, kapsamlı, süreklilik arz eden bir barış istediğini, bunun karşılığında İsrail'den istenen tek şeyinse işgal ettiği Arap topraklarından çekilmesi olduğunu belirtti. 
     Hariri, bölgede arzu edilen barışa ulaşılmasının yolunun BM Güvenlik Konseyi kararlarının uygulanmasından geçmekte olduğunu da ifade ederek, barış için İsrail'in, Suriye, Filistin ve Lübnan'a ait elinde bulundurduğu topraklardan çekilmesi gerektiğini vurguladı. 
     Refik Hariri, İsrail'in elinde kimyasal, biyolojik her türlü kitle imha silahı bulunduğunu da söyledi. 
     Irak'taki işkence olaylarına ilişkin bir soru üzerine de Hariri, bu olayların, işgal edilen ülke insanlarının itibarlarının zedelenmesi ve onlara bu şekilde muamele edilmesinin, hareket noktaları, gerekçeleri ne olursa olsun işgal hareketlerinin haklı olmadığının ve gerekli nedenlere dayanmadığının en bariz göstergesi olduğunu savundu. 
     
     TÜRKİYE İLE İLİŞKİLER 

     Hariri, ''kardeş Türkiye ile aralarında her alandaki ilişkilerini arzu edilen en üst seviyeye ulaştırmak için önlerinde hiçbir engel görmediğini, bunun için yolun açık olduğunu'' kaydetti. 
     ''Biz Ankara'da sanki kendi ülkemizdeyiz ve kardeşlerimizin arasındayız'' diyen Hariri, her zaman gelişmesinden memnuniyet duydukları ilişkilerin bugün imzalanan ve gelecekte imzalanacak, iki ülkenin işbirliğini öngören anlaşmalarla daha da güçleneceğine inandığını ifade etti. Hariri, Türkiye ile Lübnan arasında serbest ticaret anlaşmasının, iki tarafın çıkarlarına katkıda bulunacak şekilde en kısa sürede hayata geçirilmesi için ellerinden geleni yapacaklarını belirtti. 
     Lübnan Başbakanı Refik Hariri, ülkesine davet ettiği Başbakan Erdoğan'ın bu daveti kabul etmesinden duyduğu memnuniyeti de dile getirdi. 
     Bu arada, Türkiye ile Lübnan arasında tarım alanında teknik, bilimsel ve ekonomik işbirliği protokolü, yatırımların karşılıklı teşviki ve korunması anlaşması, gelir üzerinden alınan vergilendirmede çifte vergilendirmeyi ve vergi kaçakçılığını önleme anlaşması, bayındırlık işleri ve doğal afetlerle mücadele konusunda ekonomik ve teknik işbirliği protokolü ve arşivler arasında işbirliği protokolü imzalandı. 
     
</TEXT>
</DOC>
