<DOC>
<DOCNO> 209996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/dunya/dun01.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürt bölgesi özerk kalacak 
</HEADLINE>
<TEXT>

   Irak Geçici Yönetim Konseyi Başkanı Paçacı, gelecekteki federal Irak'ta Kürtlerin bugünkü özerkliklerini koruyacaklarını açıkladı 
   SEMA EMİROĞLU New York 

   
   Irak Geçici Yönetim Konseyi'nin GYK Dönem Başkanı Adnan Paçacı, Irak'ın federal bir sistemden oluşacağını ve Kürt bölgesinin şimdiki özerk statüsünü koruyacağını açıkladı. 
   ABD'nin Irak'taki sivil yöneticisi Paul Bremer'la birlikte New York'taki Birleşmiş Milletler BM merkezinde Genel Sekreter Kofi Annan'ın düzenlediği zirveye katılan Paçacı, düzenlediği basın toplantısında, özerk Kürt bölgesinin merkezi hükümetle ilişkisinin ise ilerideki aşamalarda belirleneceğini bildirdi. 
   Annan'ın davetiyle yapılan toplantıya Paçacı'nın yanı sıra ABD'nin Irak'taki sivil yöneticisi Paul Bremer, İngiltere'nin Irak özel temsilcisi Jeremy Greenstock ve aralarında Ahmed Çelebi, Abdülaziz El Hakim ile Hoşyar Zebari'nin de bulunduğu GYK üyeleri katıldı. 
   
   ABD, BM'den yardım istedi 
   Irak'ta 1 Temmuz'dan itibaren göreve gelmesi öngörülen geçiş hükümetinin, kurultaylar tarafından değil, doğrudan seçim yoluyla belirlenmesi için Şii lider Ayetullah Ali Sistani'nin baskısı altında kalan Amerikan yönetimi bu çıkmazı aşmak için toplantıda BM'den yardım istedi. Mayıs ayına kadar doğrudan seçim yapılıp yapılamayacağını araştırmak üzere, bir BM heyetinin Irak'a gönderilmesi talep edildi. 
   
   
   
</TEXT>
</DOC>
