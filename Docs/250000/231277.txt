<DOC>
<DOCNO> 231277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/soneko15.html </URL>
<DATE> 2004/04/14/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Güneydoğu'da işsiz gençler günübirliğine Irak'a gidiyor... 
</HEADLINE>
<TEXT>

     Güneydoğu Anadolu Bölgesi'nde çok sayıda genç, ucuz eşya getirmek için günübirliğine Irak'a geçiyor. 
     Şırnak'ın Silopi İlçesi yakınlarındaki Habur Sınır Kapısı'ndan Irak'a geçen yolcu sayısında son 3 ay içerisinde büyük artış oldu. Geçen yıl toplam 160 bin yolcunun giriş-çıkış yaptığı Habur Sınır Kapısı'ndan 2004 yılının ilk 3 ayında giriş-çıkış yapan yolcuların sayısı 120 bini aştı. 
     Yolcuların büyük çoğunluğu ''karınca'' olarak tabir edilen gençlerden oluşuyor. Gençler, pasaportla günübirliğine Irak'a geçerek, Türkiye sınırından yaklaşık 12 kilometre uzaklıktaki Zaho İlçesi'ne gidiyor. Burada arabalarına benzin alan ''karıncalar'' beraberlerinde Türkiye'den ihraç edilen şeker, sigara, kola ve giyim eşyalarını satın alarak geri dönüyor. Irak'tan 250 bin liraya aldıkları kutu kolayı Türkiye'de 750 bin liraya, 7 milyon liraya aldıkları 15 kilogram şekeri 15 milyon liraya satıyor. 
     Günlük geçiş yapanlardan Emin Bilişik 23 , işsiz olduğunu, gelir elde etmek için Irak'a geçiş yaptığını belirterek, ''Oradan aldığım 15 kilogram şeker, 2 karton sigara ve 1 kilogram çayı satarak, 15-20 milyon lira arasında para kazanıyorum'' dedi. 
     Mehmet Eren 26 ise evli ve 3 çocuk babası olduğunu, daha önce inşaatlarda çalışmak için batı illerine gittiğini anlatarak, şöyle konuştu 
     ''Evimden uzak inşaatlarda çalışırken aylık ortalama 300 milyon lira kazanıyordum. Şimdi Irak'a günübirliğine gidip geliyorum. Getirdiğim eşyaları satıyorum. Bu şekilde de aynı parayı kazanmış oluyorum. Üstelik ailemden ayrılmamış oluyorum. İşsiz olduğumuz için bu işi yapıyoruz. İşim olsa yapmam. Çünkü, kapıdan geçiş için saatlerce bekliyoruz.'' Habur Mülki İdare Amiri Vali Yardımcısı Resul Çelik, 4 ay öncesine oranla kapıdan geçiş yapan yolcuların sayısında yüzde 100 oranında bir artış olduğunu belirterek, şöyle dedi 
     ''Habur Sınır Kapısı'ndan giriş-çıkış yapan yolcu sayısı Irak'taki duruma göre değişiyor. Ancak, son aylarda büyük bir artış var. Irak'taki petrol, gıda ve giyim maddelerinin ucuzluğu trafiği artırıyor. Bunu yolcuların beraberinde getirdiği ürünlerden anlıyoruz. Yolcu sayısındaki yükseliş nedeniyle personel sayısını artırdık. Buna rağmen bazı sıkıntılar yaşanıyor. Bunu aşmaya çalışıyoruz. Özellikle yabancı uyruklular ile işadamları bu konuda şikayetçi oluyorlar. Yoğunluk nedeniyle beklemek zorunda kalıyorlar.'' 
     
     İŞADAMLARI ŞİKAYETÇİ 

     İşadamı Murat Çıplak ise Irak'a ihracat yaptığını belirterek, kapıdaki yolcu yoğunluğu nedeniyle saatlerce sıra beklediğini söyledi. 
     Irak'ın tehlikeli bir bölge olduğunu, bunun için zaman konusunda sıkıntı yaşadığını anlatan Çıplak, ''Günübirlik geçenler yüzünden Habur'da saatlerce bekliyoruz. Irak'a geçiş yaptığımız zaman geç oluyor. Zaten seyahat açısından güvenli bir ülke değil. Günlük geçiş yapanları ayırmaları lazım. İşlerimiz çok aksıyor'' dedi. 
     
</TEXT>
</DOC>
