<DOC>
<DOCNO> 229949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sonsiy06.html </URL>
<DATE> 2004/04/09/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Cem "AB hukukuna dahil olmayan Plan hükümsüz kalır" 
</HEADLINE>
<TEXT>

     YTP Genel Başkanı İsmail Cem, hükümetin, Kıbrıs'la ilgili anlaşmanın referandumda kabulü durumunda yürürlüğe girmesini, ''anlaşmanın Avrupa hukukuna dahil edilmesi'' koşuluna bağlaması gerektiğini belirtti. 
     Cem, yaptığı yazılı açıklamada, referanduma sunulmak üzere olan Annan Planı'nın kabulü halinde yaşanabilecekler konusunda soru işaretleri bulunduğunu belirterek, şunları kaydetti 
     ''Annan Planı kabulü halinde geçerlilikte kalacak mıdır, yoksa kabulün hemen ardından 'Birleşik Kıbrıs Cumhuriyeti' vatandaşlarının Avrupa mahkemelerinde açacakları davalarla delik-deşik edilecek midir Bunun sonucunda, Kıbrıs kaçınılmaz bir kargaşaya sürüklenecek midir 
     Sorunun cevabı, hayati önemdedir. Annan Planı, doğal olarak Avrupa İnsan Hakları Sözleşmesi'ne ve Avrupa Birliği AB hukuk sistemine aykırı olan çeşitli hükümler getirmektedir. Bu hükümlerin çoğu, Kıbrıs Türk Milleti'nin hakkını ve adanın istikrarını güvence altına almak üzere plana getirilmiştir.'' Cem, planın istikrarı sürdürmeye dönük hükümlerinin AB hukuk sistemine ''birincil hukuk' niteliğiyle dahil edilmemesi durumunda, kısa sürede iptal edilme tehlikesi bulunduğuna dikkati çekti. 
     
     ''AB ÜYELERİ, ANLAŞMAYI PARLAMENTOLARINDA ONAYLASIN' 
     Avrupa Adalet Divanı ve Avrupa İnsan Hakları Mahkemesi'nde açılacak davalar sonucunda, Kıbrıslı Rumlar'ın mülklerinin ''derhal ve tümüyle iadesini'' sağlayabileceklerini sayı ve süreyle sınırlı olmaksızın Kuzey Kıbrıs'a yerleşebileceklerini ve bunun kargaşaya yol açacağını anlatan Cem, bunun önlenmesi için yapılması gerekenleri şöyle sıraladı 
     ''Varılabilecek bir Annan uzlaşmasının hayata geçirilmesini, bu anlaşmanın Avrupa Hukuku'na dahil edilmesiyle eş zamanlı olmasını sağlamak. Yani, referandumlarda onaylanmış anlaşmanın, AB ülkelerinin parlamentolarından da onay almasıyla geçerlik kazanmasını hükme bağlamak. Anlaşmanın geçerliği için, AB üyelerinin parlamentolarınca da onaylanmış olmasını bir hüküm olarak anlaşmaya dahil etmek. Anlaşmanın, ancak bu onaydan sonra geçerlik taşımasını sağlamak.'' ''Bu ne uzlaşmaya karşı çıkmaktır, ne oyun bozanlıktır'' görüşünü dile getiren Cem, hükümetin referandumdan geçebilecek anlaşmanın AB hukukuna göre işlem görmesini sağlamak zorunda olduğunu kaydetti. İsmail Cem, ''Aksi halde, referandumlarda kabul görse bile Annan düzeninin kısa sürede delik-deşik olacağını ve hem Kıbrıslı Türkler'in, hem Türkiye'nin karşısına çok büyük sorunlar çıkacağını'' belirtti. 
     
</TEXT>
</DOC>
