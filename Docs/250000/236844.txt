<DOC>
<DOCNO> 236844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sondun26.html </URL>
<DATE> 2004/05/03/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Köprüler havaya uçuruldu, Acaristan'da insani kriz kapıda 
</HEADLINE>
<TEXT>

     Gürcistan hükümeti, Acaristan Özerk Cumhuriyeti sınırındaki üç köprünün dün havaya uçurulmasının ardından, Acaristan'da insani kriz çıkabileceği uyarısında bulundu. 
     Gürcistan Dışişleri Bakanlığı'ndan yapılan açıklamada, Acaristan lideri Aslan Abaşidze'nin Gürcistan'ı Acaristan'a bağlayan köprülerin yıkılması emrini vermesinden sonra, bölgenin ''pratik olarak tecrit edildiği'' bildirildi. 
     Acaristan'ın gerçek bir insani kriz tehlikesiyle karşı karşıya olduğu ifade edilen açıklamada, Abaşidze'nin aslında bölgeyi ''istimlak ettiği'' belirtildi. 
     Açıklamada, ''Abaşidze'nin bu hareketinin, varlığını sürdürmek için bir askeri müdahaleyi kışkırtma girişimi'' olarak görüldüğü bildirildi. 
     Açıklamada ayrıca, Gürcistan'ın, sorunun çözülmesi için bütün barışçıl ve demokratik girişimlerini sürdüreceği kaydedildi. 
     Gürcistan'da dün üç köprünün yıkılmasının yanı sıra demiryolu bağlantılarının tahrip edildiği bildiriliyor. 
     Rusya'nın NTV televizyonu, bugün Acaristan pazarlarında fiyatların ikiye katlandığını duyurdu. 
     Aslan Abaşidze ise Tiflis'teki merkezi hükümetin bir askeri müdahalesine engel olmak için köprülerin yıkılması gerektiğini savundu. 
     Gürcistan Cumhurbaşkanı Mihail Saakaşvili ise Abaşidze'yi, ''Acaristan'ı bir feodal lord gibi yönetmekle'' suçladı. 
     Köprülerin havaya uçurulmasıyla Türkiye'den Gürcistan'a götürülen malların geçişinin ciddi biçimde sekteye uğradığı, Acaristan'ın başkenti Batum'a petrol sevkıyatının durduğu belirtiliyor. 
     Batum limanı müdür yardımcısı Temuri Verzadze, yeterince yük vagonları olduğunu, ancak demiryolları yeniden açılmazsa büyük zarara uğrayacaklarının kesin olduğunu söyledi. 
     Tiflis yönetimi, Abaşidze'nin, Gürcistan'ın Acaristan'a askeri müdahale niyetinde olduğu iddialarını yalanladı. 
     Savunma Bakanlığı basın sözcüsü Nino Sturua, Gürcistan ordusunun geniş kapsamlı askeri tatbikatının son gününe denk gelen olayla ilgili olarak, 2 bin Gürcü askerinin çoğunun Gürcistan'ın çeşitli bölgelerinde bulunan üslerine dönmek için toplandıklarını söyledi. 
     Saakaşvili, dün Abaşidze'ye bir ültimatom vererek, anayasaya uyması için 10 günlük süresi olduğunu söylemişti. Gürcü lider, Abaşidze'den paramiliter grupları dağıtmasını ve Acaristan'daki siyasi gruplar üzerinde kurduğu baskıya son vermesini istemişti. 
     Saakaşvili, Abaşidze'nin verilen sürede istenenleri yapmaması durumunda, Gürcistan'ın Acaristan'da yeni seçimlerin yapılması talimatını vereceğini ifade etmişti. 
     Rusya'nın büyük destek verdiği Abaşidze, geçen ay Gürcistan ordusunun planladığı askeri tatbikat üzerine olağanüstü hal ilan etmişti. Karar üzerine Türkiye'den Gürcistan'a ithal edilen inşaat malzemelerinin fiyatlarında yüzde 10 ila 25 arasında artış olmuştu. 
     
</TEXT>
</DOC>
