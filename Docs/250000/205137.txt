<DOC>
<DOCNO> 205137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/soneko27.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Aygaz Genel Müdürü Vergi yükünün azaltılmasını istiyoruz 
</HEADLINE>
<TEXT>

     Aygaz Genel Müdürü Orhan Alkan, LPG sektöründe perakende fiyatlarının yüzde 32'sini ÖTV, yüzde 15'ini de KDV'nin oluşturduğunu belirterek, ''Bu kadar yük fazla. Bu vergi yükünün azaltılmasını istiyoruz'' dedi. 
     Aygaz'ın bu yılki faaliyetlerinin değerlendirildiği ve 2004 yılı hedeflerinin anlatıldığı basın toplantısında konuşan Alkan, bin 17 çalışanı ve bin 600'ü aşkın bayisiyle Türkiye'nin her yerine hizmet veren Aygaz'ın sektörde lider kuruluş olduğunu söyledi. 
     Dünyada LPG tüketimi artarken Türkiye'de düşüş gösterdiğini ve tüplü gazda pazarın 2000 yılından bu yana yüzde 23 daraldığını anlatan Alkan, pazardaki daralmaya rağmen Aygaz'ın satışlarının 1 milyon 230 bin tona çıktığını, satış rakamının da yıl sonu itibariyle 1 milyar dolara ulaşacağını belirtti. 
     Alkan, 450 bin kişiye istihdam yaratan tüplü LPG'nin Türkiye'de adeta ekmekle birlikte alınan bir tüketim ürünü olduğunu ifade ederek, ''Türkiye'de 5 milyon hanede Aygaz kullanılıyor'' dedi. 
     LPG sektöründeki daralmada ana etkenin 2001 ve 2002 ekonomik krizleri olduğunu bildiren Alkan, düşüşte kaçak elektrik, doğalgazın yayılımı ve yüksek vergi oranları nedeniyle artan fiyatların da rolü bulunduğunu bildirdi. 
     Orhan Alkan, şunları kaydetti 
     ''Türkiye'de enerji ihtiyacı çok. Doğalgaz yayılsın ama bu doğalgazı çok ucuz, LPG'yi pahalı yaparak olmaz. Her ikisinin de önünün açılması ve aynı fiyattan satılması gerekiyor. Hükümet yıl içinde fırsatını buldukça ÖTV'yi artırdı, fiyatlar yüksek seviyeye geldi. 1998 yılında asgari ücretli 15 tüp alabiliyordu şimdilerde 9-10 tüp alıyor. Perakende fiyatımızın yüzde 32'si ÖTV, yüzde 15'i KDV. Haksız bir vergi politikası söz konusudur. Bu vergi yükünün azaltılmasını istiyoruz. Bu kadar yük fazla. Biraz daha gayret gösterilirse LPG elektrikten de pahalı hale gelecek.'' Hükümetin varmak istediği vergi politikasının sosyal ve ticari anlamda çok büyük dengesizlikler yarattığını öne süren Alkan, tüplü gazla Otogaz arasındaki ÖTV farkının ton başına yaklaşık 60 dolar olduğunu, bu farkın da kayıtdışılığı teşvik ettiğini savundu. 
     Alkan, ''Şu anda Türkiye'de LPG sektöründe korsan olarak çalışan kişiler bu arbitrajı devletten kaçırmak için LPG'yi tüpten alıyor ve bunu otogaz olarak satıyor'' dedi. 
     Aygaz'ın tüplü gazda daralan pazarda son 3 yıldır pazar payını koruduğunu ifade eden Alkan, marka bilinirliği açısından da Türkiye'de Coca Cola ve Paşabahçe'den sonra yüzde 68.5'le 3. sırada geldiğini söyledi. 
     Yaptıkları araştırmaya göre Aygaz'ın müşteri memnuniyetinin de yüzde 83 olduğunu belirten Orhan Alkan, otogaz sektörüne geç giren Aygaz'ın burada da yüzde 18.2 pazar payı ile lider konumda bulunduğunu dile getirdi. 
     Alkan, 2004'deki stratejilerini iç pazarda lider konumlarını sürdürmek, Güney, Orta ve Batı Avrupa'ya yerleşmek ve ihracatlarını artırmak olarak sıraladı. 
     
     DOĞALGAZ KESİMİNİN DESTEĞİ DAR GELİRLİDEN 
     Alkan, ''2003 yılı tüm sorunlara rağmen iyi bir yıl sayılır. 2004'te de inşallah bu pozisyonumuzu koruyacağız'' dedi. 
     Soruları da yanıtlayan Alkan, önümüzdeki yıl satış ve ihracat hedeflerine ilişkin olarak, ''2004 yılını LPG'de iç pazarda bu yılın bir kopyası gibi görüyoruz'' dedi. 
     Alkan, iç pazarda toplam 3.4 milyon ton tüketim olacağını, Aygaz'ın bu pazardan yüzde 29 civarında pay hedeflediğini belirtti. 
     Türkiye'nin 300 bin tona ulaşan Irak'a LPG ihracatının 200 bin tonunu Aygaz'ın verdiğini anlatan Alkan, önümüzdeki yıl Romanya, Bulgaristan ve Yunanistan pazarlarını daha da geliştireceklerini, Ege ve Akdeniz'de daha iyi bir oyuncu olacaklarını söyledi. Alkan, ihracat hedeflerinin bu yıl olduğu gibi 100 milyon dolar civarında olmasını beklediklerini kaydetti. 
     Bir başka soru üzerine de Alkan, doğalgaz müşterilerini şehir merkezlerinde orta ve üst gelir grubunun oluşturduğunu, LPG'nin ise tüm Türkiye'ye ulaştığını, burada da orta ve dar gelirli insanların bulunduğunu ifade ederek ''Birinden 100 lira birinden 28 lira alınıyor. Doğalgaz kullanan kesimin desteklenmesi, dar gelirli tarafından yapılıyor'' dedi. 
     Alkan, hükümetin sorunun çözümlenmesinde hızlı adım atması gerektiğini söyledi. 
     Aygaz Genel Müdür Yardımcılarından Semih Genç de Opet-Aygaz Bulgaria'nın bu yıl Haziran ayında Bulgaristan'da LPG ticaretine başladığını, bir istasyonun faaliyete geçtiğini, 5-6 istasyonun da çok yakında buna ilave edileceğini belirtti. 
     Opet-Aygaz Bulgaria'nın 32 milyon dolarlık EBRD kredisinin onaylandığını anımsatan Genç, Aygaz'ın Irak'ın LPG teminin yüzde 62'sini karşıladığını, Güneydoğu Avrupa ülkelerine ise 35 bin ton LPG ihraç ettiklerini söyledi. 
     
</TEXT>
</DOC>
