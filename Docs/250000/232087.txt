<DOC>
<DOCNO> 232087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sontur02.html </URL>
<DATE> 2004/04/16/ </DATE>
<TIME> 00.20 </TIME>
<AUTHOR>  </AUTHOR>
<HEADLINE>
Atatürk Havalimanı'nda kaçak cep telefonu operasyonu .. 
</HEADLINE>
<TEXT>

     Atatürk Havalimanı'nda, Dubai'den gelen bir yolcunun VIP Salonu'ndan geçirmeye çalıştığı bagajında, yurda kaçak olarak sokulmak istenen 880 adet cep telefonu ele geçirildi. 
     AA muhabirinin aldığı bilgiye göre, Emirates Havayolları'na ait uçakla Dubai'den Atatürk Havalimanı'na gelen A.A., ihbar üzerine Gümrük Muhafaza ekiplerince takibe alındı. 
     Pasaport işlemlerinin ardından bagajsız olarak gümrük kontrollerinin yapıldığı salondan geçen A.A., Dış Hatlar Terminali'nden normal yolcu gibi çıktıktan sonra bagajını teslim almak üzere VIP Salonu'na geçti. 
     Bu sırada Gümrük Muhafaza ekiplerince durdurulan A.A.'ya ait olan ve üzerinde ''VIP'' etiketi bulunan valizlerde yapılan aramada, yaklaşık 700 milyar lira değerinde, çeşitli markalarda 880 adet kaçak cep telefonu ele geçirildi. 
     Gözaltına alınan A.A.'nın, valizleri neden VIP Salonu'ndan geçirdiğinin sorulması üzerine, kendisini telefonla yönlendiren kişiler olduğunu ve VIP Salonu'na bu yüzden gittiğini söylediği öne sürüldü. 
     
</TEXT>
</DOC>
