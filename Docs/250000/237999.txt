<DOC>
<DOCNO> 237999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/siyaset/siy04.html </URL>
<DATE> 2004/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Farklı katsayılar için son dakika değişikliği 
</HEADLINE>
<TEXT>


ANKARA Milliyet 


TBMM Milli Eğitim Komisyonu'nda YÖK Yasa Tasarısı'ndaki farklı katsayılar değiştirildi. Değişiklik, anadolu imam hatip liselerinin "eşit ağırlık" olarak belirlenmesi durumunda önümüzdeki günlerde ortaya atılacak, "kollama" eleştirilerinin önünü şimdiden kesti. Üniversitelerde oluşturulacak öğrenci konseyi başkanlarının rektörlük seçimlerinde oy kullanması yönünde de bir değişikliğe gidildi. 
Ortak alan... 
ÖSS kılavuzunda "ortak alan" olarak belirtilen alanları tercih edenlerin ortaöğretim başarı puanının OÖBP 0.8 ile çarpılması öngörüldü. Örneğin, sayısal bölüm öğrencisi eşit ağırlıkla öğrenci alan işletmeyi tercih ettiğinde tasarıya göre, OÖBP'sine 0.6 katsayısı uygulanacağından mağdur olacağı görüşü doğdu. Bunun için yeni düzenlemeyle işletme bölümü sayısal mezunları için ortak alan olarak öngörüldüğünden 0.8 katsayısı uygulanarak mağduriyetin giderilmesi amaçlandı. 

Bir ayda atama koşulu 
Eşit ağırlıklı bölüm öğrencilerinin sözel ya da sayısalı tercih etmeleri halinde OÖBP'lerine 0.6 katsayının uygulanacağına ilişkin hüküm değiştirildi. Tasarıyla uyumlu hale getirilen düzenlemeye göre, eşit ağırlıklı öğrencinin OÖBP'si sözel bölümü seçtiğinde 0.45, sayısalı seçtiğinde 0.6 katsayısıyla çarpılacak. Genel ve meslek liselilere kendi alanlarını tercih etmeleri halinde 0.8, sözel öğrencilere eşit ağırlıkta 0.6, sayısalda 0.45 sayısal öğrencilere eşit ağırlıkta 0.6, sözelde ise 0.45 katsayısı uygulanacak. Tasarıda, Yükseköğretim Kurulu'nda boşalacak yerlere bir ay içinde atama yapılması koşulu getirilerek, Üniversitelerarası Kurul'un atama yapmakta gecikmesinin önüne geçildi. 

Topuz Hemen geri çekilmeli 

CHP Grup BaşkanVekili Ali Topuz, YÖK yasa tasarısının eğitimi dinselleştirmek ve bu yolla devletin din kurallarıyla yönetilmesine imkan hazırlamak amacına yönelik olduğunu savundu. Tasarının geri çekilmesini isteyen Topuz, "Hükümet çok önemli bir konuda çok tehlikeli bir yaklaşım içinde" dedi. Topuz, ODTÜ Rektörü Prof. Dr. Ural Akbulut'un, Milli Eğitim Bakanı Hüseyin Çelik'in yalan bilgi verdiğini açıkladığını kaydetti. Topuz, hükümetin imam hatip lisesi mezunlarını doktor, mühendis, kaymakam, subay, general yapmak istediğini dile getirdi. 

'Tasarı kabul edilemez' 

Kocaeli Üniversitesi Senatosu, yeni YÖK yasa tasarısının "bilimsel temellerden yoksun ve kabul edilemez olduğu"nu bildirdi. 
Senato'dan yapılan açıklamada, "Mesleki ve teknik liselere yönelik adil ve objektif bir iyileştirilme yapılmasının planlandığı söylenirken, üniversiteye giriş sisteminin ülkenin geleceğine, bilime ve adalete aykırı bir şekilde genişletilmesi, yüz binlerce öğrenciyi daha çok mağdur edecektir" denildi. Açıklamada "Bu düzenlemelerin gerek içerik gerekse zamanlama olarak yanlış olduğuna inanmaktayız" denildi. 



</TEXT>
</DOC>
