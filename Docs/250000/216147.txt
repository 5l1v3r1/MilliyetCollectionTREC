<DOC>
<DOCNO> 216147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/spor/spo05.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'un İtalyan rakibi Roma'yı elemenin formülü 
</HEADLINE>
<TEXT>
   SERT VE AKILLI FUTBOL 
   İtalya Ligi'nde, 15. haftadaki Milan yenilgisine kadar en keyifli futbolu oynayan güçlü kadro, sakatlık ve hastalıklar yüzünden sürekli taktik diziliş değiştirmenin faturasını ödüyor 
      UEFA rehberi Ebru Köksaldı - 1 

   
   Aslında yeni yıl öncesini rekorla 14 maç, 11 galibiyet, 3 beraberlik lider bitiren Roma, Seria A'da en izlenebilir ve keyifli futbolu oynayan takım oluvermişti. Ama 15. hafta alınan Milan mağlubiyeti ve 10 gün içinde 2 kez daha Milan'a yenilmiş olmak kolay hazmedilir bir şey değildi. 90. dakikada yenen bir golle gelen iç sahadaki Udinese beraberliği, ardından Brescia mağlubiyeti paniğe sevkedici bir düşüştü. İş sadece skorla kalsa kimse huzursuzlanmazdı ama Roma'nın sergilediği futbol da ciddi bir tıkanıklığa saplandı. İlk yarıdaki o ritim ve süper tempo sürekliliğini kaybetti. 
   Son dönemde kadrodaki istikrarın bozulması, düşüşün önemli noktası. Zira Chivu ve Carew gibi etkileyici iki transfere rağmen kısıtlı kadroya sahip. Sakatlık ve hastalıklar yüzünden taktik dizilişi sürekli değiştirmek zorunda kaldılar. 
   
   Şeytan üçgeni 
   Capello, istediği futbolcuların kimliği ve mevkisiyle felsefesinin temelini de açıklıyor Önce Seedorf, sonra Davids. Yani orta saha. Ama ikisine de kavuşamadı. O da sürpriz ismi takımının can damarı yaptı Dacourt. 
   Geçen sezonun tam ortasında İngiltere'den yola çıkan bu Fransız'ın, Roma'ya ayak basar basmaz gelecek sezonun bile kilit ismi olacağı tahmin edilemezdi. Defansın önünde Emerson ile oluşturdukları ikili, o günden beri Roma'nın omurgası. Öncelikle tedbir alınması gerekenler de takımda en fazla yararlı pası atan ve orta alanda en fazla top kesen bu iki isim. 
   Bari'de parlayan Cassano için o dönemler "Yeni bir Roberto Baggio geliyor" deniyordu. Ama bu genç meğerse ruhani birlikteliğini Totti ile kurmuş. Kendisine örnek aldığı Totti ile ikili oyunlardaki uyumu, Roma'nın tüm hücum zenginliğinin temeli. Önceleri daha çok ileri uçta golcü gibi kullanılan Totti, Capello'nun 1999'da Roma'ya gelişiyle forvet arkası serbest adam görevini üstlendi ve olgunluğuna ulaştı. Oyunun yönlendirilmesi ve topun kanatlara servisi ondan soruluyor. Cassano - Totti - Mancini üçlüsü, 14 hafta girenin çıkamadığı bermuda şeytan üçgenini neredeyse kusursuz işletiyordu. 
   Mancini bu ikiliye nazaran daha dar alanda oynuyor. Onun, sol kanadınızın arkasına sarkmasına veya sıfıra inmesine izin verdiğiniz anda, ceza alanında bir Romalı olmaması için dua etmekten başka yapacak birşeyiniz kalmıyor. 
   
   Konsantrasyon şart 
   14 hafta mükemmel giderken işe çomak sokan ilk takımın Milan olması sürpriz değil. Maçın ikinci yarısı Roma'yı tamamen pasifleştirdiler. Capello'nun orta sahayı kalabalık tutmak yerine hücuma bir fazla adam, Carew'i koyması, Emerson ve Dacourt'u, tüm Milan saldırılarıyla başbaşa bıraktı. Cassano - Totti - Mancini üçlüsü alan bulamayınca kayboldu ve Roma top kullanamadı. 
   Udinese ve Brescia maçları da rakiplerin Roma'yı nasıl durdurabileceklerini öğrenmeye başladıklarını gösteriyordu. Roma'yı yenmek için maç boyunca ciddi bir konsantrasyon şart. Brescia da 90 dakika sert bir 4 - 4 - 2 ile oynadı ve defans ile orta sahasını hep yakın tuttu. Totti ve Cassano'nun alanlarını ele geçirdiler. Lima ve Mancini'yi kanattan çıkartmadılar. 
   Kornerler ve özellikle yandan ceza alanına kullanılan duran toplarda Samuel, Panucci ve Dellas'ın kafa vuruşunu çok iyi kokladığı Roma, bu sezon Chivu'nun gelişiyle bir sürpriz golcü daha kazandı. Zebina'nın hareketli toplara isabetli vuruşlarına Chivu'nun sert frikikleri eklendi. 
   Real Madrid de, Milan'daki gibi dörtlü savunmayı uygularken, Roma'ya şampiyonluğu hücuma daha elverişli bir diziliş, 3 - 4 - 1 - 2 ile kazandırdı. Bazı maçlarda 3 - 5 - 2'ye de çevirdi. O zamanlar çok verimliydi, zira iyi olan Batistuta ve Totti vardı. Montella yedekten gelen gol makinesiydi. Kanatlar mükemmel işliyordu. Ama geçen sezon artık bazı oyuncular da bittim diyordu. Capello'nun Davids ile orta alanı etkin kılıp iki golcüyü Montella ve bir başkası aynı anda oynatma planı, 4 - 3 - 1 - 2, gerçekleşmedi. 
   
   Sistem geçişi 
   Capello yine de asla belirli bir sisteme bağlı değil. Ligdeki duraklama döneminin ardından takımı, Juventus maçına 4 - 4 - 2'ye yakın taktikle hazırladı ve bu başarıyla uygulandı. Roma'nın en tehlikeli taraflarından biri çabucak sistem geçişleri yapabilmesi ve çok yönlü defans elemanları. 
   Capello deplasmanda gerekirse beşli savunmaya da dönüp istediği skoru almayı biliyor ve bu sene yine çok az gol yiyorlar. Geçen sezon 2. tur gruplara kalmalarına rağmen vasat futbolları vardı ama tek tek bakıldığında inanılmaz taktiksel maçlar çıkardılar. 
   Valencia'yı deplasmanda 3-0, Real Madrid'i 1-0 yenerken, Arsenal'den, 10 kişiyle 1 puanı aldılar. En berbat istatistikleri Avrupa'da evlerinde 6 maçta 3 yenilgi ve 3 beraberlik almış olmalarıydı. 
   
   ÖZELLİKLER    DACOURT Seedorf, Davids, Emerson gibi orta saha adamlarını seven Capello'nun sürpriz biçimde İngiltere'den çekip çıkarttığı isim. Markaj yapabiliyor, akıllı, oyun kurucu, topu çabuk en uygun adama atıyor, hareketli toplara isabetli şut vurabiliyor. Defans ile orta sahanın bağlantı noktası. 
   EMERSON Brezilyalı, Dünya Kupası'ndaki sakatlıktan sonra eski beceri ve etkinliğinden uzaktı. O da bu sezona iyi başladı, ama sözleşme belirsizliği kafasını fazlasıyla meşgul ediyor. Dacourt'a göre topu oyuna sokmakta ve takım arkadaşlarına geçirmede yavaş. Güçlü, savunmada yıpratıcı ve iyi bir kesici. 
   SAMUEL Avrupa'daki en güvenilir stoperlerden ve süpürücülerden biri. Adam markajında ilk tercih. İstikrarlı. Yeterince kullanmasa da hücuma çıkışları etkili. 1 - 0 kaybettikleri Brescia maçındaki penaltı hatası gibi kontrolsüz ve kötü kararları ile agresifliği en büyük dezavantajı. 
   MANCINI Topu önüne alıp süratle deliyor. Orta sahanın içinde oynayabilse de sağ açık olarak tercih ediliyor. İkili oyun ve verkaçlarda başarılı. Çok hızlı ve çabuk. Cafu'nun defansif sağlamlığı ve fizik gücü yok. Sıfıra inerek orta yapmayı seviyor. Son 4 - 5 maçtır performansı düştü. 
   CASSANO Teknik, harika bir yaratıcılık, küstah, risk almaktan korkmayan, hata yapsa da aynı riski almayı seven, oyun sezgisi güçlü, maç içinde iki kanat arasında dolaşıp aynı etkinlikle rakibi yıpratan, bire birde acımasız. Ama Roma orta sahası ona uzak oynadığında hiçbir etkinliği kalmıyor. 
   TOTTI Doğuştan Roma taraftarı ve hücumcu. Yaratıcı, teknik, cesur. Verkaçlar, ara paslar kadar uzun toplarda da keskin bir isabet başarısı var. Kendi yarı sahasından bitirici kontr toplar atabiliyor. Top kontrolü mükemmel. Çalım sevdalısı. Ama oyundan kolay düşüyor, markajda kolay pes ediyor. 
   
   BU OYUNCULARA DİKKAT    Dacourt FRA, 29 
   Doğum tarihi 25.9.1974 
   Boy 1.77 
   Pozisyon Orta saha 
   Kariyer 
   92-98 Strasbourg 
   98-99 Everton 
   99-00 Lens 
   00-01 Leeds United 
   01-02 Leeds 
   02-03 Ocak Leeds 
   Ocak 03 - Roma 
   03-04 Roma 
   Fransa Milli Takımı 14 maç, 1 gol 
   
   Totti ITA, 27 
   Doğum Tarihi 27.9.1976 
   Boy 1.80 
   Pozisyon Orta saha 
   Kariyer 
   92 - 93'den beri Roma'da. 
   03-04 20 maç, 12 gol 
   İtalya Milli Takımı 
   38 maç, 6 gol 
   
   Cassano ITA, 21 
   Doğum Tarihi 12.7.1982 
   Boy 1.75 
   Pozisyon Forvet 
   Kariyer 
   99-00, 00-01 Bari 
   01-02, 02-03 Roma 
   03-04 Roma 21 maç, 6 gol 
   
   MANCINI BRA, 23 
   Doğum Tarihi 1.8.1980 
   Boy 1.83 
   Pozisyon orta saha 
   Kariyer 
   97-00, Atletico Mineiro 
   00 -01 Portuguesa 
   01-02 Atl. Mineiro 
   02-03 Venezia 13 maç 
   03-04 Roma 
   
   TAKIM İSTATİSTİK 2003 - 2004 Serie A, 21 hafta itibariyle    Ceza alanı içinden gol Sağ 21 gol, Sol 11 gol, Kafa 5 gol 
   Ceza alanı dışından gol Sağ 2, Sol 2 
   Ceza alanı içinde en etkin golcü Totti 9 gol, ligde de 1. sırada 
   En golcü Totti 12 gol, ligde 2. sırada - 1. Shevchenko 
   En fazla faul yapanlar Dacourt ve Emerson 
   En fazla faul yapılanlar Totti ve Cassano 
   Topla en fazla oynayanlar Emerson, Mancini ve Totti. 
   En yararlı pas atanlar Emerson, Dacourt ve Totti Roma ligde 2. 
   En fazla pas atılanlar Emerson, Mancini, Lima 
   En fazla kaleye şut çeken Totti 
   En fazla kaleyi bulan şut çeken Totti Ligde maç başına ortalama ile 1. sırada, Roma ise 4. 
   En fazla top kaybı yapanlar Totti ve Cassano 
   En fazla top kesenler Emerson ve Dacourt 
   Ligin en az gol yiyen takımı 9 gol, Milan 11, Inter 17, Lazio 22 
   En fazla orta yapanlar Mancini ve Totti 
   Roma ligde en fazla dripling atan 4. takım Cassano ve Dacourt başı çekiyor 
   
   YARIN VALENCIA 
   
   
</TEXT>
</DOC>
