<DOC>
<DOCNO> 213425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/siyaset/siy02.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ikna olmadı 
</HEADLINE>
<TEXT>

   Annan'ın davet mektubu Ankara'da krize yol açtı. Bu koşulların Kıbrıs'ı Rumlar'a hediye etmek olacağını söyleyen Denktaş'ı Erdoğan dün de ikna edemedi. KKTC lideri, New York'a itiraz k ğıdı ile gidecek 
      BARKIN ŞIK ELÇİN ERGÜN Ankara 

   
   BM Genel Sekreteri Kofi Annan'ın KKTC Cumhurbaşkanı Rauf Denktaş ve Güney Kıbrıs Yönetimi adına Tasos Papadopulos'a 10 Şubat'ta Kıbrıs müzakerelerinin başlaması için gönderdiği 6 sayfalık "önkoşullu" davet mektubu Ankara'da krize yol açtı. Başbakan Recep Tayyip Erdoğan, koşulların kabul edilmesinin teslimiyet olacağını savunarak "direnişe" geçen Denktaş'ı ikna için sürpriz bir şekilde oteline gitti. Erdoğan'ın ikna girişimleri yetersiz kaldı. Denktaş, New York'a "itiraz kağıdı" ile gidecek. 
   
   Mesai uzadı 
   Ankara'da önceki gün yapılan Kıbrıs zirvesinin ardından adaya dönmeye hazırlanan Denktaş, KKTC Başbakanı Mehmet Ali Talat ve Başbakan Yardımcısı Serdar Denktaş, Annan'ın dün ulaşan mektubu üzerine Başkent'teki mesailerini uzattı. 
   Annan, mektubuna yazılı yanıt istemeyerek, "gelirseniz ön koşulları kabul edersiniz" mesajı verirken, uzlaşılamayan noktaların kendisi tarafından belirleneceğini de vurguladı. 
   
   Sürpriz ziyaret 
   Erdoğan'ın ABD ziyareti sırasında, "Müzakerelere başlamak için Annan'ın bütün koşullarını kabul ediyoruz" açıklamasının Türk tarafının elini zayıflattığı görüşü savunulurken, Denktaş gelen mektubu tepkiyle karşıladı. Denktaş'ın New York'a gidişi belirsizliğe girdi. 
   Mektuptaki ön koşulların kabul edilmesinin teslimiyet anlamına geleceğini savunan Denktaş, KKTC hükümetinin liderleri ile Sheraton Oteli'nde mektubu değerlendirirken, Erdoğan da resmi konutunda danışmanı Ömer Çelik ve Dışişleri Bakanlığı bürokratlarıyla bir araya geldi. Bu sırada Dışişleri Bakanlığı Kıbrıs Dairesi Genel Müdürü Ertuğrul Apakan, Sheraton ve resmi konut arasında mekik dokudu. Mekik diplomasisinin sonuç vermediği dakikalarda, Serdar Denktaş, Türk Hükümeti yetkilileriyle akşam saatlerinde beklenen zirvenin yapılmayacağını duyurarak, "Ancak konuya olumlu bir gözlükle bakıyoruz" dedi. Açıklamanın ardından Ankara'da Rauf Denktaş ile Türk Hükümeti arasında mektup konusunda ciddi görüş ayrılıklarının su yüzüne çıktığı değerlendirmesi yapıldı. 
   Açıklamadan yarım saat sonra Denktaş ile Erdoğan biraraya geldi. Sürpriz şekilde Sheraton Oteli'ne gelen Erdoğan, Denktaş'ı ikna etmeye çalıştı ancak başarılı olamadı. Denktaş ve Erdoğan'ın görüşmesinden bir "ortayol" çıktığı ve KKTC liderinin New York'a "rezervli" olarak gideceği bilgisi bir saatlik görüşmeden sonra kulislere yansıdı. 
   Erdoğan görüşme sonrası gazetecilerin sorularına net yanıt vermekten kaçınırken, ön koşulları kabul etmeyen Denktaş'ın, "itiraz kağıdı"yla ABD'ye gideceği belirtildi. Denktaş, "New York'a gidecek misiniz" sorularını "Her halde gidilebilir" yanıtını verdi. Denktaş'ın itirazları konusunda Annan ile bir ön görüşme yapabileceği de kaydedildi. Denktaş ve KKTC heyetinin bugün adaya döneceği ve New York'a rezervli gidişin gerekçelerini açıklayan yazılı bir metni kamuoyuna duyuracakları kaydedildi. 
   
   Saat saat Kıbrıs trafiği...    Annan'ın mektubunun öğlen saatlerinde Cumhurbaşkanı Denktaş'a ulaşmasının ardından yaşanan trafik şöyle 
   15 30 Erdoğan Cumhurbaşkanı Sezer ile bir araya geldi. 
   16 20 KKTC heyetinin Shereton Oteli'nde değerlendirme yaptığı dakikalarda Erdoğan da Başbakanlık Konutu'nda danışmanları ve Dışişleri Bakanlığı bürokratları ile Annan'ın mektubunu ele aldı. 
   18 00 Başbakanlık Konutu ile Sheraton Oteli arasında mekik diplomasisi uygulandı. Apakan, Erdoğan'la yapılan değerlendirmelerin ardından Shereton Oteli'ne giderek KKTC heyetiyle görüştü. 
   19 30 Türk Hükümeti ile KKTC heyeti arasında bir görüşmenin olması beklenirken, Serdar Denktaş bir araya gelinmeyeceğini açıkladı. 
   20 10 Erdoğan Denktaş'la görüşmek için Sheraton Oteli'ne geldi. 
   21 15 Erdoğan - Denktaş görüşmesi sona erdi. Erdoğan "Ortak görüş oluşturarak yürüyoruz" açıklamasını yaptı. Denktaş bugün Erdoğan'la bir görüşmenin olabileceğini açıkladı. 
   21 40 Rauf Denktaş da New York'a gidecek misiniz sorusu üzerine , "Her halde gidilebilir" yanıtını verdi. 
   
   Talat Benim sözcüm yok 
   Ankara'da Kıbrıs trafiği yaşandığı saatlerde Talat'ın sözcüsü "Başbakan şartları kesinlikle kabul edip New York'a gidecek" açıklamasını yaptı. Akşam saatlerinde Serdar Denktaş ve Rauf Denktaş tarafından yalanlanan bu açıklamaya ilişkin en ilginç yorumu "Benim sözcüm yok" sözleriyle Talat yaptı. Kendisini Talat'ın sözcüsü olarak kişi Reuters Ajansı'na, Talat'ın, Annan'ın Kıbrıs görüşmelerini yeniden başlatmak için öne sürdüğü koşulları kesinlikle kabul edeceğini ve New York'taki görüşmelere katılacağını bildirmişti. 
   
   Mektup gelince dönmediler 
   KIbrIs zirvesinin ardından adaya dönmeye hazırlanan KKTC Cumhurbaşkanı Rauf Denktaş, KKTC Başbakanı Mehmet Ali Talat ve Başbakan Yardımcısı Serdar Denktaş dönüşlerini ertelediler. Birleşmiş Milletler Genel Sekreteri Annan'ın, müzakerelerin başlaması için gönderdiği davet mektubunun dün ulaşması üzerine Baykent'teki mesai bir gün daha uzadı. 
   
   Papadopulos pazara ABD'de 
   Yunan hükümeti kontrolündeki Atina Haber Ajansı ANA , Rum Yönetimi lideri Tassos Papadopulos'un pazar günü New York'a gideceğini duyurdu. ANA'ya göre, BM Genel Sekreteri Annan, 7 sayfalık davet mektubunda, Kıbrıs sorununun temel noktalarının hiç tartışılmamasını ve müzakerelerin sadece bir alışveriş zihniyetinde olmasını istiyor. Annan, bitiş tarihi olarak 25 Mart'ı göstermekle birlikte 6 günlük bir süre için de pencereyi taraflara açık bırakıyor. 
   
   
   
   
</TEXT>
</DOC>
