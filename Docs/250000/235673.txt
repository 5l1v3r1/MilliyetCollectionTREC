<DOC>
<DOCNO> 235673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sontur23.html </URL>
<DATE> 2004/04/28/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Doktorlara "disiplin yönetmeliği"... 
</HEADLINE>
<TEXT>

     Doktorların, mesleğini uygularken dikkat etmeleri gereken hususlar ve bunlara aykırı davranışlar halinde verilecek disiplin cezaları belirlendi. 
     Türk Tabipleri Birliği TTB Disiplin Yönetmeliği, Resmi Gazete'nin bugünkü sayısında yayımlanarak yürürlüğe girdi. 
     Yönetmelik, hekim unvanını kazanmış olup da Türkiye Cumhuriyeti sınırları içinde mesleğini uygulayanları, ilgili hukuksal düzenlemelere göre yürüttükleri mesleki faaliyet gereğince hekimlik mesleğinden sayılanları kapsayacak. 
     Yönetmeliğe göre, uyarma yazılı ihtar cezası, hekime ve bu yönetmelik kapsamındaki kişilere mesleğini uygularken veya meslektaşlarıyla olan ilişkilerinde daha özenli tutum ve davranışlar içinde olması gerektiğinin yazıyla bildirilmesi olarak uygulanacak. 
     Uyarma cezası verilmesini gerektiren hallerden bazıları şöyle 
     ''Tabip odası veya birlik organlarına seçilmiş olup da yasa ve yönetmeliklerin kendisine yüklediği görevleri yapmamak, Meslektaşlarına ve diğer sağlık meslek mensuplarına karşı küçük düşürücü davranışlarda bulunmak veya kötülemek, Hasta üzerindeki mesleki etkisini tıbbi amaçlar dışında kullanmak, Hasta haklarına saygı göstermemek, Hasta kayıtlarını usulüne uygun olarak tutmamak.'' 
     
     PARA CEZASI 
     Yönetmeliğe göre, para cezası, TTB Kanunu'nun ilgili maddesinde belirtilen sınırlar dahilindeki paranın odaya ödenmesine dair verilecek ceza olarak uygulanacak. 
     Para cezasını gerektiren hallerden bazıları ise şöyle 
     ''Tanıtım kurallarına aykırı davranmak, Her türlü iletişim mecrasında reklam amacına yönelik yazılar yazmak, yazdırmak veya açıklamada bulunmak yahut ortağı olduğu kuruluş veya şirket aracılığıyla bu anlamda reklam yapılmasını sağlamak, Bireysel veya yöneticisi oldukları dernekler ya da çalıştıkları kurumlar aracılığıyla ticari ürün veya hizmetin tanıtımında yer almak veya reklamına aracılık etmek, El ilanları, tabelalar, basın ve benzeri yollarla meslektaşlar arası haksız, tıp dışı rekabete yol açacak duyurular yapmak, Meslek uygulaması sırasında veya tabip odası ile ilişkilerinde herhangi bir şekilde haksız kazanç teminine yönelik davranışlarda bulunmak, Uzmanlık belgesi olmadan herhangi bir biçimde uzmanmış gibi tanıtım yapmak, Bilimsel araştırmalar ve eğitime yönelik şeffaf kurumsal ilişkiler dışında, endüstri kuruluşları ile çıkar ilişkileri kurmak, Türk Tabipleri Birliği Hekim ve İlaç Tanıtım İlkeleri'ne aykırı davranmak, 
     
     ÖZEL SAĞLIK KURULUŞLARINA YÖNLENDİRME 
     Meslektaşlara maddi çıkar karşılığı muayene ve tedavi için hasta göndermek, kendisine hasta sağlaması için aracı kullanmak veya herhangi bir kişiye bu nedenle çıkar sağlamak, hastaları zorunlu durumlar dışında kendisine, yakınına veya ortağına ait özel sağlık kuruluşlarına yönlendirici tavır ve davranışlarda bulunmak, Türk Tabipleri Birliği veya odalarca saptanmış asgari ücret tarifeleri altında ücret almak, Hasta sevkleri, rapor, reçete vb. belgelerde usulsüz uygulamalar yapmak, sevk belgelerine el koymak, Acil durumlar dışında özel bilgi ve beceri gerektiren girişimlerde bulunarak hastaya zarar vermek, Hastanın aydınlatılmış onamını usulüne uygun almaksızın tıbbi girişimde bulunmak, sonuçta hastanın ölümüne, sakatlığına sebep olmayıp da sağlığının kısa süreli geçici bozulmasına yol açan tıbbi hata ve ihmalde bulunmak, Adli vakaların muayenesinde ve rapor tanziminde gerekli özeni göstermemek, Sorumlusu olduğu sağlık kuruluşunda hekimleri ve diğer personelini sağlık alanıyla ilgili görev ve yetki alanı dışında çalıştırmak.'' 
     
     GEÇİCİ MESLEKTEN MEN 
     Yönetmeliğe göre, geçici olarak meslekten alıkoyma cezası alanlara, meslek uygulamasından 15 günden 6 aya kadar meslekten alıkonulma cezası verilecek. 
     Meslekten geçici olarak alıkoyma cezası alanlar, bu süre dolmadan Türkiye'nin hiç bir yerinde özel sağlık kuruluşu açamayacak ve resmi veya özel herhangi bir yerde mesleğini uygulayamayacak. 
     Geçici olarak meslekten alıkoyma cezasını gerektiren haller şöyle 
     ''Meslektaşlara, diğer sağlık meslek mensuplarına veya hastalara fiili saldırıda, cinsel tacizde bulunmak, Mesleğin uygulanması sırasında ve meslek sebebiyle öğrenilen hastalara ait sırları yasal zorunluluk dışında açıklamak, Birden fazla yerde muayenehane açmak veya çalıştırmak, Uzmanlık belgesi olmadan herhangi bir biçimde uzmanmış gibi davranmak veya tanıtım yapmak suretiyle meslek uygulamasında bulunmak, Kamu kurum ve kuruluşlarının dolandırılmasına yönelik eylemlerde bulunmak bu amaca yönelik olarak sahte belge veya reçete düzenlemek, reçete ve belgeler üzerinde tahrifat yapmak, 
     
     GERÇEĞE UYMAYAN RAPOR VEYA BELGE VERMEK 
     Gerçeğe uymayan rapor veya belge vermek, Hasta kayıtlarında tahrifat yapmak, Muayene ve tedavi sırasında hastaların cinsiyet, ırk, milliyet, etnik köken, din ve mezhep, ahlaki ve siyasi düşünce, kişilik, ekonomik ve sosyal durumuna göre ayrıcalıklı uygulama yapmak, Kendisine başvuran veya çalıştığı kuruma gelen acil hastaların gerekli tıbbi tedavi veya girişimlerini başlatmamak, yapmamak ya da ilgili kuruluşlara sevkini geciktirmek veya yapmamak, Hastalıkların tanı ve tedavisinde bilimselliği henüz kanıtlanmamış ya da bilim dışı yöntemleri uygulamak veya önermek, Usulüne uygun olarak ruhsatlandırılmamış maddeleri ilaç olarak önermek, İlgili hukuksal düzenlemelere aykırı olarak canlılar üzerinde deneyler yapmak, yapılmasına destek olmak, İlgili hukuksal düzenlemelerdeki sınırlar haricinde gebeliği kürtaj veya herhangi bir yöntemle sonlandırmak veya usule aykırı organ nakline katılmak, 
     
     HASTAYA KALICI ZARAR VERMEK 
     Meslekte bilgi ve beceri yetersizliği, özen eksikliği, dikkatsizlik ve benzeri kusurlardan dolayı eksik ya da yanlış tanı ve tedavide bulunarak hastaya kalıcı zarar vermek, Savcılıklar ve mahkemeler dışında kalan kişi ve kurumlardan gelen cinsel ilişki muayene istemlerini yerine getirmek savcılık ya da mahkeme istemi olsa dahi ilgilinin, veli ya da vasisinin aydınlatılmış onayı olmaksızın cinsel ilişki muayenesi yapmak, Mesleksel bilgi ve becerilerini insan onuruna ters düşecek amaçlarla kullanmak, işkence yapmak, işkenceye katılmak veya işkence olarak nitelendirilebilecek işlem ve davranışlarda bulunmak, işkence bulgularının tespitinde gerçeğe aykırı rapor düzenlemek.'' 
     
     UZAKLAŞTIRMA CEZASI 
     Doktorlara verilecek bir başka disiplin cezası da oda bölgesinde çalışmanın yasaklanması. Bu ceza, bir oda bölgesinde üç defa meslek uygulamasından alıkoyma cezası alanların, meslek uygulamasından oda bölgesinde sürekli olarak alıkonulması olarak uygulanacak. 
     Hekimlerden, oda bölgesinde üç defa meslek uygulamasından alıkoyma cezası almış olanların geçici olarak meslekten alıkoyma cezası verilecek bir durumun tespitinde, oda bölgesinde çalışmaktan sürekli olarak alıkonulmalarına karar verilecek. 
     Bu ceza Merkez Konseyi tarafından bütün tabip odalarına bildirilecek. 
     Disiplin cezası verilmesini gerektiren eylem ve durumlara nitelik ve ağırlık itibariyle benzer eylemlerde bulunanlara da aynı türden disiplin cezaları verilebilecek. 
     Benzer suçun tekrarında bir üst ceza verilebilecek. 
     Disiplin cezalarının verilmesinde eylemin veya yarattığı sonucun ağırlığına göre onur kurulları geniş takdir hakkını kullanmakta serbest olacak. 
     TTB Merkez Konseyi, geçici olarak meslekten alıkoyma ve oda bölgesinde çalışmanın yasaklanması cezalarını içeren kararları, kesinleştikten sonra, cezanın uygulanması için Sağlık Bakanlığına bildirecek. 
     
</TEXT>
</DOC>
