<DOC>
<DOCNO> 242017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sontur24.html </URL>
<DATE> 2004/05/22/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Üniversitede Sakıp Ağa'sız ilk şenlik... 
</HEADLINE>
<TEXT>

     Sakıp Sabancı'nın her yıl yer aldığı Sabancı Üniversitesi'ndeki Bahar Şenliği, bu kez Sabancı Holding Yönetim Kurulu Başkanı Güler Sabancı, Sakıp Sabancı'nın kızı Sevil ve torunu Melisa'nın katılımıyla yapıldı. 
     Öğrenciler için eğlenceli oyunların düzenlendiği standlar, söyleşiler ve gösterilerin yer aldığı 4. Bahar Şenliği, üniversitenin Tuzla'daki yerleşiminde gerçekleştirildi. 
     Zaman zaman yağmur nedeniyle kesilen şenliğe katılan Sakıp Sabancı'nın kızı ve Sabancı Holding Yönetim Kurulu üyesi Sevil Sabancı, torunu Melisa, Sabancı Holding Yönetim Kurulu Başkanı ve Sabancı Üniversitesi Mütevelli Heyeti Başkanı Güler Sabancı, standları gezerek, halk oyunları gösterisini izlediler ve öğrencilerle sohbet ettiler. 
     Şenlikte gazetecilerin sorularını yanıtlayan Güler Sabancı, önceki yıllarda yapılan 3 şenliğe Sakıp Sabancı'yla birlikte katıldıklarını hatırlatarak, ''Rahmetli, bu şenliği çok severdi. Çünkü baharı ve gençleri severdi. İkisini bir araya getiren şenlik çok iç açıcı, eğlendirici bir şey'' dedi. 
     Şenliğin her yıl daha da ileriye gittiğini anlatan Sabancı, ''Her konuda yaptığımızın daha iyisini yapma arayışı içinde olmalıyız. Her senenin bir önceki seneden daha iyi olmasına çalışmalıyız'' diye konuştu. 
     Sakıp Sabancı'nın yerine Sabancı Holding Yönetim Kurulu Başkanlığı'na getirilmesiyle ilgili duygularının sorulması üzerine de Güler Sabancı, Sakıp Sabancı'nın yeri doldurulamayacak bir kişi olduğunu vurgulayarak, şunları söyledi 
     ''Onun yerini hiç kimse dolduramaz. Bana sadece Sakıp Sabancı'nın bir görevini üstlenmek nasip oldu. O da Sabancı Holding Yönetim Kurulu Başkanlığı. Sakıp Bey bunun ötesinde bir kişilikti. Bunun ötesinde şeyler yaptı. Ama bize düşen Sabancı Holding'i, ondan aldığımız bayrağı daha da yukarılara taşımak. Ama onun yeri doldurulamaz.'' Güler Sabancı, ''Türkiye'nin en güçlü kadını olmak nasıl bir duygu '' şeklindeki bir soruya da şöyle karşılık verdi 
     ''Ben şöyle bir şeye inanıyorum hayatta 'Ayinesi iştir kişinin lafa bakılmaz'. İnsanın gücü yaptıklarından gelir, çalışkanlığından gelir, ortaya koyduklarından gelir. Tabii ki bu çok şerefli bir görev. Ama bununla beraber çok çalışılması gereken bir görev. Beni en çok memnun eden, bana 'Güçlü kadın' denmesi değil. Beni en çok memnun eden, 'Bu göreve hak etti de geldi' denmesi.'' Güler Sabancı, bir gazetecinin, Sakıp Sabancı ile her gazetecinin bir anısı olduğunu hatırlatarak, ''Gazetecilerle sizin de anılarınız olacak mı '' sorusu üzerine de, ''Bilemiyorum. Benden Sakıp Bey'i beklemeyin. Yapamam. Onun gibi olamam. Olur mu Benden onu beklemeyin. Onun yeri doldurulamaz. Ama ben de elimden geleni yapacağım'' dedi. 
     Sabancı Üniversitesi'ndeki şenlik, gece Kenan Doğulu konseriyle devam edecek ve geç saatlerde ''DJ Party'' ile son bulacak. 
     
</TEXT>
</DOC>
