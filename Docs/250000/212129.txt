<DOC>
<DOCNO> 212129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/yazar/pulur.html </URL>
<DATE> 2004/01/30/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Solcuların tüyleri ürperse de... 
</HEADLINE>
<TEXT>

   
   PROF. Dr. Baskın Oran'ın "üniversiteler için" düşündüklerini geçenlerde yazmıştık, üniversiteleri ikiye ayırıyordu 
   "Gelişmekte olan üniversiteler. 
   Gelişmiş üniversiteler." 
   Ona göre çözüm, gelişmekte olan üniversiteleri, gelişene kadar vesayet altına almak, gelişmiş üniversitelere özerklik vermek... 
   Niçin 
   Büyük illerdeki birkaçı hariç, gelişmeden kalan ve seri üretim, mezun veren bu üniversiteleri kapatmak mümkün olmadığına göre... 
   Bırakın kapatmayı, AKP hükümeti 20 üniversite açılacağını ilan etti. 
   Prof. Oran "O kasabalarda ev sahiplerine kiracı lokantalara da müşteri lazım. En ucuz yatırım bir bakır tabela, bir rektör ve sekreter... Gelsin tulum oylar " diyor. 
   
   TEK yasada birleşemeyecek iki üniversite türü mü var 
   Yani gelişmiş üniversitelerle, gelişmekte olan üniversiteler aynı yasada birleşemezlerse, kamu üniversiteleri ile özel vakıf üniversiteleri aynı yasada birleşebilirler mi 
   Baskın Hoca'nın bu konudaki görüşleri de şöyle 
   "Özel vakıf üniversiteleri ayrıcalıklı durumda. En basitinden, kamununkinde yıl sonunda bütçe kesintisine gidiliyor, vakıfta gidilmiyor. Kamuda zorunlu emeklilik yaşı 67, vakıfta sonsuz. Kamuda ders vermeye devam etmek isteyenin emekli maaşı kesiliyor, vakfa geçeninki kesilmiyor. Bu durumda devlet kendi üniversitesini öldürüyor, 50 yaşında emekli ol, vakfa git, çifte maaş al diyor. Aradaki muazzam maaş farkları yine ayrı. Oysa vakıflara sorsan, kamu tüzel kişisiyim, diyecektir rektörünün makam arabası kırmızı plakalıdır. Yerine göre, deve veya kuş. Bunlar için de ayrı yasa gerekli." 
   
   ŞİMDİ sıkı durun, Baskın Oran hakkında, az buçuk, bir şeyler bilenler belki şaşıracaklardır, zaten o da bunun farkında 
   "Son olarak, çok önemli bir şey daha söylemeliyim. YÖK başladığında bir solcu olarak, solcu kardeşlerimin tüylerini ürpertmiştim şimdi ürpertmezsem ayıp olur Kimseciklerin ses telleri bunu söylemeye yetecek kadar sıkı değil ama, üniversite mutlaka paralı olmalıdır. 
   Çünkü parası olmayan yetenekli çocuğun okuyabilmesi ancak böyle mümkün olur. Her öğrenci, ailesinin gelirine göre ödeyeceği ücret sonucu, bir yoksul öğrenciyi finanse eder. Bu paralar genel bütçeye gönderilmez yoksul öğrenciye tam burs olarak verilir. Bu burs da çocuk işe girdikten sonra azar azar geri ödetilmelidir. Bunun dışında her yöntem popülisttir, halk dalkavukluğudur, halk çocuklarını vurur, rezilliktir." 
   Üniversitelerin düzelme olasılığı, ihtimali yok mu 
   Baskın Oran'a göre hayır 
   "YÖK'ün başına hangi dürüst ve yetenekli ve iyi niyetli yönetici gelirse gelsin, bu gerçekler göz ardı edildiği sürece Türkiye'de adam gibi yükseköğretim hayaldir. Biz söyler, biz dinleriz demokrasi var ya " 
   Söylememekten hatta söyleyememekten iyidir ya 
   
      
   
   
</TEXT>
</DOC>
