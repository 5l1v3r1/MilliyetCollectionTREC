<DOC>
<DOCNO> 204860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/siyaset/siy05.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
DGM 'takip'te ısrarlı 
</HEADLINE>
<TEXT>

   'Cumhuriyete saygı' mitinginde açılan 'Ordu Göreve' pankartına ilişkin takipsizlik kararı verilen soruşturmayı DGM 'Askerleri kanuna karşı itaatsizliğe teşvik etmek'ten yürütmeyi kararlaştırdı 
      TÜRKER KARAPINAR Ankara 

   
   Ankara'da 25 Ekim'de düzenlenen rektörlerin "Cumhuriyete saygı" mitinginde açılan "Ordu Göreve" pankartına ilişkin yargı sürecinin seyri değişti. DGM Savcılığı, Ankara Basın Savcılığı'nın "Anayasal düzeni zorla değiştirmek" suçlamasıyla takipsizlik kararı verdiği soruşturmayı "Askerleri kanunlara karşı itaatsizliğe ve yeminlerini bozmaya teşvik" yorumuyla TCK 153'ten yürütmeye karar verdi. 
   İçişleri Bakanlığı, pankartını taşıyan 12 kişi hakkında 30 Ekim ve 4 Kasım'da Ankara Başsavcılığı'na suç duyurusunda bulunulduğunu açıkladı. Soruşturma başlatan Basın Savcılığı ise pankart ve ihtilal çağrılarıyla ilgili suçların DGM kapsamındaki TCK'nın "Anayasal düzeni zorla değiştirmek" fiilini düzenleyen 146. maddesine girdiğini düşünerek yetkisizlik kararı verdi. 
   DGM Savcısı Şemsettin Özcan da pankartı TCK'nın 153'teki "Askerleri kanunlara karşı itaatsizliğe veya yeminlerini bozmaya teşvik" olarak yorumladı ve soruşturmayı bu maddeden yürütmeye karar verdi. Özcan, pankartı taşıyan Atatürkçü Düşünce Kulüpleri Federasyonu üyesi 12 kişi hakkında da İstanbul DGM'ye tebligat yazarak, talimatla ifadelerinin alınmasını istedi. 
   
   Yorum etkili olacak 
   DGM, ifadelerin gelmesinin ardından takipsizlik kararı verebileceği gibi dava da açabilecek. DGM, dava açarsa yapacağı yorum da etkili olacak. TCK'nın 153. maddesindeki "Askerleri kanunlara karşı itaatsizliğe teşvik etmenin" cezası 1 yıldan 3 yıla kadar hapis cezasını içeriyor. Ancak söz konusu işlemin fiilen yapıldığına karar verilirse ceza artıyor ve 2 yıldan 5 yıla kadar hapis istemiyle dava açılabiliyor. 
   
   
   
</TEXT>
</DOC>
