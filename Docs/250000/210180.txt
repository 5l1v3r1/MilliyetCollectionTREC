<DOC>
<DOCNO> 210180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sonspo12.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulak İstanbulspor ve Adanaspor'a üzülüyorum ama... 
</HEADLINE>
<TEXT>

     Denizlispor Teknik Direktörü Giray Bulak, maddi sıkıntılar nedeniyle zor günler geçiren İstanbulspor ve Adanaspor'un durumuna çok üzüldüğünü, ancak bu kulüplere yapılması düşünülen yardıma anlam veremediğini söyledi. 
     Işık Sigorta tarafından düzenlenen ''11 Altın Adam Yarışması'' jüri toplantısına kasım ayının altın antrenörü ödülünü almak üzere katılan Giray Bulak, Birinci Süper Futbol Ligi Kulüpler Birliği Vakfı'nın İstanbulspor ve Adanaspor'a ligde kalması için neden yardım etmesi gerektiğini anlamadığını belirterek, şöyle konuştu 
     ''İki kulübümüzün durumuna ben de çok üzülüyorum, ama bugün onların yaşadığı olayları daha önce birçok kulübümüz yaşadı. Mesela Güneşspor, Orduspor, Zonguldakspor, Mersin İdmanyurdu ve Antalyaspor gibi. Niçin o takımlar sıkıntı çekerken yardımcı olmadılar Bugün şampiyon olabilecek ya da şampiyonluğa oynayabilecek Anadolu takımı Antalyaspor olmalıydı. 700 yerli ve yabancı takım orada kamp yapıyor. Neden kaderine terk edildi Gerçekleri kabul etmek lazım. Gücünüz yoksa küme düşeceksiniz. Eğer bugün onlara yardım edilirse, o zaman yarın başka bir Anadolu kulübü çıkıp 'bize de yardım edin' diyecek.'' 
     
     ANA SORUN PARA 
     Türk futbolunun ana sorununun para olduğunu belirten Bulak, ''Kiminde az, kiminde çok var. Bütün sorun da buradan çıkıyor. Büyük kulüpler üretmekten çok tüketmeyi düşünüyor ve transfer ettiği futbolcular genellikle harcanıyor ve yok oluyorlar. Bundan Türk futbolu zarar görüyor. Parası olan kulüp lider olacak diye bir kural yok. Zaten bunun da birçok örneği var'' dedi. 
     Giray Bulak, Denizlispor'un bu sezon ligde neler yapabileceği ve şampiyonun kim olacağıyla ilgili soru üzerine de görüşlerini şöyle açıkladı 
     ''Futbolda emeğe saygı kalmamış. Biz buluyoruz, yetiştiriyoruz, büyük kulüpler büyük paralar teklif ederek transfer ediyor, sonra da o futbolculardan hayır gelmiyor. Bu nedenle Denizlispor'un ligde nerede olacağıyla ve şampiyonun kim olacağıyla ilgili soruya cevap vermek istemiyorum.'' Bulak ayrıca, Gaziantepspor Kulübü Başkanı Celal Doğan'ın, ''antrenör takımına en fazla yüzde 15 katkı sağlar'' sözüne katılmadığını belirterek, ''Bir antrenörün takıma katkısı yüzde 100'dür. Takımı kuran, futbolcuları seçen, oyunculara antrenmanı veren antrenördür'' diye konuştu. 
     
</TEXT>
</DOC>
