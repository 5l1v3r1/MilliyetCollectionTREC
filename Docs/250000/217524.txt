<DOC>
<DOCNO> 217524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sontur19.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP büyük tartışmalardan sonra Çankaya adayını belirledi... 
</HEADLINE>
<TEXT>

     ANKARA Milliyet 

Günlerdir CHP'de kavgalara neden olan Ankara Çankaya belediye başkan adaylığı, CHP'de krize neden oldu. 
     Çankaya Belediye Başkanı olan Haydar Yılmaz'ın yeniden aday gösterilmemesine sloganlarla tepki gösteren partililer, genel merkeze "ani baskın" düzenleyerek, CHP Genel Başkanı Deniz Baykal ve Genel Sekreter Önder Sav'ı istifaya çağırdı. Genel Merkez'de görevli polis memurlarının yetersiz kalması üzerine çevik kuvvet olaylara müdahale etti. 
     Çankaya adaylığı, CHP Merkez Yönetim Kurulu'nun MYK dün sabaha kadar süren toplantısında da, CHP Genel Başkan Yardımcısı Eşref Erdem ve Genel Sekreter Yardımcısı Mehmet Sevigen ile Genel Sekreter Önder Sav arasında sert kavgalara neden oldu. Erdem, kendisine yakın eski Ankara İl Başkanı Levent Gök'ün, Sav ise Tekin Bingöl'ün aday yapılmasını istedi. Baykal, iki kurmayının uzlaşamaması üzerine oylama yapmak istedi. Kavganın sürmesi üzerine Baykal, sinirlenerek, oylamadan vazgeçti. İki kurmayına tepki gösteren Baykal, diğer aday adayı Hacettepe Üniversitesi Radyoloji Bölüm Başkanı Prof. Dr. Muzaffer Eryılmaz'ın adaylığına karar verdi. Eryılmaz'ın da, Sav'a yakın bir isim olması dikkat çekti. 
     
     Islıklarla karşılandı 

     Adaylarını tanıtmak için dün genel merkeze gelen Baykal, Haydar Yılmaz taraftarlarının ıslıklı protestosu ile karşılaştı. Baykal'ın aday tanıtım toplantısı da, ıslıklar ve protesto alkışlarının gölgesinde yapıldı. 
     İstediği ismi aday yapamayan Erdem, tepkisini, toplantıya katılmayarak, gösterdi. CHP kulislerinde Erdem'in istifa ettiği söylentisi yayıldı ancak bu iddia doğrulanmadı. 
     
     GENEL MERKEZ ÖNÜNDE PROTESTO 

     Bu arada sabah saatlerinden itibaren CHP genel merkezi önünde toplanan ve Çankaya Belediye Başkanı Haydar Yılmaz'ın yeniden aday gösterilmemesini protesto eden grup, Baykal'ın basın toplantısı sırasında da ıslıklar ve sloganlarla protestolarını sürdürdü. Protestocu grubun protestoları, toplantı salonundan da duyuldu. 
     Baykal gazetecilere protestolarla ilgili olarak, "Buün saat 17 00'ye kadar bu tür protestolar olabilir. Her partide oluyor" diye açıklama yaptı. 
     
     CHP'NİN BÜYÜKŞEHİR ADAYLARI 

     CHP Genel Başkanı Deniz Baykal, 28 Mart'ta yapılacak olan yerel seçimlerde Ankara Büyükşehir Belediye başkanlığı için Yılmaz Ateş, İstanbul için Sefa Sirmen, İzmir için de Ahmet Priştina'nın adaylıklarını resmen açıkladı. 
     CHP Genel Başkanı Baykal, genel merkezde Ateş, Sirmen ve Priştina ile Genel Sekreter Önder Sav'ın da katıldığı bir basın toplantısı düzenledi. 
     Baykal, yoğun bir çalışma sonucunda 28 Mart'ta yapılacak olan yerel seçimlere katılacak adayları belirlediklerini söyledi. 
     İstanbul'da Kocaeli milletvekili Sefa Sirmen, Ankara'da Ankara milletvekili ve TBMM Başkanvekili Yılmaz Ateş, İzmir'de ise şu andaki Belediye Başkanı Ahmet Priştina'nın aday gösterildiğini belirten Baykal, adayların belirlenmesi aşamasında belediyecilik alanındaki birikim, hazırlık ve projeleri gözönüne aldıklarını kaydetti. 
     Sefa Sirmen'in Türkiye'nin en iyi yetişmiş en başarılı belediyecilerinden olduğunu ve İzmit'te iki dönemde bu başarılarını ortaya koyduğunu anlatan Baykal, deprem faciasını yüzakıyla atlattığını söyledi. Baykal, Sirmen'in İstanbul gibi büyük sorunları olan ve deprem riski altındaki bir kentte bilgi birikimiyle başarılı hizmetler vereceğini kaydetti. 
     Daha sonra İzmir Büyükşehir Belediye Başkanı Ahmet Priştina'yı tanıtan Baykal, Priştina'nın görev yaptığı dönemde İzmir'in önemli bir yapısal değişim geçirdiğini ifade etti. Baykal, İzmir körfezini yeniden kazandıran ve kentin denizle buluşmasını sağlayan Priştina'nın dürüst, ahlaklı ve sosyaldemokrat bir belediyecilik anlayışını sürdürdüğünü vurguladı. 
     
     ''GÖKÇEK BELEDİYECİLİĞİNİN ALTERNATİFİ'' 

     Deniz Baykal, Ankara Büyükşehir belediye başkan adayı Yılmaz Ateş'in milletvekili olmasının bazı çevrelerce eleştirildiğini anımsatarak, ''Niçin bir milletvekilini öneriyorsunuz, aday mı bulamadınız şeklinde değerlendirmeler yapılıyor. Bunların gerçekle ilgisi yok. Yılmaz Ateş, Ankara'da yıllardan beri Melih Gökçek belediyeciliğinin alternatifi olarak çalışmaktadır ve Gökçek'in bütün yanlışlarını mahkemelerden döndüren bir çalışma sergilemiştir'' diye konuştu. 
     Anadolu'nun içinden çıkan Ateş'in güçlükler içinde büyük mücadelelerle adım adım ilerleyerek TBMM Başkanvekilliğine kadar ilerlediğini anlatan Baykal, Ateş'in örnek, ahlaklı ve dürüst bir çalışma sergilediğini kaydetti. 
     CHP Lideri, çağdaş belediyecilik anlayışıyla yeni atılımlar gerçekleştirmeyi, altyapı belediyeciliğini aşarak ''insanı temel alan'' bir belediyecilik anlayışını getireceklerini ifade etti. Baykal, CHP'li belediyelerin hedeflerinin sadece kentin sokakları ya da yolları olmayacağını ve insana dönük hizmetlere ağırlık vereceğini bildirdi. 
     
     ÇANKAYA'DA MUZAFFER ERYILMAZ 

     Baykal, basın toplantısında gazetecileri sorularını yanıtladıktan sonra Ankara Büyükşehir belediye başkan adayı Yılmaz Ateş'ten metropol ilçe belediye başkan adaylarını tanıtmasını istedi. 
     Ateş, 8 metropol ve ilçe belediye başkan adayını kısa özgeçmişleriyle basına tanıttı. Yılmaz Ateş, tartışmaya neden olan Çankaya Belediye başkan adaylığına Prof. Dr. Muzaffer Eryılmaz'ın aday gösterildiğini bildirdi. 

     
</TEXT>
</DOC>
