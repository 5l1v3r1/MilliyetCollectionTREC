<DOC>
<DOCNO> 220948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sondun32.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'da yeni kabine açıklandı 
</HEADLINE>
<TEXT>

     Yunanistan'da pazar günü yapılan seçimleri kazanarak dün Cumhurbaşkanı Kostis Stefanopulos'dan hükümeti kurma görevini alan Yeni Demokrasi Partisi YDP Genel Başkanı Kostas Karamanlis, bugün belirlediği kabinesini, PASOK döneminden farklı biçimde yapılandırdı. 
     Devlet Bakanı ve Hükümet Sözcülüğü görevine getirilen Tedoros Rusopulos'un yaptığı açıklamaya göre, bakan sayısını değiştirmeyerek 20'de tutan Karamanlis, başbakanlık görevinin yanı sıra kültür bakanlığını üstlendi. 
     Karamanlis, geçen dönemde hükümet sözcülüğü görevini yapan bakanın başında olduğu basın ve kitle iletişim bakanlığını lağvederek, bu kurumu doğrudan başbakanlığa bağladı. 
     PASOK döneminde kalkınma bakanlığına bağlı turizm ise ayrı bakanlık haline getirildi. 
     Rusopulos ayrıca, Yunanistan'ın AB Komisyonu üyeliğine Stavros Dimas'ın getirildiğini, hükümetin, parlamento başkanlığı görevine ise Anna Psaruda-Benaki'yi aday göstereceğini açıkladı. 
     Yunanistan'ın yeni kabinesi, yarın yemin ederek görevine başlayacak, yemin töreninden sonra ilk toplantısını yapacak. 
     

YENİ KABİNE Başbakan ve Kültür Bakanı Kostas Karamanlis Maliye ve Ekonomi Bakanı Yorgos Alogoskufis Dışişleri Bakanı Petros Molivyatis Savunma Bakanı Spilyos Spilyotopulos İçişleri Bakanı Prokopis Pavlopulos Kalkınma Bakanı Dimitris Siyufas Bayındırlık ve Çevre Bakanı Yorgos Suflias Eğitim Bakanı Marietta Yannaku Kuçiku Çalışma ve İstihdam Bakanı Panos Panayotopulos Sağlık ve Sosyal Yardım Bakanı Nikitas Kaklamanis Tarım ve Gıda Bakanı Savvas Çituridis Adalet Bakanı Anastasios Papaliguras Ulaştırma Bakanı Mihalis Liapis Kamu Düzeni Bakanı Yorgos Vulgarakis Deniz Ticaret Bakanı Manolis Kefaloyannis Devlet Bakanı ve Hükümet Sözcüsü Theodoros Rusopulos Makedonya-Trakya Bakanı Nikos Çarçionis Ege Bakanı Aristotelis Pavlidis Turizm Bakanı Dimitris Avramopulos      
     DIŞİŞLERİ BAKANI MOLİVYATİS 

     Yunanistan'ın Sakız adasında 1928 yılında doğan Molivyatis, uzun yıllar dışişleri bakanlığının çeşitli kademelerinde görev yaptı. 
     Dışişleri Bakanlığı'nda görevli olduğu dönemde, Moskova, Ankara ve Pretoria büyükelçiliklerinde görev yapan Molivyatis, Yunanistan'ın NATO ve BM Daimi Temsilciliklerinde de görev aldı. 
     Konstantin Karamanlis'in 1974-1980 yıllarını kapsayan başbakanlığı döneminde, siyasi bürosunun genel direktörü olan Molivyatis, Karamanlis'in 1980-1985 ve 1990-1995 yılları arasındaki iki dönem cumhurbaşkanlığı sırasında ise Cumhurbaşkanlığı Genel Sekreteri olarak görev yaptı. 
     Halen Konstantin Karamanlis Vakfı'nın Başkanı olan Molivyatis, parlamentoda son iki dönem Savunma ve Dış İlişkiler ile Avrupa İşleri Komiteleri üyeliklerinde bulundu. 
     Atina Üniversitesi Hukuk Fakültesi mezunu, İngilizce ve Fransızca bilen Molivyatis, evli ve 2 çocuk babası. 
     
</TEXT>
</DOC>
