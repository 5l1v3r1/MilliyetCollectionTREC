<DOC>
<DOCNO> 248159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonspo31.html </URL>
<DATE> 2004/06/15/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Inter teknik direktörü Zaccheroni istifa etti 
</HEADLINE>
<TEXT>

     İtalya Birinci Futbol Ligi takımlarından Inter Milan'ın teknik direktörü Alberto Zaccheroni'nin görevinden istifa ettiği bildirildi. 
     Geçen sezon Arjantinli çalıştırıcı Hector Cuper'ın yerine getirilen Alberto Zaccheroni'nin yönetimindeki Inter Milan, ligde bu sezon 4. sırayı elde ederek kulüp başkanı Massimo Moratti'nin beklentilerini karşılayamamıştı. 
     Milli futbolcular Okan Buruk ve Emre Belözoğlu'nu da kadrosunda bulunduran Inter Milan'ın başına, İtalyan teknik direktör Roberto Mancini'nin gelmesi bekleniyor. 
     Mancini, Moratti'nin 10 yıl önce kulüp başkanı olmasından bu yana göreve gelen 11. teknik direktör olacak. 
     Sampdoria takımının eski yıldız oyuncularından olan Mancini, teknik direktörlük kariyerine Lazio takımında İsveçli çalıştırıcı Sven-Goran Eriksson'un yardımcılığını yaparak başlamıştı. 
     Inter Milan ile olan sözleşmesi 2005 yılının haziran ayında bitecek olan Zaccheroni, istifasıyla ilgili olarak, ''Gidiyorum, çünkü Moratti'nin güvenini kaybettiğimi hissediyorum'' diye konuştu. 
     
</TEXT>
</DOC>
