<DOC>
<DOCNO> 242201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sontur26.html </URL>
<DATE> 2004/05/23/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Başbakan Erdoğan'ın kayınpederi defnedildi... 
</HEADLINE>
<TEXT>

     Tedavi gördüğü SSK Bezm-i Alem Valide Sultan Vakıf Gureba Eğitim ve Araştırma Hastanesi'nde dün vefat eden Başbakan Recep Tayyip Erdoğan'ın kayınpederi Cemal Gülbaran'ın cenazesi, Marmara Üniversitesi MÜ İlahiyat Fakültesi Camii'nde öğleyin kılınan namazın ardından Karacaahmet Mezarlığı'ndaki aile kabristanında toprağa verildi. 
     Başbakan Erdoğan, eşi Emine Erdoğan ile aile üyeleri, Gülbaran'ın cenazesinin Karacaahmet Mezarlığı gasilhanesinden alınarak MÜ İlahiyat Fakültesi Camii'ne götürülmesinden sonra Üsküdar Hacı Cafer Mahallesi Arakiyeci Sokak'taki evden çıkarak camiye geldiler. 
     Başbakan Erdoğan ve eşi, sıkı güvenlik önlemlerinin alındığı ve cemaatin tek tek arandıktan sonra girdiği camide taziyeleri kabul etti. 
     Cemal Gülbaran'ın cenaze namazı, öğle namazının ardından Diyanet İşleri Başkanı Ali Bardakoğlu tarafından kıldırıldı. 
     Burada bir konuşma yapan İstanbul İl Müftüsü Mustafa Çağrıcı, hayat gibi ölümün de dünyanın doğal hadiselerinden biri olduğunu belirterek, ölümü hayatın diğer hadiselerinden ayıran olayın yeni ve ebedi bir hayata geçiş olduğunu söyledi. 
     Müminlerin hayattayken bundan sonraki hayata hazırlanmaları gerektiğini ifade eden Çağrıcı, insanoğlunun bu dünyada güzel amel fikrini yitirmesi durumunda ne kadar vahşileşebileceğini son birkaç ayda yaşanan olayların gösterdiğini dile getirdi. 
     Çağrıcı, ''Rabbin huzurunda hesap vereceğimizi unutmayalım. İnsanoğlunun bu hayatta yapacağı şey Allah'ın varlığına ve birliğine iman ve ahirete imandır. Hayat bir süreçtir, herkes bu süreci yaşayıp bitirecektir. Merhuma rahmet dilerim'' dedi. 
     Dualar okunmasının ardından Cemal Gülbaran'ın naaşı, Başbakan Recep Tayyip Erdoğan ile bazı bakanlar ve cemaat tarafından eller üzerinde taşınarak cenaze arabasına kondu. 
     Başbakan Erdoğan, kendisini bekleyen makam aracına binmeyerek cenaze arabasına din görevlileri ile bindi ve araçla birlikte Karacaahmet Mezarlığı'ndaki aile kabristanına gitti. 
     Sadece AA ve TRT'nin izlediği cenaze törenine, Başbakan Erdoğan ve eşi Emine Erdoğan ile yakınları, Dışişleri Bakanı ve Başbakan Yardımcısı Abdullah Gül, Devlet Bakanları Beşir Atalay, Mahmet Aydın, Ali Babacan ve Kürşat Tüzmen, Maliye Bakanı Kemal Unakıtan, Tarım ve Köy İşleri Bakanı Sami Güçlü, Sanayi ve Ticaret Bakanı Ali Coşkun, İçişleri Bakanı Abdülkadir Aksu, Çalışma ve Sosyal Güvenlik Bakanı Murat Başesgioğlu, Ulaştırma Bakanı Binali Yıldırım, Orman Bakanı Osman Pepe, Kültür ve Turizm Bakanı Erkan Mumcu katıldı. 
     Törende ayrıca, iş, sanat, siyaset ve basın dünyasından çok sayıda kişinin yanı sıra, İstanbul Valisi Muammer Güler, Büyükşehir Belediye Başkanı Kadir Topbaş, Emniyet Müdürü Celalettin Cerrah, bazı ilçe belediye başkanları ile çok sayıda vatandaş da yer aldı. 
     Cumhurbaşkanı Ahmet Necdet Sezer, Azarbeycan Cumhurbaşkanı İlham Aliyev, DYP Genel Başkanı Mehmet Ağar'ın da aralarında bulunduğu çok sayıda kişi ve kuruluş da, cenazeye çelenk gönderdi. 
     Basına kapalı olarak gerçekleştirilen defin işlemi sırasında, TBMM Başkanı Bülent Arınç ve Milli Eğitim Bakanı Hüseyin Çelik de hazır bulundu. 
     Cemal Gülbaran'ın naaşı, dualar okunmasının ardından Karacaahmet Mezarlığı'ndaki aile kabirstanında toprağa verildi. 
     Başbakan Erdoğan ile eşi Emine Erdoğan'ın, akşam namazından sonra İlahiyat Fakültesi Camii'nde taziyeleri kabul edecekleri bildirildi. 
     
</TEXT>
</DOC>
