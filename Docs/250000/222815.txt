<DOC>
<DOCNO> 222815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonsiy12.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP "AK parti yüzünden Kıbrıs elden gidecek" 
</HEADLINE>
<TEXT>

     MHP Genel Başkan Yardımcısı Faruk Bal, ''AK Parti'nin acemi dış politikası sonucu Kıbrıs elden gidecek'' dedi. 
     Bal, partisinin Eskişehir İl Başkanlığı'nı ziyaretinin ardından düzenlediği basın toplantısında, AK Parti'nin Türkiye'yi yol ayırımına getirdiğini öne sürerek, siyasi iktidarın hala 3 Kasım seçimlerinde kazandığı zaferin sarhoşluğunu üzerinden atamadığını söyledi. 
     İktidar milletvekillerinin acemi ve bilgisiz bir şekilde dış görüşmelerde bulunduğunu iddia eden Bal, şöyle konuştu 
     ''Meclis'in Kıbrıs konusunda 1997, 1999 ve 2003 yıllarında kararları vardır. Bu kararların altında AK Partili milletvekillerinin de imzaları var. Ancak AK Parti, kendisini iktidara taşıyan dış güçlerin taşeronluğuna soyunarak bu kararları görmezden geldi.'' Kıbrıs konusunda AK Parti'nin yanı sıra bazı basın organlarının da taşeronluk yaptığını ileri süren Bal, ''Kıbrıs milli dava olarak değil, milli bir yük olarak gösterilmeye çalışıldı. AK Parti'nin acemi dış politikası sonucu Kıbrıs elden gidecek. İleride Yunan tezleri Kıbrıs'ta olduğu gibi Ege'de de önümüze gelecektir'' dedi. 
     
</TEXT>
</DOC>
