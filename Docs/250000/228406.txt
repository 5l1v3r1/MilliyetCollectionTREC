<DOC>
<DOCNO> 228406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/sondun11.html </URL>
<DATE> 2004/04/04/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
11 Mart saldırılarının 1 numaralı zanlısı öldürüldü 
</HEADLINE>
<TEXT>

     İspanya'nın başkenti Madrid'in Leganes ilçesinde dünkü operasyon sırasında bomba patlaması sonucu ölen 4 teröristten birinin, 11 Mart saldırılarının sorumlusu olarak aranan ''Tunuslu'' lakaplı Serhan Bin Abdülmecit Farkhet olduğu bildirildi. 
     İçişleri Bakanı Angel Acebes, düzenlediği basın toplantısında, dün akşam Leganes'de 4 katlı binaya düzenlenen operasyon sırasında ölenlerin sayısının, 4'ü terörist, 1'i Özel Operasyon Birimi'ne bağlı polis olmak üzere toplam 5 olduğunu doğruladı. 
     Acebes, evde 2 kilogramlık dinamiti patlatan teröristlerden 3'ünün kimliğinin belirlendiğini, birinin henüz belli olmadığını kaydetti. Kimliği belirlenemeyenin kadın olduğu sanılıyor. 
     11 Mart saldırılarının sorumlularını bulmak için yürütülen soruşturmalarda 1 numaralı zanlı olarak belirlenen Tunuslu Serhan adlı kişinin ölenler arasında olduğu ve kimliğinin belirlendiği açıklandı. 
     Hakkında uluslararası yakalama emri bulunan Serhan, 11 Mart saldırılarının organizasyonunu yapan kişi olarak gösteriliyordu. 
     Bu arada, operasyon sırasındaki patlamayla yaralanan polislerden 3'ünün hastanede tedavisinin sürdüğünü ve 1'inin durumunun ağır olduğunu bildiren Acebes, ''Böyle zor bir operasyonu yaptığı için polis görevlilerini kutlarım'' dedi. 
     Ölen 41 yaşındaki iki çocuk babası polis Javier Torrontera'nın cenaze töreninin bugün öğleden sonra yapılacağı ve yeni hükümet kuruluncaya kadar görevini sürdüren Başbakan Jose Maria Aznar ile yeni Başbakan Jose Luis Rodriguez Zapatero'nun da cenaze törenine katılacağı bildirildi. 
     Patlamanın olduğu binada 20 kadar ailenin, evlerinin oturalamayacak halde zarar görmesinden dolayı belediye tarafından otellere yerleştirildiği kaydedildi. 
     İçişleri Bakanı Acebes, basına açıklamasında ayrıca, 11 Mart saldırılarıyla ilgili soruşturmaların devam ettiğini, yeni gözaltına alınanlar olabileceğini söyledi. 
     Acebes ayrıca, terör örgütü ETA üyesi 2 kişinin Fransa'da yakalandığını duyurdu. Fransa'da son günlerde art arda yakalanan ETA'nın elebaşılarına yenilerinin eklendiğiin söyleyen İçişleri Bakanı, Fransa'nın güneybatısındaki Saint-Michel bölgesinde düzenlenen operasyonda, ETA üyelerinin bulunduğu evde silah ve büyük miktarda patlayıcı ele geçirildiğini söyledi. 
     
</TEXT>
</DOC>
