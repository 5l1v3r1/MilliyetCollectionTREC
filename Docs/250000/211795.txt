<DOC>
<DOCNO> 211795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sontur26.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Çelik, müsteşarını savundu... 
</HEADLINE>
<TEXT>

     Milli Eğitim Bakanı Hüseyin Çelik, Müsteşarı Prof. Dr. Necat Birinci'nin Atatürk hakkında 7 kitap yazdığını ve defalarca ''ümmetçi olmadığını'' açıkladığı halde başta Genel Başkanı Deniz Baykal olmak üzere CHP sözcüleri tarafından sürekli bu konuda istismar edildiğini ifade ederek, ''Lütfen bu istismarcılıktan vazgeçelim'' dedi. 
     Çelik, TBMM Genel Kurulu'nda, köy enstitülerinin kapatılmasının yıldönümü dolayısıyla gündemdışı konuşan CHP Tekirdağ Milletvekili Erdoğan Kaplan'a yanıt verdi. Hüseyin Çelik, içinde bulunulan koşullara, ihtiyaca göre kurulan kurumların tıpkı insanlar gibi doğup, büyüyüp gelişip işlevlerini yitirince de devletler ve imparatorluklar gibi yerlerini yenilerine bıraktıklarını anlattı. 
     Köy enstitülerinin, yüzde 80'i köylü olan bir toplumun eğitim ihtiyacını karşılamak üzere kurulmuş okullar olduğunu ifade eden Çelik, bu okulların zamanında çok önemli işlevler yerine getirdiğini söyledi. Zaman içinde ihtiyaçların farklılaştığını ve köylü nüfusun genel nüfusa oranın yüzde 35'lere kadar gerilediğini anlatan Çelik, köy enstitülerini olduğu gibi bugüne taşımaya gerek ve ihtiyaç bulunmadığını bildirdi. 
     Köy enstitüsünün 1954 yılında eğitimciler tarafından politize edildiği için belli ideolojilerin merkezleştirildiği mekanlar haline getirdiğini ve bu nedenle kapatıldığını ileri süren Çelik, ''Burada aslında eğitimcilerin de ders çıkarması gerektiğini düşünüyorum'' dedi. 
     
     ''LÜTFEN BU İSTİSMARDAN VAZGEÇİN'' 
     Çelik, CHP'li Kaplan'ın köy enstitülerinden bahsederken sözü dönüp dolaştırıp Milli Eğitim Bakanlığı Müsteşarı'na getirdiğini ifade ederek, bu konuya da yanıt vermek istediğini söyledi. 
     Müsteşarının bir televizyon programında defalarca sorulan ''milliyetçi misiniz '' sorusuna Yahya Kemal'in bir sözüyle yanıt verdiğini bildiren Çelik, sözlerini şöyle sürdürdü 
     ''Yahya Kemal der ki siz bir şeyci olursanız kendinizi onun dışında bırakırsınız, ona sempati duyarsınız. Halbuki, ben Türk milli hayatının bir unsuruyum, ayrılmaz bir bireyiyim demiştir. Müsteşar bunu özellikle vurgulamıştır. Ben milletimi sevmem, vatanımı sevmem, ben milletimin menfaati için çalışmam. Dolayısıyla milliyetçi değilim şeklinde kesinlikle bir ifade kullanmamıştır. Ümmetçilik meselesine gelince ben bir inanışın mensubuyum. Bir dinin mensubuyum..... demiştir. O televizyon programında sayın müsteşar defalarca Bakın yanlış anlamayın ben ümmetçi değilim diyor. Bunu söylediği halde başta genel başkanınız olmak üzere sayın sözcüleriniz tekrar tekrar bu konuyu istismar ediyor. Lütfen bu istismarcılıktan vazgeçelim.'' 
     
     ''BU KAVRAMLAR ARTIK BAYATLADI'' 
     Soğuk savaş döneminden sonra sloganvari sözlerin ortadan kalktığını ifade eden Çelik, şöyle konuştu 
     '' Sen önce Türk müsün, Müslüman mısın Ümmetçi misin, milliyetçi misin Sağcı mısın, solcu musun Biz insanımızı gerçekten ülkelerine bağlılıklarıyla, birikimleriyle, bu toplum için yaptıklarıyla değerlendirelim. Bir slogan ezberleyip sabah akşam tekrarlıyoruz. Bunlar kategorizasyondur. Birbirimizi kategorize etmeyelim. 
     Modern devlet anlayışında devletin konumu orkestra şefliğidir. Orkestrada çok farklı enstrümanlar olabilir. Bunların herbiri de çok farklı sesler çıkarır. Kemanın sesi ile zilin sesi hiçbir zaman aynı değildir. Eğer orkestra şefi maharetli ise orkestradan bir armoni çıkar, hoş bir musiki çıkar. Eğer orkestra şefi maharetli olmazsa oradan kakofoni çıkar. Hiçbirimizin zile sen neden keman sesi çıkarmıyorsun deme hakkımız yoktur. Saksafona sen neden zurna gibi ses çıkarmıyorsun deme hakkımız yoktur. Bırakın insanları dar ideolojik kalıplar içinde değerlendirmeyelim.'' 
     
     ''YEDİ KİTAP YAZDI'' 
     ''Benim müsteşarım Atatürk ile ilgili 7 kitap yazmıştır'' diyen Çelik, şöyle dedi 
     ''Benim müsteşarım Prof Dr. Mehmet Kaplan'dan doktoralıdır. Mehmet Kaplan'ın Türk kültür hayatına yaptığı hizmetler ortadadır. ve Türk milliyetçiliğinin sembol isimlerinden biridir. Prof.Dr. Necat Birinci, Atatürk ile ilgili 7 tane müstakil kitap yazmıştır. Bütün bunlar ortadayken, biz söyleme falan bakmayız, eyleme bakarız.'' Eski milli eğitimi bakanlarına rahmet dileyerek söze başladığını ifade eden Çelik, ''Birbirimizin yaptığı hizmetleri görmezlikten gelmeyelim. İlla da eleştiri yapacağız diye sahip olduğumuz ideolojinin dar kalıplarından bakmayalım olaylara. Sizin gibi meseleye ideolojik bakan insanların oraları merkez haline getirmesinden dolayı oralar kapatıldı.'' CHP'li Kaplan ise oturduğu yerden Çelik'in köy enstitülerin kapatılmasının gerekçesine ilişkin sözlerinin bir varsayım olduğunu ifade ederek, enstitülerden yetişen insanlardan ülkeye hiçbir zarar gelmediğini söyledi. 
     AK Parti ve CHP'li milletvekillerinin bulunduğu sıralardan karşılıklı sataşmaların yaşanmasının ardından Çelik, sözlerini ''Köy enstitülerini Menderes kapatmıştır ve isabet etmiştir'' dedi. 
     
     ÇANAKKALE'DE AFET İLAN EDİLMESİ TALEBİ 
     TBMM Genel Kurulu'nda gündemdışı söz alan CHP Çanakkale Milletvekili Ahmet Küçük de yoğun kar yağışı ve fırtınanın Çanakkale ve ilçelerinde verdiği zararı gündeme getirdi. Köylü ve esnafın perişan olduğunu anlatan Küçük, Çanakkale'de afet ilan edilmesini istedi. Köylü ve esnafın kredi borçlarının acilen ertelenmesini ve yeni kredi olanakları sağlanmasını da talep eden Küçük, yaşanan afet sırasında herkesin elinden geleni yaptığını ancak sonuçta iyi bir kriz yönetimi gerçekleştirilemediğini söyledi. 
     Milli Eğitim Bakanı Çelik, konuşmaya yanıt verirken, halen Çanakkale'de hasar tespiti yapıldığını ve ne gerekiyorsa bunun yerine getirileceğini bildirdi. 
     AK Parti Samsun Milletvekili Suat Kılıç da gündemdışı konuşmasında Meclis Başkanı Bülent Arınç ve 5 parlamenterin 19-22 Ocak 2004'te Avusturya'ya yaptığı ziyaret hakkında bilgi verdi. 
     
</TEXT>
</DOC>
