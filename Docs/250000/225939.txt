<DOC>
<DOCNO> 225939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sontur33.html </URL>
<DATE> 2004/03/26/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Mahkeme Başkanı kızdı "O bayanın arkasından niye gidiyorsun " 
</HEADLINE>
<TEXT>

     Antalya'nın Serik İlçesi'nde, bir gencin otomobille üzerinden geçilerek ölümüne yol açtığı iddiasıyla tutuklanan Ercan Taş ve cinayete iştirak ettiği iddia edilen arkadaşı Yusuf Sarıcıoğlu'nun yargılanmasına başlandı. 
     Antalya 2. Ağır Ceza Mahkemesi'nde görülen davanın ilk duruşmasında, Antalya'nın Serik İlçesi'ne bağlı Abdurrahmanlar Beldesi'nde evinin önünde otomobilin birkaç kez üzerinden geçmesi sonucu ölen Eyüp Aksu'nun cinayet zanlısı Ercan Taş ile olay gecesi yanında olan ve ''cinayete iştirak'' suçundan yargılanan arkadaşı Yusuf Sarıcıoğlu hazır bulundu. Davaya ölen Eyüp Aksu'nun babası Cihat Aksu da şikayetçi olarak katıldı. 
     ''Kasten adam öldürmek'' suçlamasıyla 24 yıl ağır hapis cezası istemiyle yargılanan eski Korkuteli Ülkü Ocakları Şube Başkanı Ercan Taş savunmasında, 20 Ocak gecesi arkadaşı Yusuf Sarıcıoğlu ile eğlenmek için Antalya'ya geldiğini, barda eğlendiklerini ve üniversite öğrencisi olduklarını öğrendikleri iki genç kızla tanışarak, bar çıkışında onlarla çorba içtiklerini söyledi. 
     Ercan Taş, çorbacıdan tek başına çıkan kızları, başlarına bir şey gelmemesi için arkalarından otomobille izlediklerini, yürüyen iki kızın ölen Eyüp Aksu'nun da içinde bulunduğu başka bir otomobile binmesi üzerine bu otomobili takibe aldıklarını anlattı. 
     Otomobilin Abdurrahmanlar Beldesi'nde bir evin önüne park ettiğini belirten Taş, bu sırada evden çıkanların kendilerine taşla ve sopalarla saldırdığını öne sürdü. Sanık, saldırı sırasında ölen Eyüp Aksu'ya otomobiliyle çarptığını ve üzerinden geçerek ezdiğini görmediğini iddia ederek, ''Ben ne kimseyi taciz ettim ne de kimseyi ezerek öldürme kastım oldu. Olaydan sonra evime döndüğümde jandarma beni arayınca şok geçirdim. Birkaç gün sonra da teslim oldum'' diye konuştu. 
     
     BAŞKAN DURMAZ KIZDI 
     Mahkeme Başkanı Fikri Durmaz, sanığın iki genç kızı ısrarlı takip gerekçesiyle ilgili savunması üzerine sinirlenerek, ''Sana ne. Gecenin 04.00'ünde sokakta olan kızın problemi olmaz. Sen evli değil misin Senin bara eşinle gitmen lazım. Sana ne başkalarından. O bayanın arkasından niye gidiyorsun Niye takip ediyorsun Sana ne'' dedi. 
     Başkan Durmaz, Ercan Taş'ın olayın hemen ardından otomobilini borcu olduğu gerekçesiyle sattığını söylemesi üzerine de ''O da savcının, zabıtanın ayıbı. Hemen el koymamışlar otomobile'' diye konuştu. 
     Duruşmada diğer sanık Yusuf Sarıcıoğlu da, olayın Ercan Taş'ın anlattıkları gibi meydana geldiğini belirtirken, Mahkeme Başkanı Fikri Durmaz, sanığa ''Yani sizin niyetiniz kızları tavlamak mıydı '' diye sordu. 
     ''İşin doğrusu öyleydi. Olay hiç sebepsiz yere meydana geldi'' diye cevap veren sanık Sarıcıoğlu, kızların başka bir araca binmesi ve aracın hızlı gitmesi yüzünden takibi sürdürdüklerini söyledi. Sanık, evinin önüne kadar takip ettikleri otomobilden inen Eyüp Aksu'ya çarptıklarını ve ezildiğini görmediğini, kendisinin cinayete iştirak suçunu işlemediğini savundu. 
     
     ÜNİVERSİTE ÖĞRENCİSİ KIZLAR İFADE VERDİ 
     Duruşmada Eyüp Aksu'nun babası Cihat Aksu da olay günü sabaha karşı 05.30 sıralarında evinin önünde bir gürültü olduğunu, çıktığında oğlunu bir aracın altında gördüğünü ve aracın ileri ve geri giderek oğlunu ezdiğini söyledi. Baba Aksu, şikayetçi olduğunu belirterek, sanıkların cezalandırılmasını istedi. 
     Olay gecesi sanıklar tarafından takip edilen ve Eyüp Aksu'nun bulunduğu otomobile binen iki genç kız tanık olarak dinlenirken, Akdeniz Üniversitesi Serik Meslek Yüksekokulu öğrencileri Sema Yürek ve Sevim Tekin arka arkaya verdikleri ifadelerinde, eğlenmek için Antalya'da bara gittiklerini ve barın ardından çorbacıya girdiklerini belirterek, tanımadıkları Ercan Taş ve Yusuf Sarıcıoğlu'nun burada yanlarına gelerek oturduklarını söylediler. 
     Sanıkların kendileriyle sohbet isteğinden rahatsız olduklarını ve çorbacıdan ayrıldıklarını belirten Sema Yürek ve Sevim Tekin, kaldırımda yürüdüklerinde de sanıkların ısrarla kendilerini otomobille takip ettiklerini, koşmaya başladıklarını ve bu sırada Eyüp Aksu ve arkadaşı Ahmet Tayfun Öztürk'ün otomobille yanlarına gelerek yardımcı olmak istediklerini anlattı. 
     Ahmet Tayfun Öztürk'ün kullandığı otomobile binerek sanıkların tacizinden kurtulmaya çalıştıklarını, ancak Ercan Taş ve Yusuf Sarıcıoğlu'nun ısrarla otomobili arkadan takip ettiklerini bildiren tanık öğrenciler, Ahmet Tayfun Öztürk ve Eyüp Aksu'nun, daha güvenli olacağı düşüncesiyle Abdurrahmanlar Beldesi'ne evine yöneldiklerini ifade etti. 
     Tanıklardan Sevim Tekin, evinin önüne gelindiğinde Eyüp Aksu'nun araçtan indiğini ve ailesinden yardım istediğini belirterek, arkalarından gelen Ercan Taş'ın kullandığı otomobilin Eyüp Aksu'ya çarptığını ve aracın altında kalan genci ileri-geri manevrayla kasıtlı olarak ezdiğini söyledi. Sevim Tekin, Başkan Durmaz'ın ''El Kaide bile böyle öldürmüyor demedin mi Çıkıp bağırmadın mı '' şeklindeki sorusuna, ''Olay bir anda meydana geldi'' karşılığını verdi. 
     Takip edilen kızları otomobiline alan Eyüp Aksu'nun arkadaşı Ahmet Tayfun Öztürk de, sanık Ercan Taş'ın arkadaşını kasıtlı olarak ezdiğini, kendisinin de olayı gördüğünü belirtti. 
     Duruşmada sanık Ercan Taş'ın avukatı Süleyman Çalıkuşu, mahkemeden, Abdurrahmanlar Beldesi'ndeki olay yerinde keşif yapılmasını talep etti. 
     Ercan Taş ve Yusuf Sarıcıoğlu'nun tutukluluk hallerinin devamına karar verilirken, duruşma, gelmeyen ve yeni bildirilecek tanıkların dinlenmesi için ertelendi. 
     
</TEXT>
</DOC>
