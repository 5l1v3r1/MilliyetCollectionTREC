<DOC>
<DOCNO> 229914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/soneko19.html </URL>
<DATE> 2004/04/09/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Sarar, gençleşiyor... 
</HEADLINE>
<TEXT>

     Eskişehir'de kurulu Sarar Hazırgiyim ve Tekstil A.Ş, çeşitli ülkelerden 15 modacı tarafından 2 yıldır gençlere yönelik sürdürülen ''Sarar İnterview'' projesinin tanıtımını 27 Nisan'da İstanbul'da yapacak. Sarar Şirketler Grubu Yönetim Kurulu Başkanı Cemalettin Sarar, AA muhabirine yaptığı açıklamada, Sarar'ın müşteri yelpazesini genişletmek ve daha genç kuşaklara hitap etmek amacıyla uzun süredir hazırlık yaptığını belirterek, İtalyan, Amerikan ve Alman modacılardan oluşan bir grupla 2 yıldır sürdürdükleri çalışmaların tamamlandığını kaydetti. 
     Sarar markasını gençlere hitap edecek hale getirecek ''Sarar İnterview'' adını verdikleri koleksiyonu 27 Nisan'da İstanbul Park Orman'da yapılacak gecede tanıtacaklarını ifade eden Cemalettin Sarar, şöyle konuştu 
     ''Sarar olarak ürettiğimiz takım elbise ve klasik giysilerin yanında gençlere yönelik bir konsept hazırladık. Sarar, bugüne kadar 30 yaş üzeri insanları hedef alan giysiler üretti. Sarar İnterview ise bizi gençlerle buluşturacak. Gençlere yönelik hazırlanan bu konseptte ayakkabıdan deri monta, tişörtten kazağa ve çoraba kadar her türlü ürün olacak. Sarar İnterview, dünyada gösterildiği ülkelerde çok beğenildi.'' 
     
     ''MAĞAZALARIN DİZAYNI DA DEĞİŞECEK'' 
     Cemalettin Sarar, yeni ürünler için mağaza dizaynlarını da değiştireceklerini ifade ederek, çok katlı satış merkezlerinde bir katı gençlere ayıracaklarını kaydetti. 
     Yurt dışında da bu amaçla mağazalar açacaklarını anlatan Sarar, şöyle devam etti 
     ''Amacımız Sarar'ı gençlerle buluşturmak. Babalardan sonra oğullar da Sarar giyecek. Katalog çekimleri Küba'da yapılan Sarar İnterview fikri 3. kuşak Sarar olan 26 yaşındaki yeğenim Emre Sarar'dan çıktı. Yönetim olarak markanın gençleşmesi için böyle bir karar aldık.'' 
     
</TEXT>
</DOC>
