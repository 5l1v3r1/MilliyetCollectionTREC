<DOC>
<DOCNO> 225523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonsiy13.html </URL>
<DATE> 2004/03/25/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Baykal "Bu hükümetin foyası meydana çıktı" 
</HEADLINE>
<TEXT>

     CHP Genel Başkanı Deniz Baykal, hükümeti eleştirerek, ''Bu hükümetin foyası ortaya çıktı'' dedi. 
     Özel uçakla Kars'a gelen Baykal, Bulvar Caddesi'nde halka hitap etti. Hükümeti eleştiren Baykal, Meclis'te 3'te 2 çoğunluğa sahip hükümetin her türlü kanunu değiştirme yetkisi olduğunu söyledi. Baykal, şöyle konuştu 
     ''1.5 yıllık hükümet var. Bu hükümet Doğu'yu ihmal etti, hayvancılığı bitirdi. Eski siyasiler tasfiye oldu, yeni bir kadro geldi. İstedikleri kanunu değiştirme yetkileri var. Ama yapamıyorlar. Millete sahip çıkın, çiftçiye sahip çıkın. Maalesef bu hükümetin foyası meydana çıktı. Esnaf ezildi, hayvancılık bitti.'' Memurun, esnafın ve çiftçinin maddi durumunun her geçen gün kötüye gittiğini savunan Baykal, şöyle devam etti 
     ''İki Türkiye var. Birisi medyanın Türkiyesi diğeri ise patronların Türkiyesi. Bunlar, patronlarla otellerde kahvaltı yapıyorlar, patronlarla dolaşıyorlar. Bağ-Kur ve SSK primleri durmadan artırıldı. Bunlar dubleci, dubleci. Çift vergi alıyorlar. Bu AKP hükümetine sesleniyorum. Sen git hortumcuların yakasına yapış. Onlardan vergilerini al. Esnafa, besiciye yüklenme. Başbakan Tayyip Erdoğan, bir zamanlar çay ve simit hesabı yapıp, asgari ücreti hesaplıyordu. Şimdi ise 1.5 yıllık iktidar döneminde, asgari ücreti hesaplayacağına, kendi maaşını hesaplıyor. Maaşının yetmediğini söylüyor. Peki asgari ücret alan nasıl geçinecek Polisin, hakimin, doktorun, memurun maaşını hesapla, kendi maaşını hesaplama. 
     Patronların peşinde dolaşan Başbakan istemiyoruz. Eskiden Başbakan, daha anlayışlıydı. Şimdi ise barut gibi. Anlayışlı olduğu için vatandaş ona oy verdi. Ama şimdiki bu hareketleri karşısında vatandaşlarımız gereken dersi vererek, bir gün seni de düşürecekler.'' 
     
     ''BÖYLE DEVLET YÖNETİMİ OLMAZ'' 
     Başbakan Recep Tayyip Erdoğan'ın kendisinden iş isteyen bir gence ''Git taşı sık, suyunu çıkar'' dediğini ifade eden Baykal, ''Ama sen oğluna taşı sık suyunu çıkar demiyorsun. Ne diyorsun, Bak oğlum, amcan sana para verecek. Amerika'da okutacak böyle şey olmaz. Kars'ta binlerce işsiz genç var. Maliye Bakanı'nın oğlunu tanıyorum, iyi çocuk diyorsun. Peki Kars'taki çocuklar iyi değil mi Böyle devlet yönetimi olmaz. Sayın Başbakan, Kars'a da gel, bu gençleri tanı ve önlerinde diz çök'' diye konuştu. 
     İşe alım sınavlarında da haksızlık olduğunu ileri süren Baykal, ''100 puan alanların işe yerleştirilmediğini, sıfır puan alanların ise atamasının yapıldığını'' belirterek, ''Bu haksızlıkları kimse unutmadı'' dedi. 
     
     ''SENİN KÖKÜN TARİKAT KÖKÜ MÜDÜR '' 
     Başbakan Recep Tayyip Erdoğan'ın ''CHP'nin kökü bereketsiz'' sözünü kendisine yakıştırmadıklarını söyleyen Baykal, şöyle devam etti 
     ''Bu sözü Başbakan'a yakıştıramıyoruz. Biz kendimizi zor tutuyoruz, senin kökünü söylemeye. Senin kökün tarikat kökü müdür Bizim kökümüz açık. Bizim kökümüz Gazi Mustafa Kemal Atatürk'ün köküdür. Milli mücadele köküdür. Bunların gözünü, Atatürk ve Cumhuriyet ışığı karanlığa sokmuştur. Bunların kafası karanlıktadır.'' Hükümetin geçen yıl ABD'nin 65 bin askerini Türkiye'ye yerleştirmek için gayret gösterdiğini ancak bunu Meclis'te kendilerinin engellediklerini savunan Baykal, şunları kaydetti 
     ''Eğer bu askerler gelseydi, Türkiye de teröre hedef olacaktı. Bizim hükümet gibi yanlış politikalar uygulayan İspanya hükümeti, halkının seçimde verdiği oylarla yıkıldı. Bizde de aynı ders verilecektir. Kıbrıs, bu hükümetin yönetiminde Rum adası oluyor. Kıbrıs'ın cenaze merasiminde yokum diyen Denktaş'a sahip çıkmadılar. Tarih bunları yazacaktır. Ama tarih yazmadan önce 28 Mart'ta siz bunlara gereken uyarıyı yapın.'' CHP Kars Belediye Başkan Adayı Burçay Taşçı için vatandaşlardan destek isteyen Baykal, karayolu ile Ardahan'a hareket etti. 
     
</TEXT>
</DOC>
