<DOC>
<DOCNO> 242738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sonspo30.html </URL>
<DATE> 2004/05/25/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Fikret Orman da, İbrahim Toraman'ın peşinde... 
</HEADLINE>
<TEXT>

     Beşiktaş'ta 30 Mayıs Pazar günü yapılacak olağanüstü genel kurul öncesi başkan adayları yönetim kurulu aday listelerini açıklamaya devam ediyor. 
     Yönetim kurulu aday listesindeki 6 arkadaşını dün açıklayan başkan adaylarından Fikret Orman, bugün de Çırağan Sarayı'nda düzenlediği basın toplantısında, listesine aldığı 5 arkadaşını daha medyaya tanıttı. Orman, Muzaffer Nasıroğlu, Ceri Susar, Koray Deniz, Ferit Özdemir ve Deniz Atalay'ı tanıtırken, tek tek özgeçmişlerini de okudu. 
     Bugüne dek 11 aday arkadaşını tanıttığını kaydeden Orman, yarın da yine Çırağan Sarayı'nda 7 arkadaşını daha açıklayacağını söyledi. 
     
     İBRAHİM TORAMAN'IN TRANSFERİ 

     Fikret Orman, basın mensuplarının, Gaziantepsporlu İbrahim Toraman'ı Fenerbahçe'nin istediğini belirterek, kendilerinin de bu konuda bir girişimlerinin olup olmadığını sormaları üzerine, ''İbrahim'i biz de istiyoruz. Celal Doğan ile aramızda bir prensip anlaşması vardı. Önümüzdeki salı gününe kadar, Celal Doğan'ın bize sözü vardır'' diye yanıt verdi. 
     Yönetim kurulu listesinde yer alan İbrahim Altınsay'ın transfer görüşmeleri için yarın Avrupa'ya gideceğini anlatan Orman, seçime endeksli transfer yapılmasına karşı olduğunu ifade ederek, ''Hocası belli olmayan, seçimi kazanıp kazanmayacağı belli olmayan bir adayın Oyuncu transfer ettim demesinin ne anlamı vardır. Biz şu ana dek bir tek Konyasporlu Sedat'ı açıkladık, çünkü mecbur kaldık'' diye konuştu. 
     
     ELEKTRONİK OYLAMA 

     Fikret Orman, seçimde oylamanın elektronik yapılmasını istemediklerini söyledi. 
     Elektronik oylama sistemine karşı olmadığını, ancak kurulacak sistemin iyi çalışması ve sağlama yapabilme imkanı vermesi gerektiğini vurgulayan Orman, ''Şimdi 1 üye çıkıp itiraz edip, şaibe vardı derse ne yapacağız. 1 oyla seçim kaybedilirse, nasıl sağlama yapacaksınız. Bu tür sakıncaları olduğu için elektronik oylama yapılmasını istemiyoruz'' dedi. 
     Beşiktaş'taki yabancı futbolcular Cordoba, Pancu ve Ahmed Hassan ile ilgili bir soruya da Orman, ''Cordoba iyi kaleci ve devam etmek istiyoruz. Ama öncelikle oturup konuşmalıyız. Ahmed Hassan ve Pancu için teklifler geldiği söyleniyor. Ancak başkanla konuştum, kulübe gelen resmi bir teklif yok. Takımımızda kalmalarını istiyoruz'' yanıtını verdi. 

     
</TEXT>
</DOC>
