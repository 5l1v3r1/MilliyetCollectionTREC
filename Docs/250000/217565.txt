<DOC>
<DOCNO> 217565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/ekonomi/eko07.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Barsan yurtdışına açıldı 
</HEADLINE>
<TEXT>

   Barsan, üçüncü ülkelere lojistik hizmeti verebilmek için 35 milyon euroluk arazi yatırımına başladı 
   ŞULE YÜCEBIYIK Paris 
   
   Gümrük ve lojistik sektörünün önde gelen firmalarından Barsan, yurtiçinde verdiği lojistik hizmetini ihraç etmeye hazırlanıyor. Şirket, bu hedef doğrultusunda yurtdışında arazi satın almaya başladı. Barsan İcra Kurulu Başkanı Kazım Çınar, 3 yıl içinde Almanya, Fransa, İspanya, İngiltere, İtalya, ABD ve Hong Kong'ta arazi satın alıp, kendi antrepolarını kuracaklarını söyledi. 
   Toplam 35 milyon euroya mal olacak bu projenin ilk adımı Paris'te atıldı. Yatırım atağının ilk halkasında Paris'te 46 bin metrekare büyüklüğünde bir arazi 3.5 milyon euroya ikinci halkasında ise Almanya Wuppertal ve İngiltere'de Coventry toplam 130 bin m2 arazi satın alındı. 
   Çınar, bu yatırımların Barsan'ı global bir şirket haline getireceğini belirterek "Toplam 10 bölgeye yapacağımız yatırımlarla artık sadece Türkiye merkezli çalışmayacağız. ABD ve Uzakdoğu ile Avrupa ülkeleri arasındaki hava, deniz ve karayolu taşımacılığına da başlayacağız" dedi. 
   
   
</TEXT>
</DOC>
