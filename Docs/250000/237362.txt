<DOC>
<DOCNO> 237362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/guncel/gun20.html </URL>
<DATE> 2004/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>



Cezalı santrala prensli açılış 
Sayıştay raporlarında 25 milyon dolar ceza kesilmesi gerektiği belirtilen ve kamuyu 91 milyon dolar zarara sokacağı ifade edilen Ankara Doğalgaz Kombine Çevim Santralı, Belçika Veliaht Prensi Philippe'nin katıldığı törenle açıldı. Belçikalı Tractebelsa'nın yüzde 95'ine sahip olduğu Yap - İşlet modelli santralın açılış törenine Enerji ve Tabii Kaynaklar Bakanı Hilmi Güler de katıldı. Fiyat ve alım garantili 500 milyon dolar maliyetli santral, ürettiği elektriği 16 yıl boyunca Türkiye Elektrik Taahhüt A.Ş.'ye satacak. Güler, artık sadece yenilenebilir enerji kaynaklarına belli bir oranda alım garantisi verileceğini belirtti. 

Göçer, altı ayrı ceza alabilecek 
Yalova'nın Çınarcık ilçesinde yaptığı binaların 17 Ağustos depreminde yıkılması nedeniyle 168 kişinin ölümünden sorumlu tutulan müteahhit Veli Göçer, duruşmadaki sürpriz gelişmeyle şoke oldu. Göçer, oğlu Can Göçer ve ortağı Zafer Coşkun'un, yıkılan 6 parselde uygulanan 6 projesi için ayrı ayrı cezalandırılmaları gündeme geldi. Müdahil Salim Çakır'ın avukatı Rıza Pehlevi Şat, Yargıtay'ın, depremde konutları yıkılan Yalovalı müteahhit Murat Sami Üstel hakkında, her proje için ayrı ceza uygulanması yönündeki kararını emsal gösterdi. Davayı 6 Mayıs'a ertelendi. 




</TEXT>
</DOC>
