<DOC>
<DOCNO> 206564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/soneko13.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti Şaşırtıcı olan Türkiye'nin 30 yıl enflasyonla yaşaması 
</HEADLINE>
<TEXT>

     Merkez Bankası Başkanı Süreyya Serdengeçti, enflasyonun son 28 yılın en düşük seviyesine gerilemesinin sevindirici olduğunu vurgularken, ''Şaşırtıcı olan enflasyonun düşmesi değil, Türkiye'nin 30 yıl enflasyonla yaşamasıdır'' dedi. 
     NTV televizyonunda gazeteci Zülfikar Doğan'ın bazı sorularını yanıtlayan Serdengeçti, 2004 yılı para politikası konusunda değerlendirmelerde bulundu. 
     Enflasyondaki düşüşte kurun mutlaka olumlu etkisi olduğunu, ancak bunu çok abartmamak gerektiğini belirten Serdengeçti, Türkiye'de TL'nin geçmişte de değer kazandığı dönemler olduğunu, ama enflasyonun hiç bir zaman bu seviyelere inmediğine dikkat çekti. 
     Enflasyondaki düşüşü sadece kura bağlamanın yanlış olduğunu ifade eden Serdengeçti, şunları kaydetti 
     ''Bu neyle oluyor derseniz, bir takım unsurlar var. Geçmişten farklı olarak sıkı para ve mali politikaları, bunların çok önemli bir rolü var. Enflasyonun düşmesinde, artan güvenin, olumlu bekleyişlerin, piyasalarda sağlanan istikrarın rolü var. Türkiye ekonomisinde yaşanan verimlilik artışının, artan rekabet gücü, düşük iç talep, tüketici ve üretici davranışlarının bu yeni program çerçevesinde artık değişmesinin, gelir ve fiyatlama politikasının bunda rolü var. Geçmişte bunların hepsini bir arada görmedik.'' 
     
     ''SUNİ MÜDAHALELERLE KUR İSTİKRARI OLMAZ'' 
     Türkiye'deki yasal çerçevede döviz kuru rejiminin belirlenmesinin hükümet ve Merkez Bankası'nın ortak sorumluluğunda olduğunu hatırlatan Serdengeçti, geçmişte olduğu gibi kurun artık bir politika aracı olmadığını ifade etti. 
     ''Kur bir neden değil sonuçtur'' diyen Merkez Bankası Başkanı, kurun ekonominin temellerinin bir sonucu olduğunu belirtti. 
     Kurun, iç ve dış gelişmelere bağlı olarak hareket ettiğini, aşırı oynaklık gözlenmesi halinde devreye girilerek müdahale yapılabilineceğini anlatan Serdengeçti, ''Kur istikrarı hepimizin istediği şey, ama kur istikrarı suni müdahalelerle olmaz'' degerlendirmesinde bulundu. 
     Ekonominin kendi dinamikleriyle, kurda istikrarın sağlanması gerektiğini vurgulayan Serdengeçti, Türkiye'nin dış ticaretinin de kurdan ziyade iç ve dış talebe bağlı olarak değiştiğini kaydetti. 
     Serdengeçti, ''İhracatımızın çoğu Avrupa Birliği ülkeleridir. AB'de olsun, Avrupa'da olsun beklenen büyüme halen gelmiş değil, buna rağmen bu performans gösterildi. O da gayet açık gösteriyor ki sorun kurda değil, sorun başka yerde. Ama soruna rağmen, bu performans gösterildiyse geleceğe güvenle bakabiliriz'' diye konuştu. 
     
     "SİVİL TOPLUM ÖRGÜTLERİNE GÖREV DÜŞÜYOR'' 
     Serdengeçti, vadeli işlemler piyasalarının ve enstrümanlarının geliştirilmesi gerektiğini vurguladı. 
     Sivil toplum örgütlerinin sadece devletten bir şey istemek için kurulmadığına dikkat çeken Serdengeçti, vadeli işlemler konusunun ihracatçılara ithalatçılara anlatmak için bu örgütlere de çok büyük görev düştüğünü kaydetti. 
     Merkez Bankası'nın kamuoyuna karışık sinyaller vermemeye özen gösterdiğini anlatan Serdengeçti, Merkez Bankası'nın bir kur hedefi olmadığını yineledi. 
     Reel olarak insanların Türk Lirası varlıklarının artmaya başladığına dikkat çeken Serdengeçti, bunun güven verilen ölçüde beklenen bir gelişme olduğunu söyledi. 
     Türkiye'de geçmişin bazı alışkanlıkları ve saplantıları olduğunu belirten Serdengeçti, dalgalı kur rejiminde olunduğu gerçeğinin artık göz ardı edilmemesi gerektiğini vurguladı. 
     
     AÇIK ENFLASYON HEDEFLEMESİ 
     Türkiye gibi ülkelerde enflasyon üzerinde netice almak için kullanılan bir takım çapalar olduğunu bildiren Serdengeçti, şöyle devam etti 
     ''Bir takım çapalar var. Bunlardan bir tanesi döviz kuru çapası, ama bu çöktü, buna da güven kalmadı. O zaman elde iki alternatif kalıyor. Bunlardan bir tanesi klasik parasal hedefleme yapmanız. 2001'den beri Merkez Bankası diyor ki bizim gibi kronik enflasyon ortamında yaşayan ülkelerde parasal hedeflerle sonuç almak çok mümkün değil. Geriye bir tek enflasyon hedeflemesi kalıyor. 
     Açık enflasyon hedeflemesi yapabilmek için bunun ön koşullarının yerine getirmesi lazım, MB'nin yapacağı hazırlıklar var, ekonomiyi geçmişe endekslemenin kalkması lazım, fiyatlama davranışlarının değişmesi lazım, en önemlisi kamu borçlanmasının ekonomiye olan hakimiyetinin azaltılması lazım. Maalesef bütün bu koşullar yerine gelmiş değil. Bu durumda, MB parasal hedefleme yapmaya devam ediyor. Önümüzdeki dönemde açık enflasyon hedeflemesinin koşullarının sağlandığı zaman geçmemiz mümkün olacak.'' 
     
     ENFLASYONLA MÜCADELE BÜYÜME HIZINI DESTEKLER 
     Fiyat istikrarını büyüme için olmazsa olmaz koşul olduğunu belirten Serdengeçti, enflasyondaki düşüşü değerlendirirken de ''Enflasyonla mücadele büyüme hızını kösteklemez, destekler. Yüzde 5 düzeyindeki büyüme hedeflerinin yakalanması yabancı sermaye girişinin, verimliliğin ve istihdamdaki iyileşmenin devamına bağlı. Bu aşamada, iyi yönetişimin önemi bir kez daha ortaya çıkıyor'' dedi. 
     Kısa vadeli faizlerdeki düşüşün dövize yönelik talebi artırabileceğini de kaydeden Serdengeçti, ''Henüz o aşamaya gelmedik'' dedi. 
     Ekonomideki olumlu göstergelerin Türk Lirası cinsinden yatırımlara hız verdiğini belirten Serdengeçti, cari açığın endişe verip vermediği konusundaki bir soruyu yanıtlarken de ''Cari açıkta 7-11 milyar dolar düzeyinin hedeflenmesine karşılık, yıl sonunda rakamlar bunun altında kalacak. Endişe verici bir gelişme yok'' diye konuştu. 
     TL'den altı sıfır atılmasının sadece Merkez Bankası'nı ilgilendirmediğini belirten Serdengeçti, ''Hazine, Maliye ve diğer kamu kurumları bazı işler yapmalı'' dedi. 
     
</TEXT>
</DOC>
