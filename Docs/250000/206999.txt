<DOC>
<DOCNO> 206999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sondun27.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat "Tekrar seçim olursa daha başarılı oluruz" 
</HEADLINE>
<TEXT>

     KKTC'de Cumhuriyetçi Türk Partisi CTP Genel Başkanı Mehmet Ali Talat, ''bir seçim olması halinde parti olarak çok daha büyük bir başarı elde edeceklerini'' söyledi. 
     Talat, Çin Halk Cumhuriyeti'nin Güney Kıbrıs Büyükelçisi Zhang Limin'i kabul etti. Görüşmeden önce basın mensuplarının sorusunu yanıtlayan Talat, hükümet kurma çalışmaları çerçevesinde Demokrat Parti'den DP henüz bir cevap almadıklarını, gün içerisinde DP'den yanıt beklediklerini belirtti. 
     Mayıs 2004 tarihinin önemine dikkat çeken Talat, kısa sürede bir hükümet kurmanın zorunlu olduğunu, aksi halde yeni bir sürecin başlayacağını, bunun da seçim süreci olacağını ifade etti. 
     Talat, ''Bu seçimde elbette ki çok daha büyük bir başarı elde etmemiz söz konusudur. Buna inanıyoruz ve güveniyoruz. Fakat o zaman da Mayıs sürecini kaçırmış oluruz. 'Acil erken seçim' demiştik, olmadı. Dolayısıyla şimdi artık bir hükümet oluşumu dışında bir seçenek göremiyorum'' dedi. 
     Türkiye'nin bu konuda kararlılığını ortaya koyduğunu belirten Talat, çözüm için çabaların birleştirilmesi ve yoğunlaştırılması gerektiğini ifade etti. 
     Talat, ''Bu tarihi fırsatı bir daha bulmamız mümkün olmayabilir. O yüzden tarihi sorumluluğu omuzlarımızda hissederek, çok ciddi ve kararlı bir şekilde hareket etmek zorundayız'' diye konuştu. 
     
</TEXT>
</DOC>
