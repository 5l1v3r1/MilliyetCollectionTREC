<DOC>
<DOCNO> 226951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonspo23.html </URL>
<DATE> 2004/03/30/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Denizlispor'da hasılat gideri karşılamadı... 
</HEADLINE>
<TEXT>

     Denizlispor, Birinci Süper Lig'de üst sıraları zorlamasına rağmen, hasılat geliri, giderleri karşılamıyor. 
     Denizlispor Profesyonel Futbol Şubesi Başkanı Turgut Dalaman, düzenlediği basın toplantısında, Elazığspor maçını biletli bin 281 seyircinin izlediğini, 4 milyar 710 milyon lira hasılata karşın 7 milyar 39 milyon lira masrafları olduğunu açıkladı. 
     Kulübün 2 milyar 329 milyon lira zarar ettiğine dikkati çeken Dalaman, ''Takım başarılı bir sezon geçiriyor. Haftalardır 4. sırada, ama maçlarımıza taraftarımızı çekemiyoruz. Yaşadığımız bu durum komik, üzücü ve düşündürücü'' dedi. 
     Herkesin maça gelebilmesi için bilet fiyatlarını düşük tuttuklarını da dile getiren Dalaman, ''Başarının arkasında taraftarımızı da görmek, başarıyı onlarla paylaşmak istiyoruz. Onları maçlarımıza bekliyoruz'' diye konuştu. 
     
     4 FUTBOLCU ALINACAK 
     Önümüzdeki sezon Levent dışında tüm futbolcuların sözleşmelerinin devam ettiğini belirten Dalaman, 2'si orta saha, 2'si forvet olmak üzere 4 transfer yapacaklarını, özellikle oyun kurucu olarak alacakları futbolcunun yabancı olacağını kaydetti. 
     Brezilyalı Paulinho'nun durumuyla ilgili bir soruyu yanıtlayan Dalaman, bu futbolcunun şanssızlıklar yaşadığını, sakatlıklar nedeniyle forma giyemediğini, durumunun sezon sonunda netlik kazanacağını ifade etti. 
     
     BULAK'TAN 1 NİSAN ŞAKASI 
     Bu arada, teknik direktör Giray Bulak'ın hazırlayıp futbolculara duyurduğu antrenman programındaki ''1 Nisan şakası'' erken fark edildi. 
     Perşembe günkü antrenmanın saat 24.00'te yapılacağını duyan futbolcular oldukça şaşırdı. Ancak, basın mensuplarının ''Bu bir 1 Nisan şakası mı '' sorusuyla, Bulak'ın sürprizi erken deşifre oldu. 
     
</TEXT>
</DOC>
