<DOC>
<DOCNO> 242182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sontur07.html </URL>
<DATE> 2004/05/23/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Bu bir zorunluluk Öğrenciler ayda bir şiir ezberleyecek 
</HEADLINE>
<TEXT>

     Milli Eğitim Bakanlığı Müsteşarı Prof. Dr. Necat Birinci, ayda bir kez her öğrenciye şiir ezberletileceğini bildirdi. 
     Erzurum Lisesi Kültür Merkezi'nde, Türk Dili ve Edebiyatı ile Türkçe öğretmenlerine yönelik hizmetiçi eğitim semineri düzenlendi. 
     Seminerde konuşan Müsteşar Birinci, Türkçenin iyi öğrenilmesi ve öğretilmesi gerektiğine işaret etti. Dilin iyi öğretilmesinde şiirin önemini vurgulayan Birinci, Avrupa'da bu olgunun iyi kullanıldığını söyledi. 
     Kendilerinin de öğrencilere bu yeteneği kazandırmak istediklerini ifade eden Birinci, yeni hazırlanacak müfredatla, her öğrenciye mutlaka ayda bir şiir ezberletileceğini belirtti. 
     Bunun, öğrencilere, kendini iyi ifade etme yeteneği de kazandıracağını ifade eden Birinci, sözcük dağarcığının artırılmasında da şiirin etkili olacağını kaydetti. 
     
     EDEBİYAT VE TÜRKÇE ÖĞRETMENLERİNE DERNEK... 
     Türk Dili ve Edebiyatı ile Türkçe öğretmenlerinin önemli bir görev üstlendiğini vurgulayan Necat Birinci, bu öğretmenleri bir dernek çatısı altında toplayacaklarını söyledi. 
     ''Bir bakan müsteşarı olarak değil, bir edebiyatçı olarak bunu yapmak istiyorum'' diyen Birinci, bu fikrini ilk kez açıkladığını ve bu yönde öğretmenlerden gelecek fikirleri beklediğini ifade etti. 
     Hazırlanan yeni müfredat konusuna da değinen Birinci, öğretmen ile öğrenci arasında, yalnızca ''anlatan ve dinleyen'' ilişkisi yerine, ''paylaşımcı'' bir ilişki oluşturmayı hedeflediklerini söyledi. 
     Bunun yanında bir eğitim sözlüğü hazırladıklarını bildiren Birinci, sözcüklerin kullanımına ilişkin olarak hazırlanan bu sözlüğü, öğrencilerin, ilköğretim okulundan başlayıp liseden mezun oluncaya kadar kullanabileceğini anlattı. 
     Seminere, Erzurum ve ilçelerinden 627 Türk Dili ve Edebiyatı ile Türkçe öğretmeni katıldı. 
     
</TEXT>
</DOC>
