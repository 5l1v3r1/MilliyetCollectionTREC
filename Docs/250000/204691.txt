<DOC>
<DOCNO> 204691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/ekonomi/eko05.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsayı İmar Bankası yaktı 
</HEADLINE>
<TEXT>

   Kimi zaman SPK'nın dahi içinden çıkamadığı, çözmek için teknik bilgi gereken bazı sermaye piyasası suçları kara para kapsamına alındı. Bu suçları artık DGM yargılayacak 
      SONGÜL HATISARU 
   
   Insider trading, örtülü kazanç aktarımı, manipülasyon, yanlış beyan, emniyeti suistimal, karşılıksız repo ve izinsiz aracılık gibi sermaye piyasası suçları 5020 sayılı Bankacılık Kanunu ile kara para kapsamına alındı. 
   Sermaye Piyasası Kanunu'nun 47 A maddesinde yazılı bu suçlar zaten ağır hapis ve para cezasıyla yaptırıma bağlanmıştı. Gördüğümüz kadarıyla, imar Bankası'nda işlenen karşılıksız repo ve izinsiz aracılık suçlarının önü kapatılmaya çalışılırken 47A maddesinin bütün bentleri sayılarak sermaye piyasasını daraltıcı tedbirler devreye sokuldu. Olayın bir diğer boyutu da kara para suçlarının OECD nezdinde bütün dünyaya duyurulması nedeniyle her kovuşturmada gündeme gelecek Türk borsasının imajı Bu noktada, sözü eski SPK'lı, sermaye piyasası suçlarında uzman hukukçu İbrahim Haselçin'e bırakıyorum. 
   
   Bu yasa sermaye piyasasında nelere yol açacak    Öncelikle bu yasa piyasada yaratacağı korku ile piyasaları daraltıcı bir etkiye sahip olacak. Çünkü, bu yasa ile sermaye piyasası kanununda yer alan suçlardan dolayı kara para suçlamasıyla karşı karşıya kalınabilecek. Bu suçlama ile tüm malvarlığına tedbir geleceği gibi, yargılama sonunda suçlu bulunup cezaya çarptırılırsanız tedbir müsadereye dönüşebilecektir. Bu korkular yerli yatırımcılar kadar yabancıları da korkutacağı için piyasalara fon girişlerini de azaltabilir. 
   
   Aracılar neden bu kadar ürktü    Bu suçlamalarla muhatap olacak aracı kurum müşterileri nedeniyle aracı kurum ve bankalar, hatta halka açık şirketler de kara para aklayıcısı konumuna düşebilecekler. Çünkü bu suçların bir bölümünü aracı kurumlar üzerinden gerçekleştirilen işlemlerle işlenebiliyor. Bu suçlar, bu kurumlar aracılığıyla işleneceği için aracı kurum ve bankalar bu suçlara iştirak etmiş ve suça yataklık etmiş olacakları için tedirginlik yaratmaktadır. 
   
   Bu suçların çoğu SPK uzmanlarının dahi bazen içinden çıkamadığı suçlar niteliğinde. Savcılar bu suçlamalar konusunda araştırma yapıp iddianame hazırlayabilecekler mi    Sermaye piyasası suçları konusunda yerleşmiş, genel bir teamül olmadığı için, SPK dahi bazı konularda henüz net olamıyor. Bütün dünyada da sermaye piyasaları böyledir. Buna rağmen savcıların uzman olmadıkları bir konuda resen harekete geçebilecek olmaları keyfiliğe yol açabileceği endişelerini yaratıyor. 
   
   'Yabancı tedirgin olacaktır'    Türkiye Sermaye Piyasaları Aracı Kuruluşlar Birliği Başkanı Müslüm Demirbilek yabancı yatırımcıların, Bankalar Yasası'nın kendileriyle ilişkilendirilebileceğinden korkup tedirgin olabileceklerini söyledi. Demirbilek, "Mesela halka açılan bir şirket izahnamesinde yanlış bir ifade kullandı. Bu şirket kara para suçlamasıyla karşı karşıya kalabilir. İMKB ve SPK, bu düzenlemeye karşı olduğunu söyledi. Bir kanun değişikliği ile bunun düzeltilebileceğini umuyoruz" dedi. 
   
   'Değişecek' 
   Bu arada AKP Milletvekili Muharrem Karslı, yasanın üç - dört aya kadar değişebileceğini söyledi. Karslı, "Geçtiğimiz dönemde borsada manipülasyon yapıldığı iddiaları hükümete geldiği için amacını aşan maddeler yasaya girdi. Biz son anda bakanlık ve hükümetle görüşmeler yaptık. Bankalar Kanunu yamalı bohçaya döndü. Bankalar Kanunu baştan ele alınacak" dedi. 
   
   
</TEXT>
</DOC>
