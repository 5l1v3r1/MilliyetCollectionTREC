<DOC>
<DOCNO> 237060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/guncel/gun20.html </URL>
<DATE> 2004/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>



Marmaris'te bomba paniği 
Marmaris'te caminin yan duvarına bırakılan bond tipi çanta bomba paniği yarattı. Emniyet'in geliştirdiği "su topu" sistemiyle etkisiz hale getirilen çantadan k ğıt parçaları ve çöp çıktı. Tepe Mahallesi 36. Sokak'taki Eski Cami'nin yan duvarına bırakılan siyah renkli çantanın bulunduğu bölgeye gelen ekipler, esnafa dükkanlarını kapattırarak vatandaşları sokaktan uzaklaştırdı. Olay yerine gelen bomba imha uzmanınca şüpheli çanta Emniyet Genel Müdürlüğü Araştırma Geliştirme Merkezi'nce üretilen özel su topuyla parçalanarak etkisiz hale getirildi. 

Yunan sınırında 'Kıbrıs' krizi 
Yunanistan sınır polisi, Kipi Gümrük Kapısı'na gelen Türk plakalı TIR'ları, Türkiye dışında trafiğe çıkabilmesi için kullanılan yeşilkart sigortalarda Avrupa Birliği'ne yeni üye olan 9 ülkenin isimlerinin olduğu, ancak Kıbrıs'ın olmadığı gerekçesiyle sınırdan geri çevirdi. İpsala Gümrük Kapısı'nda 150 TIR beklerken, uygulamayla Yunanistan'ın Türkiye'yi yeşilkart sigortalarda Kıbrıs'ı tanımaya zorladığı belirtildi. Yeni sigorta kartının düzenlenmesinin 500 dolara mal olacağını belirten TIR şoförleri, Türk Dışişleri Bakanlığı'nın devreye girmesini istiyor. 

Özelleştirmeye hükümet desteği 
Hükümet Sözcüsü ve Adalet Bakanı Cemil Çiçek, devletin ara eleman sıkıntısını gidermek için Bakanlar Kurulu'nda imzaya açılan yasa tasarısında, özelleştirme sonucu iş hakkı feshedilen, aynı zamanda emeklilik hakkını elde edememiş personele alternatif eğitim hakkı vererek, farklı alanlarda istihdam edilmesini sağlayacak bir maddenin de yer aldığını bildirdi. Hükümetin bu yıl içerisinde 40 bin atama yapacağını belirten Çiçek, "Tasarı sayesinde devletin ihtiyaçları da gözetilerek ara eleman sıkıntısı giderilecek. Üniversitelerde araştırma görevlisi ihtiyacını karşılayacak bir düzenleme de tasarıda var" dedi. 

PKK itirafçısına sokakta infaz 
PKK adına faaliyetlerde bulunmak suçundan iki kez yargılanıp mahk m olan, ancak pişmanlık yasasından yararlanarak serbest kalan itirafçı Mehmet Bedri Tekin 38 , geçen cumartesi günü oğluyla Diyarbakır'ın Bismil ilçesinde caddede yürürken, arkadan yaklaşan bir kişi tarafından ensesine sıkılan iki kurşunla öldürüldü. Saldırganın Tekin'in oğluna da ateş etmek istediği, ancak silahın tutukluluk yapması üzerine kaçtığı öğrenildi. Üzerinden 5 milyar lira para çıktığı belirtilen Tekin'in cenazesi otopsinin ardından ailesine teslim edildi. Soruşturmanın sürdüğünü belirten yetkililer, saldırıyı PKK'nın gerçekleştirdiğini öne sürdü. 

'Kömür' için köy taşındı 
Türkiye Kömür İşletmeleri'nin, Tınaz - Bağyaka ocaklarını genişletmesi nedeniyle, Yatağan ilçesine bağlı Tınaz köyü ikinci kez yerinden taşındı. 22 hanenin bulunduğu köyün arazileri istimlak edildi. Köylüler istimlak paralarını alarak Muğla ve Bayır beldesine taşındı. Bazı vatandaşlar, evlerinin önündeki ağaçları da keserek odun olarak götürdü. Köyde yalnız kalan ve Türkiye Kömür İşletmeleri'nce bakılacak Raziye Bayram 72 , "Yıllar önce köyümüzü kömür çıkacak diye buraya taşımışlardı. Şimdi de buradan gönderiliyoruz. Benim gidecek yerim yok" dedi. Köyden çıkarılacak kömürün yaklaşık 26 milyon ton olduğu öğrenildi. 

Çatı reklamları sökülüyor 
İstanbul Büyükşehir Belediyesi zabıta ekiplerinin, kentin görsel estetiğini bozdukları gerekçesiyle çatı reklam panolarını sökmeye başladığı belirtildi. İstanbul Büyükşehir Belediyesi Basın Danışmanlığı'ndan yapılan yazılı açıklamada, Belediye Meclisi kararıyla öncelikle ana arterler üzerinde bulunan ve görüntü kirliliğine neden olan tüm çatı reklam panolarının sökülmesine başlandığı belirtildi. Çalışmanın Zabıta Müdürlüğü ekiplerince yürütüldüğü ve uygulamanın ilk olarak Bakırköy E - 5 İncirli Kavşağı'nda gerçekleştirildiği ifade edildi. 

İspanya'da camilere denetim 
Madrid'de meydana gelen radikal İslami saldırıların ardından harekete geçen İspanyol hükümeti, bir kanun hazırlayarak cami ve İslami kültür merkezlerine sıkı denetim getirmeyi kararlaştırdı. Kanuna göre, imamlara, yapacakları konuşmaları önceden bildirme yükümlülüğü getirildi. Uygulamaya İslam dernekleri büyük tepki gösterdi. İspanya İçişleri Bakanı Jose Antonio Alonso, terörle mücadele kanunu çerçevesinde camilerdeki tüm aktivitelerin kontrol edileceğini söyleyerek, "Dini özgürlük adı altında anayasal hakların kullanılarak ibadethanelerin terörist yuvası haline getirilmesine izin vermeyeceğiz. Özellikle imamlar verecekleri vaazları çok dikkatli hazırlamalı. Konuşmalarını önceden bildirme zorunluluğu da getirdik" dedi. 



</TEXT>
</DOC>
