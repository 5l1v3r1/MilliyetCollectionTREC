<DOC>
<DOCNO> 203941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/soneko20.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Soğuk hava, üreticiyi vurdu... 
</HEADLINE>
<TEXT>

     Kütahya'nın Simav ilçesinde, soğuk hava nedeniyle depolarda bekletilen tonlarca patates dondu. 
     Simav Ziraat Odası yetkilileri, üreticinin hasattan sonra fiyatların yükseleceği umuduyla depolarda bekletteği ürünün, hava sıcaklığının zaman zaman eksi 12 dereceye kadar düşmesi nedeniyle büyük zarar gördüğünü bildirdi. 
     Patates üreticileri de ilçede hüküm süren ağır kış şartlarının ürünlerini olumsuz etkilediğini, fiyatların da beklenenin aksine giderek düşmesiyle iyice zor durumda kaldıklarını söylediler. 
     
     SİMAV'DA DA DEVEKUŞU ÜRETİLECEK 
     Eti, derisi ve yumurtasıyla üreticiye büyük kazançlar sağlayan, sıcak ve ılıman iklimlerin gözde kümes hayvanı devekuşu, Kütahya'nın Simav ilçesinde de üretilecek. 
     İlçeye bağlı Yemişli kasabasından Ahmet Erdem, bir süredir devekuşu üretimine ilgi duyduğunu belirterek, ''Kısa sürede gelişerek, hem eti, hem derisi, hem de yumurtasından büyük kazançlar sağlanan devekuşlarının üretiminde başarı sağlayabilirsem bu işi ilerletmek istiyorum. Böylece Simav halkına ilk devekuşu eti ve yumurtası yedirme zevkini de tatmış olacağım'' dedi. 
     
     YOZGAT'TA TARIMDA VERİMLİLİK PROJELERİ... 
     Türkiye'nin önemli tarım bölgesi Yozgat'ta önce verimliliğin önündeki engeller belirlendi, ardından projeler hazırlanıp, uygulamaya konuldu. 
     Yozgat Valiliği tarafından hazırlattırılan ''Tarım Master Planı'' doğrultusunda çalışmalarını son yıllarda yoğunlaştıran Tarım ve Köyişleri, Devlet Su İşleri ve Köy Hizmetleri İl Müdürlükleri, ilde verimliliğin artırılması yönünde altyapı çalışmalarında önemli mesafeler aldı. 
     Yozgat Valiliği tarafından ''Tarım Master Planı'' hazırlattırılırken, teknik ve uzman ekipler tarafından bölgenin özellikleri yerinde araştırılıp, sorunlar belirlendi, çözüm önerileriyle birlikte bir envanter oluşturuldu. 
     A.A muhabirinin konuya ilişkin sorularını yanıtlayan Yozgat Tarım ve Köyişleri İl Müdürü Duran Katar, ''Tarım Master Planı'' doğrultusunda hazırlanan projelerin uygulamaya konulduğunu ve sonuçlarının alınmaya başlandığını söyledi. Katar, ''Bu yıl il genelinde 8 bin 423 baş hayvana Müdürlüğümüz, 1452 hayvana da serbest çalışan veterinerler tarafından suni tohumlama yapılmıştır'' dedi. 
     
</TEXT>
</DOC>
