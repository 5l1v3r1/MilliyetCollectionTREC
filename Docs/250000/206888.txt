<DOC>
<DOCNO> 206888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sontur40.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Esnaftan haraç toplayan iki kardeşin evini basıp ateşe verdiler 
</HEADLINE>
<TEXT>

     Balıkesir'in Dursunbey İlçesi'nde bir grup vatandaş, ''esnaftan haraç topladıklarını ve halkı rahatsız ettiklerini'' öne sürdükleri iki kardeşin evine taşlı sopalı saldırıda bulundu. 
     Güvenlik güçlerinin müdahalesiyle sona eren olayla ilgili 13 kişi gözaltına alınırken, iki kardeşin de aralarında bulunduğu 7 kişilik ailenin İzmir'e gittikleri öğrenildi. 
     AA muhabirinin aldığı bilgiye göre, Üçeylül Mahallesi'nde oturan Devrim ve Deniz Ö. kardeşlerin evini ablukaya alan bir grup, taş ve sopalarla evin camlarını kırarak ailenin dışarı çıkmasını istedi. 
     Kalabalık, daha sonra binayı ateşe verirken, çıkan yangın, olay yerine çağrılan itfaiye ekipleri tarafından söndürüldü. Emniyet ve jandarma güçlerinin müdahalesiyle evden çıkarılan aile koruma altına alındı. 
     Olay yerine gelen Dursunbey Kaymakamı Mustafa Üçkuyular, yaptığı konuşmayla vatandaşları sakinleştirdi. Polis ve jandarma nezaretinde evdeki eşyalarını boşaltan aile, Dursunbey'den ayrıldı. 
     Grubun, bu ailenin yakınlarının İstasyon Mahallesi'ndeki evine yönelik saldırı girişimi ise jandarma kuvvetlerinin müdahalesiyle önlendi. 
     Balıkesir Emniyet Müdürü Celal Uzunkaya, Dursunbey'de taşkınlık türü bir hadisenin yaşandığını belirterek, ''Toplumla barışık olmayan bir ailenin son 1-2 yıldır biriken olumsuzluklarının olayı bu aşamaya getirdiğini'' söyledi. 
     Balıkesir Vali Vekili Mustafa Erdoğan da, olayların siyasi bir boyutunun bulunmadığını, bir asayiş vakası olduğunu bildirdi. 
     Olaylarla ilgili Naci Y, Ramazan Ç, Engin Y, Mehmet A, Sönmez Y, Tayfun B, Sinan Y, Ömer E, Hidayet H, Abdullah T, Celil A, Mehmet H. ve Mustafa D'nin gözaltına alındığını kaydeden Erdoğan, zanlıların sorgulamalarının ardından adliyeye sevk edileceklerini kaydetti. 
     Bu arada, Dursunbeylilerin ''haraç istedikleri, insanları tehdit ettikleri'' gerekçesiyle evlerine saldırdıkları Devrim ve Deniz Ö. ile babaları Fevzi, anneleri Zennure, kardeşleri Gönül, Gül ve Deniz Ö'nün, güvenlik güçlerinin gözetiminde İzmir'e gönderildikleri öğrenildi. 
     
</TEXT>
</DOC>
