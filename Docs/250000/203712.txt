<DOC>
<DOCNO> 203712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/soneko17.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Asgari ücret bu hafta belli olur 
</HEADLINE>
<TEXT>

     Maliye Bakanı Kemal Unakıtan, 2004'ün özelleştirme için iyi bir yıl olacağını tahmin ettiğini söyledi. 
     CNBC-E'de canlı yayına katılan Bakan Unakıtan, 2004 yılı politikaları ile bütçe uygulamalarını değerlendirdi, çeşitli soruları yanıtladı. 
     Unakıtan 2004 yılı bütçesini, çok daha rahat şekilde hazırladıklarını, hedefleri makul, sürdürülebilir hedefler olarak belirlediklerini anlatırken, ''2004 yılında, 2003'den ayrı olarak büyüme, stoklara dayanan bir büyüme olmayacak. Bu, yeni üretimler, yeni yatırım, yeni yatırım da yeni istihdam anlamındadır. İstihdamın, yatırımların artacağı bir yıl olacak. Ab'den tarih de alırsak, önemli yabancı yatırımların gerçekleşeceği bir yıl olur'' dedi. 
     Unakıtan, özelleştirmeye ilişkin soruları yanıtlarken de, hükümet olarak özelleştirme konusunda kararlı olduklarını belirtti. 
     Unakıtan, bunu yaparken, işletmeleri en iyi, en hızlı şekilde, har vurup harman savurmadan, değerini de bulmadan satmayacaklarını, ancak en hızlı şekilde satmaya kararlı olduklarını belirtti. 
     Tekel'in tütün bölümüyle ilgili devamlı toplantı yaptıklarını, kararları 2004 yılında başında netleştireceklerine işaret eden Unakıtan, ''2004 yılının ilk yarısında Tekel'in sigara bölümünün özelleştirilmesinin tamamlayabileceğimizi tahmin ediyoruz'' dedi. 
     Niyet mektubunda 2004 yılına ilişkin 3 milyar dolarlık nakit gelir hedefinden bahsedildiğinin hatırlatılması üzerine Unakıtan, 2004 yılında nasıl bir sonuç alınacağına ilişkin şimdiden bir şey söylemek istemediğini belirtti, devamla şöyle konuştu 
     ''2004 yılında beklentilerim oldukça iyi. Tüpraş'ın satışının gerçekleştirileceğini tahmin ediyorum, Tekel'in sigara bölümünün, Milli Piyango'nun satılacağını tahmin ediyorum, Telekom için iyi bir netice bekliyorum. THY'nin halka arzını yapacağız 2004'ün başlarında. Bir de bizim mevzuattan gelen bir takım engellerimiz oluyor. Mesela, danışman tutma konusunda Kamu ihale kurulunda halen görüşmelerimiz devam ediyor. Onları da aşacağımızı tahmin ediyorum Sonuçta 2004'ün, özelleştirme için iyi bir yıl olacağını tahmin ediyorum.'' Tüpraş'a dönük görüşmelerin, araya yılbaşı girdiği için 13 Ocak'a kadar ertelendiğini hatırlatan Unakıtan, ''O tarihte Tüpraş'ı kimin alacağı belli olacak. Petkim'e ise 30 Ocak'a kadar iyi bir alıcı çıkmasını bekliyoruz, bununla ilgili çalışmalarımız var, potansiyel müşterilerle temas halindeyiz'' şeklinde konuştu. 
     IMF ile stand by anlaşması bitsin ya da bitmesin, Mali disiplinin her zaman olacağına işaret eden Unakıtan, geçici başarıların değil, kalıcı istikrar ve makul büyümenin peşinde olduklarını, bunun için de mali disiplinin şart olduğunu belirtti. 
     
     ASGARİ ÜCRET 
     Unakıtan, 1 Ocak'tan geçerli Asgari ücretteki artışın ne miktarda olacağına ilişkin soruya karşılık, Komisyonun çalışmalarına devam ettiğine belirterek şöyle konuştu 
     ''Önümüzdeki günlerde tekrar toplanacak. Biz, her kesimin düşüncelerini alıyoruz. Bunun yanında Başbakanımızın asgari ücretin daha fazla olması arzusu var. Neden Başbakanımız fakirin fukaranın çektiği sıkıntıyı içinde, gönlünde duyan bir insan. Bunun üzüntüsünü duyuyor. İstiyor ki biraz daha halkı refaha kavuşturayım. Bunun için azami gayret sarfediyor. 
     Biz ekonomiden sorumlu bakanlar ve kuruluşlar olarak, gerekli çalışmaları yaptık. Dikkat etmemiz gereken bir husus var, Türkiye'deki rekabet gücünü kırmamak lazım. Rekabetten düşmek istemeyiz. Maliyetlerimizin işçilikten dolayı çok fazla artması, yeni işsizliklere neden olabilir bunları düşünmemiz lazım. Bu arada asgari ücret alan kesimin de daha fazla ücret almasını arzu ediyoruz, ince denge söz konusu.'' Bu dengeleri ortaya koyacaklarını, işçinin en hayrına olan, işverenin de rahatsız olmayacağı ve devlete çok büyük yük getirmeyecek bir formülü bulmak mecburiyetinde olduklarını anlatan Unakıtan, ''iyi yönetim bunu gerektiriyor. Bu hafta tahmin ediyorum bir karar veririz'' şeklinde konuştu. 
     
     SİCİL AFFI 
     Unakıtan, Sicil affına ilişkin soru üzerine, vergi affı ile sicil affını birbirinden ayırmak gerektiğini, bundan sonra vergi affı olmayacağını, ancak sicil affı konusunun ise önceki ekonomik krizlerden kaynaklandığını, piyasanın önünü açmak, ekonominin önünü tıkayan engelleri kaldırmak gerektiğini vurguladı. 
     Unakıtan, bunlardan birinin sicil konusu olduğunu, ancak bunun bir af gibi görülmemesi gerektiğini anlattı. 
     
     MAHALLİ SEÇİMLER 
     Unakıtan, belediyelerin, daha önce sağlanan garantilerden dolayı borçları olduğunun hatırlatılması ve yaklaşımlarının ne olacağının sorulması üzerine, ülkenin önünde mahalli seçimler olduğunu, bu dönemde hükümetin mali disiplinden kesinlikle taviz vermeyeceğini söyledi. 
     Unakıtan, ''bizim popülist politika yapmamıza gerek yok. Milletimiz bizi anlıyor, destek veriyor. Belediyelerin borçlarını çatır çatır alırız. Belediyeler hesaplarını buna göre yapsınlar aşırı borçlanmaya katiyen gitmesinler'' dedi. 
     
     VERGİ PAKETİ VE IMF 
     Unakıtan, vergi paketi ve pakette yer alan mevduat faiz gelirleri için verilecek beyannamenin bir yıl ertelenmesi konusuna IMF'nin bakışının ne olduğuna ilişkin soruya karşılık da şöyle konuştu 
     ''Devamlı bir bilgi akışı var. Bu tasarıyı hazırladık, Bakanlar kurulunda imzaya açıldı. Yılbaşından önce bu kanunlaşmak mecburiyetinde. Mevduat faizleriyle ilgili hususun da daha önceki yıllarda uygulanan husustur. Bir yıl daha devam edeceğiz. Neden Piyasaların daha iyi oluşması lazım. Birden bire piyasaları sıkıntıya, sermaye akışını sıkıntıya sokmamamız lazım. Bunun getirisini götürüsünü hesaplıyoruz. Bu konuda uyumlu bir çalışma söz konusu. Bu kararlardan dolayı IMF ile bir sıkıntımız yok.'' Enflasyon muhasebesinin çok önemli olduğunu, yabancı sermayenin beklediği bir kanun olduğunu anlatan Unakıtan, kayıt dışı ekonomi ile mücadele konusunun da, en önemli önceliklerden bir tanesi olduğunu belirtti. Buna dönük Strateji planı hazırladıklarını, bu planı yakında kamuoyuna arz edeceğini anlatan Unakıtan, ''Kayıtdışı 2004 ve 2005'e has bir şey değildir. Bu, uzun ince bir yoldur ve bunda da devam etmemiz, istikrarlı olmamız, sonunda çağdaş ülkeler seviyesinin yakalamamız lazım'' şeklinde konuştu. Vergi tahsilatında da, mükellefin, vatandaşın artık rahat etmesi gerektiğini, vergi dairelerinin korkulu rüya olmaktan,zulüm kapıları olmaktan çıkması gerektiğini anlatan Unakıtan, ''herkesin oturduğu yerden hem vergisini ödemesi lazım hem de beyannamesini vermesi lazım. Bunların sonunda bütün vergi kanunlarını toplayacağız, onları yeniden yapılandıracağız. Daha basit anlaşılabilir sayısı az vergi olan bir memleket haline getireceğiz'' dedi. 
     
</TEXT>
</DOC>
