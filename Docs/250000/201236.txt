<DOC>
<DOCNO> 201236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/dunya/dun03.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürdistan kredisi 
</HEADLINE>
<TEXT>

   Kürdistan Kredi Bankası, Türkmen ve Arapların evlerinin satın alınması karşılığında Kürtlere 5 yıl geri ödemesiz kredi veriyor 
   BARKIN ŞIK Ankara 

   
   Kuzey Irak'ta Türkmen ve Arapların elindeki gayrimenkullerin satın alınması için Kürtlere 5 yıl geri ödemesiz kredi verildiği ortaya çıktı. Bir istihbarat raporuna göre, İsrailli finansörler, Süleymaniye'de faaliyet gösteren Kürdistan Kredi Bankası üzerinden Kürtlere, Türkmen ve Arapların elindeki gayrimenkullerin alınması için son bir yılda 300 milyon dolarlık kredi kullandırdı. 
   Dışişleri Bakanı Abdullah Gül, eylül ayında parti grubunu bilgilendirirken, "Aralarında İsrail'in de bulunduğu bölge ülkeleri Kuzey Irak'tan toprak alıyor" ifadesini kullanmıştı. Dışişleri Bakanı'nı bu açıklamaya iten raporu Milliyet ele geçirdi. Rapora göre, bölgedeki ev ve arsa kredileri "Kürdistan Kredi Bankası" tarafından veriliyor. Bankanın arkasında ise İsrailli finansörler var. Banka kredisi için tek koşul, Türkmenler ve Araplardan alım yapılması. 5 yıl geri ödemesiz verilen krediler ile Musul, Kerkük, Erbil, Bakuba, Felluce ve Selahaddin bölgelerinde alım yapılıyor. 
   
   ABD operasyonu bitti, alımlar arttı 
   2002 - 2003 yıllarında banka, 300 milyon dolar kredi açtı. Bu kredilerin 140 milyon dolarlık bölümü savaşın ardından Mayıs-Eylül 2003 döneminde verildi. 
   Türkiye, Türkmenlerin ellerindeki gayrimenkulleri satmaması için çalışmalarda bulunurken, Kürtlerin tapu kayıtları kaybolan Türkmen ve Arapların elindeki toprakları sahte belgelerle ele geçirdikleri bildirildi. 
   
   
</TEXT>
</DOC>
