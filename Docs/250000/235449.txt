<DOC>
<DOCNO> 235449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/siyaset/siy06.html </URL>
<DATE> 2004/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türklere verilecek para benden geçer' 
</HEADLINE>
<TEXT>


YORGO KIRBAKİ Atina 


Kıbrıs Rum Yönetimi lideri Tasos Papadopulos, AB'nin KKTC'ye doğrudan ekonomik yardım yapamayacağını, aksi halde Lüksemburg'daki AB Adalet Divanı'na başvuracağını söyledi. 
Elefterotipia gazetesine yaptığı açıklamada, Kıbrıslı Türklere sadece "Kıbrıs Cumhuriyeti" üzerinden yardım verilebileceğini savunan Papadopulos, "Ben paraları Kıbrıs Türk rejimine değil, Kıbrıslı Türk yurttaşlarıma vermek istiyorum. Avrupalılar parayı doğrudan Kıbrıslı Türklere veremezler" dedi. Atina'nın da kendisiyle mutabık olduğunu söyleyen Papadopulos, AB'de durumun önümüzdeki günlerde normale döneceğine inandığını belirtti. Papadopulos, "Kıbrıslı Türkler için teşvik tedbirlerimizi, Ankara'nın engellemeye çalışacağını düşünerek şimdilik açıklamıyoruz" diye konuştu. 
Rum Yönetimi Dışişleri Bakanı Yorgo Yakovu ise referandumda Rumların "hayır" demesinden sonra yapılan ilk AB Genel İşler Konseyi toplantısında meslektaşlarının dört farklı tavır sergilediklerini söyledi. 
Yakovu, "Almanya ve İngiltere gibi ağır eleştirenler oldu. Bir bölümü eleştirmekle birlikte birleşik Kıbrıs vizyonundan bahsetti" dedi. 


</TEXT>
</DOC>
