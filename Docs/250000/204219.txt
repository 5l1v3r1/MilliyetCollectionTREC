<DOC>
<DOCNO> 204219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sonspo30.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, 'ihtiyati tedbir'den feragat etti... 
</HEADLINE>
<TEXT>

     Fenerbahçe Spor Kulübü, Ariel Ortega'nın transferi nedeniyle River Plate Kulubü'ne verdiği teminat mektubunun kulüp tarafından paraya çevrilmemesi için aldırdığı ''ihtiyati tedbir'' kararından feragat etti. 
     Fenerbahçe'nin avukatı Servet Yeşil, talepleri üzerine ''ihtiyati tedbir'' kararını veren İstanbul Asliye Ticaret Mahkemesi'ne dilekçeyle başvurarak, bu karardan feragat ettiklerini bildirdi. 
     Avukat Yeşil tarafından hazırlanan ve daha önce mahkemeye verilen ''ihtiyati tedbir'' istemli dilekçede, River Plate Kulübü'nden transfer edilen futbolcu Ortega'nın, Hollanda-Arjantin milli maçına gittiği, ancak dönmediği belirtilmişti. 
     Bu konuda FİFA'ya gerekli başvuruların yapıldığı ve bazı sonuçların da alındığı anlatılan dilekçede, bu durum karşısında Ortega'nın tazminat ödemeye mahkum edildiği hatırlatılmıştı. 
     Ortega'nın Fenerbahçe'den ayrılmasında eski kulübü River Plate'in de etkisi olduğu öne sürülen dilekçede, kulüple ilgili de FİFA'ya başvuruda bulunulduğu ve River Plate'in tazminat ödemeye mahkum edilebileceği kaydedilmişti. 
     Dilekçede, bu nedenle River Plate'e verilen 2 milyon dolarlık teminat mektubunun kulüp tarafından paraya çevrilmemesi için ''ihtiyati tedbir'' konulması talep edilmişti. 
     Bu talep mahkemece, Fenerbahçe'nin yüzde 40 teminat yatırması karşılığında kabul edilmişti. 
     
</TEXT>
</DOC>
