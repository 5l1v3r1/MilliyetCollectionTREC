<DOC>
<DOCNO> 225646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/dunya/adun.html </URL>
<DATE> 2004/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
72 huriyle kandırdılar 
</HEADLINE>
<TEXT>

   İsrail askerlerinin yakaladığı 14 yaşındaki Filistinli canlı bomba, eylem için cebine konulan 100 şekelin 30 milyon TL yanı sıra, cennette 72 huri ile birlikte olacağı vaadinin verildiğini söyledi 
      DIŞ HABERLER SERVİSİ 

   
   Batı Şeria'nın Nablus kenti yakınlarındaki Havara kontrol noktasında intihar saldırısı düzenlemek üzereyken yakalanan 14 yaşındaki Filistinli Hüsam Abdu'nun sorgusunda anlattıkları, terör örgütlerinin intihar eylemlerini cazip kılmak için neler yaptıklarını gözler önüne serdi. Abdu, sorgusunda, "Bana, cennetteki 72 huriyle birlikte olmak için tek şansın intihar olduğunu söylediler" dedi. Abdu, sorumluluğunu Filistin lideri Yaser Arafat'ın gizli örgütü Tanzim'in üstlendiği eylemi gerçekletirmesi için kendisine 100 İsrail Şekeli yaklaşık 30 milyon TL verildiğini de söyledi. 
   Hüsam Abdu, dün İsrail güvenlik güçlerince intihar saldırısına teşebbüs ettiği noktada medyaya gösterildi. 14 yaşındaki çocuğun yüzünden korku ve şaşkınlık ifadeleri okunuyordu. İsrail'de yayımlanan Haaretz ve Jerusalem Post gazeteleriyse, Hüsam Abdu'nun intihar eylemine giden yolda yaşadıklarını yazdı. 
   İsrailli bir yarbay, vücuduna sarılı patlayıcılarla kontrol noktasında durdurulan Abdu'nun, çevresinde çok sayıda Filistinli olması nedeniyle ne yapacağını bilmez bir halde olduğunu, çocuğun kıyafetinin kabarıklığından ve tavırlarından şüphelenen İsrail askerlerinin onun bir intihar eylemcisi olduğunu anladıklarını söyledi. Bir robotla makas gönderen askerler Abdu'dan üzerindeki patlayıcı dolu kuşağı kesmesini istediler. Askerlere, "Ölmek istemiyorum. Patlamak istemiyorum" diyen Abdu, makasla kuşağı kesti, tişörtünü çıkardı ve teslim oldu. 
   Haaretz gazetesinin "Guy" diye tanımladığı yarbay, İsrailli askerlerin hızlı davranarak, kendilerinin ve kontrol noktasındaki 200 Filistinli erkek, kadın ve çocuğun hayatını kurtardıklarını belirtti. 
   
   Alaylara dayanamamış 
   Abdu, sorgusunda da arkadaşlarının kendisiyle alay ettiklerini ve bunun üzerine kendisine yapılan teklifi kabul ettiğini söyledi. İsrail basını, okulda da başarısız bir öğrenci olan Abdu'nun zeka yaşının 12 olduğunu yazdı. Abdu'nun ailesi, oğullarının herhangi bir gruba üye olmadığını, ancak yürüyüşlere katıldığını belirtti. 
   
   Ağabeyi de şaşırdı 
   Abdu'nun, salı günü garip davrandığı ve ailesi ile komşularına şeker dağıttığı, annesine de ne isterse yapabileceğini söylediği öğrenildi. Annesinin, "Garip davranıyorsun. Ne oldu " diye sorması üzerine Abdu'nun, "Sadece benimle mutlu olmanı istiyorum" dediği de belirtildi. Kardeşi Hüsnü Abdu da, "Onu oraya kim gönderdiyse aptaldır. Çünkü İsrailliler ona iki tokat atınca, onu oraya kimin gönderdiğini hemen söyleyecek" dedi. 
   
   
   
   
</TEXT>
</DOC>
