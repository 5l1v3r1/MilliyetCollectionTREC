<DOC>
<DOCNO> 201804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/sondun02.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs'ta bir garip cep mesajı... 
</HEADLINE>
<TEXT>

     KKTC'de pazar günü yapılacak milletvekilliği genel seçimlerine bir gün kala, seçime katılan siyasi partiler, son mitinglerini bu akşam yaptı. 
     Kıbrıs'ta gündeme Telsim kullanıcılarına AK Parti imzasıyla gelen ve Mustafa Akıncı'nın partisi BDH'nın mitingine katılmaya teşvik eden cep mesajları oturdu. 
     Cumhurbaşkanı Rauf Denktaş, Demokrat Parti'nin DP Lefkoşa'da düzenlediği mitingde yaptığı konuşmada BDH'nın, mitinge davet nedeniyle cep telefonlarına gönderdiği ve bazılarının altında ''AK Parti'' ibaresinin yer aldığı mesaj olayına değinerek şöyle devam etti 
     ''Güya bu talimatı AK Parti vermektedir. AK Parti merkezine sordum 'yalandır' dedi. Böylelikle mecbur oldum, kendi imzamla bu haberin yalan olduğunu duyurdum, herkes kandırılmasın diye. Seçimlere gölge düşüren, 'şaibe vardır' diyen, Türkiye ve devletini ve devlet makamlarını bütün dünyaya rezil eden bu insanların oynadıkları bu oyunu söylemek istedim. Her şeyi yapacaklardır, gölge düşürsünler diye. Bu seçimlerden demokrasimiz daha sağlam çıksın, devletimiz daha sağlam çıksın, halkımızın iradesini bütün dünya görsün. 
     Bu gece sizin geceniz, bugün sizin gününüz. Yarınlarınız da 'devletim, vatanım, bayrağım, Türkiyem' diyenlerin olsun.'' Serdar Denktaş da, AB'ye ancak kalıcı bir çözümden sonra girileceğini kaydetti. 
     
     BAŞBAKAN EROĞLU 

     UBP Genel Başkanı ve Başbakan Derviş Eroğlu da, Güzelyurt mitinginde yaptığı konuşmada, bu yörenin asla Rumlara verilmeyeceğinin altını çizerek, bölgede 28 yıldır toprağıyla uğraşan insanların herhangi bir yere göç etmesinin mağduriyete yol açacağını söyledi. 
     Annan planının eksikliklerini anlatan Eroğlu, planın Kıbrıs Türk halkının istemlerine yanıt vermediğini kaydetti. UBP'nin mitingini, TBMM Dış ilişkiler Komisyonu heyetiyle, seçimlere gözlemci olarak katılmak amacıyla KKTC'ye gelen CHP Siirt milletvekili Ömer Gülyeşil de izledi. 
     
     TALAT 

     Cumhuriyetçi Türk Partisi- Birleşik Güçler CTP-BG Genel Başkanı Mehmet Ali Talat da, Gazimağusa'da düzenlenen mitingde yaptığı konuşmada, ''statükonun son günlerini yaşadığını'' belirterek, ''statükoya son vermeye iki gün kaldı'' dedi. 
     İktidara geldiklerinde tüm halkı kucaklayacaklarını kaydeden Talat, ''çözümle birlikte AB'ye gireceklerini, hiç kimseyi ele güne muhtaç etmeyeceklerini'' kaydetti. 
     Talat, partisinin pazar günü seçimden, tek başına iktidar olarak çıkacağını iddia etti. Talat, ''yeni bir Kıbrıs'ı kuracağız. Bu doğrultuda hareket ederken herkesin desteğine ihtiyacımız var. Herkesi kucaklayacağız'' dedi. 
     BDH Genel Başkanı Mustafa Akıncı da, partisini Lefkoşa İnönü Meydanı'nda düzenlediği mitingde yaptığı konuşmada, ''kendi kendimizi yönetmeyi ve evimizin efendisi olmak istiyoruz'' dedi. 
     Akıncı, Annan planı temelinde 1 Mayıs'tan önce bir çözümü ve AB üyeliğini hedeflediklerini belirtti. 
     Akıncı, ''Üç parti olsak da statükonun hakkından geleceğiz'' dedi. Seçimin normal bir seçim olmadığını, referandum olduğunu belirten Akıncı, ''Bu bir koltuk yarışı değil, bayrak yarışıdır'' diye konuştu. 
     

     
</TEXT>
</DOC>
