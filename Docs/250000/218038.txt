<DOC>
<DOCNO> 218038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sonspo14.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaykur Rize'de ligde kalma hesapları... 
</HEADLINE>
<TEXT>

     Çaykur Rizespor Kulübü Genel Sekreteri Mustafa Tüylüoğlu, yeşil-mavili ekibin geride kalan maçlarının 5'inden galibiyet, birinden de beraberlikle ayrılmaları halinde ligde kalacaklarına inandıklarını söyledi. 
     Tüylüoğlu, bu sezon ligde hedefledikleri yerin çok altında kaldıklarını belirterek, ''Sezon başından itibaren çeşitli haksızlıklara uğradık. Elimizden alınan puanlar var. Bu haksızlıklar yaşanmasaydı, şu anda ligde iyi bir konumda olacaktık. Ancak ileriye bakmak zorundayız'' dedi. 
     Son haftalarda güzel futbol oynadıklarını da kaydeden Tüylüoğlu, şöyle konuştu 
     ''Bu futbolu skora da yansıtırsak sorun kalmaz. 5 galibiyet, 1 de beraberlik alırsak ligde kalacağımıza inanıyoruz. Elazığspor maçı 6 puan değerinde çok önemli bir maç. Bu maçta taraftarın desteğine çok ihtiyacımız olacak. Çaykur Rizespor küme düşecek bir takım değildir. Bunu sezon sonunda herkese göstereceğiz.'' 
     
</TEXT>
</DOC>
