<DOC>
<DOCNO> 211266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/soneko37.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Metin Kilci Son özelleştirme ihaleleri 2004 için umut veriyor... 
</HEADLINE>
<TEXT>

     Özelleştirme İdaresi Başkanı Metin Kilci, geçen yılın son haftalarında ve bu yılın başında yapılan ihalelerde elde edilen başarıların, 2004 yılı için umut verici olduğunu bildirdi. 
     İstanbul Ticaret Odası'nda İTO düzenlenen ''Türkiye'de Geçmişten Geleceğe Özelleştirme'' konulu panelin açılışında konuşan İTO Yönetim Kurulu Başkanı Mehmet Yıldırım, Türkiye'de özelleştirmeden daha fazla, devletleştirme yapılmasıyla karşı karşıya kalındığını söyledi. 
     El konulan bankaları örnek gösteren Yıldırım, özelleştirmeye sadece mal satmak olarak bakılmaması gerektiğini, özelleştirmenin üretim, yeniden yatırım, vergi kazancı ve GSMH'ye katkısı açısından değerlendirilmesi gerektiğini vurguladı. 
     Özelleştirmeye yabancı sermaye talebi karşısında, tesislerin ülkenin aleyhine kullanılması endişesinden de vazgeçilmesi gerektiğini kaydeden Yıldırım, tesisleri kim daha iyi işletecekse o kişilerin alması gerektiğini belirtti. 
     Özelleştirme İdaresi Başkanı Metin Kilci de, Türkiye'nin özelleştirme karnesini ele alırken, diğer unsurlardan bağımsız bir değerlendirmenin eksik kalacağını kaydetti. 
     Türkiye'nin kendi şartları içerisinde katettiği mesafenin çok da küçümsenemeyeceğini ifade eden Kilci, Türkiye'nin özelleştirme tarihinde devletin çimento, süt, yem, orman ürünleri, havaalanı yer işletmeciliği, akaryakıt dağıtımı, kağıt ürünleri, turizm, tekstil ve et balık gibi birçok sektörden ya kısmen ya da tamamen çekilmesinin sağlandığını kaydetti. 
     
     20 YILDA 10 MİLYAR DOLARLIK GELİR 
     Bankacılık sektöründe de özelleştirmeler yapıldığını anlatan Kilci, son 20 yılda kamuya ait 169 işletme veya varlığın özelleştirilerek temettü gelirleriyle birlikte 10 milyar dolarlık gelir elde edildiğini söyledi. 
     2003 yılı özelleştirme programının başarıyla uygulandığını savunan Metin Kilci, şunları kaydetti 
     ''Özelleştirme değerlendirmeleri yapılırken rakamsal değerlere çok önem verildiği için birileri tarafından, önemsiz gibi görülüyor olsa da ben özelleştirmenin başlangıcından bu yana yapılan önemli işlerin Türkiye ölçeğinde önemli olduğunu düşünüyorum. Ancak bazı işlemlerde hepinizin bildiği gibi birtakım olumsuzluklar parasal beklentilerin gerçekleşmesini sağlayamamıştır.'' 2003 yılında özelleştirme konusunda uzun bir ataletten sonra ilk kez yoğun bir şekilde çalışmaların başladığını vurgulayan Kilci, şöyle devam etti 
     ''Zaman zaman toplumda, basındaki tartışmaları izlediğinizde, eleştirilerin bizi etkilememesi için profesyonelce çalışıyoruz. Ancak kulağımızı tıkamamız söz konusu olmuyor. Özelleştirmenin çok uygun olduğu ortamlarda dahi zamanı değil, şurasını satalım burası kalsın, çok acele edildi, çok geç kalındı, çok ucuz sattınız, bedava da verebilirdiniz Bu tür yaklaşımlar yoğun bir şekilde özelleştirme olduğu sürece gündemimizde. Bizim açımızdan anlaşılması güç ifadeler.'' Dünyada Türkiye'den fazla özelleştirme tecrübesi, yeteneği, kabiliyeti olan başka bir ülke veya kurul olduğunu sanmadığını belirten Kilci, özelleştirmeyle meşgul olan tüm ülkelerin çok kısa sürede bu çalışmaları bitirdiklerine işaret etti. 
     Metin Kilci, ''Bizim özelleştirmede yapılmış, yapılacak hatalar için yeterince zamanımız oldu. Dolayısıyla açık yüreklilikle ifade ediyorum özelleştirmeyi en az hatayla profesyonelce yaptığımızı söylemek isterim. 2003 yılının son haftalarında ve 2004'ün başında yapılmış olan ihalelerden elde edilen başarılar, 2004 yılı için umut verici'' diye konuştu. 
     
</TEXT>
</DOC>
