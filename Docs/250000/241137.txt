<DOC>
<DOCNO> 241137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/yasam/yas03.html </URL>
<DATE> 2004/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
1000 dolara omlet 
</HEADLINE>
<TEXT>


New Yorklu şefin omletini şimdiye kadar ne bir Arap şeyhi, ne de şehrin milyarderlerinden biri ısmarladı. Fiyatının sırrı, üstündeki havyarda... 

DIŞ HABERLER SERVİSİ 

ABD'NİN New York kentinde bulunan Le Parker Meridien Oteli'nin restoranı, sıradan omlet yemekten sıkılan milyarderlere farklı bir seçenek sunuyor. Özel omletin fiyatı 1000 dolar yaklaşık 1.5 milyar lira . 

Sırrı malzemede 
BU omleti pahalı kılan, içindeki malzemeler. Yaratıcısı şef Emile Castilyo'nun "Zillion Dollar Frittata" adını verdiği omlet, değeri 650 doları bulan 280 gram sevruga havyarı, 6 yumurta ve bir bütün ıstakozla pişiriliyor. 
İKİ haftadır mönüde olmasına karşın, şehrin refah düzeyi en yüksek bölgesi Manhattan'da bile omleti sipariş eden olmadı. Müşteriler, 28 gramlık havyarın kullanıldığı 100 dolarlık "ekonomik versiyon"u tercih ediyor. 

6 ayda bir yenilik 
LE Parker Meridien Oteli'nin genel müdürü Steven Pipes, altı ayda bir restoranın mönüsünü yenilediklerini, modası geçmiş yemeklerle müşterilerinin karşısına çıkmak istemediklerini söyledi. 



</TEXT>
</DOC>
