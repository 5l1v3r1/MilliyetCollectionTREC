<DOC>
<DOCNO> 239680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/soneko32.html </URL>
<DATE> 2004/05/13/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Anadolu Finans Gn. Müdürü Dolardaki yükselme, kriz habercisi değil 
</HEADLINE>
<TEXT>

     Anadolu Finans Genel Müdürü Yunus Nacar, dolarda yaşanan yükselmenin, krizin habercisi olmadığını söyledi. 
     Nacar, Anadolu Finans Konya Şubesi'nin açılışında, Anadolu Finans'ın, 90 trilyon liralık ödenmiş sermayesini çok kısa bir sürede 150 trilyon liraya çıkardığını ifade etti. 
     Açılışı yapılan şubenin Konya'da ikinci, Türkiye genelinde ise 39. şube olduğunu belirten Nacar, ''Yıl sonuna kadar şube sayımızı 50'ye çıkartmayı amaçlıyoruz. Müşterilerimize vaat ettiğimiz en önemli şey ise kaliteli hizmettir'' dedi. 
     Ekonomik krizlerden sonra nihayet ülkenin özlenen siyasi ve ekonomik istikrara kavuştuğunu anlatan Nacar, şunları kaydetti 
     ''Son günlerde ekonomi çevreleri tarafından tartışılan birinci gündem maddesi doların yükselmesidir. Birçok kişi, dolar yükseliyor, yoksa bir şey mi olacak diyor. Ülke ekonomisi artık derinleşip güçlenmiştir. Dolarda meydana gelen yükselme, krizin habercisi değildir. Çünkü, doların yükselmesi ve düşmesi Merkez Bankası'nın kontrolü altındadır. Halen piyasa aktörlerinin elinde bol miktarda dolar var. Bu da endişe edecek, tedirgin olacak bir durumun olmadığını göstermektir.'' Konya Müftüsü Mehmet Yavuz'un okuduğu duanın ardından açılış kurdelesini, Konya Büyükşehir Belediye Başkanı Tahir Akyürek, merkez Selçuklu İlçe Belediye Başkanı Adem Esen, Anadolu Finans Yönetim Kurulu Başkanı Mustafa Boydak ve Boydak Şirketler Grubu Yönetim Kurulu Başkanı Hacı Boydak birlikte kesti. 
     Açılışa, çok sayıda Konyalı sanayici ve işadamı katıldı. 
     
</TEXT>
</DOC>
