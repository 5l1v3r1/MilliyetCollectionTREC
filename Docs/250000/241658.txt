<DOC>
<DOCNO> 241658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/soneko20.html </URL>
<DATE> 2004/05/21/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Petrol fiyatları 40 doların üzerinde, OPEC çaresiz... 
</HEADLINE>
<TEXT>

     Uluslararası piyasalarda hampetrolün varil fiyatı günlerdir 40 doların üzerinde seyrederken, Petrol İhraç Eden Ülkeler Örgütü OPEC yetkilileri çaresiz. 
     OPEC Başkanı Purnomo Yusgiantoro, fiyatlardaki yükselmeden ABD'deki rafineri tıkanıklığını ve uluslararası hedge fon yöneticilerinin petrol piyasasında giriştikleri spekülasyonları sorumlu tuttu. 
     Birleşik Arap Emirlikleri BAE Petrol Bakanı Ubeyd el Nasıri de, fiyat hareketlerinin OPEC'in denetiminde olmadığını söyledi. 
     Amsterdam'da hafta sonu yapılacak enerji üreticileri ve tüketicileri konferansına diğer OPEC petrol bakanlarıyla birlikte katılmak üzere bu kente gelen el Nasıri, fiyat hareketlerinin pek çok etmene bağlı olduğunu belirtti. 
     Nasıri, OPEC'in günlük üretimini 1.5 milyon varil artırması durumunda fiyatlarn düşüp düşmeyeceği sorusuna da ''faydası olabilir'' cevabını verdi. 
     OPEC'in üretim kotasını artırmak için petrol bakanlarının 3 Haziran'da Beyrut'ta yapacağı toplantıdan önce resmi bir karar alması beklenmiyor. Bu tarihe kadar da fiyatların 40 doların üzerinde kalacağı tahmin ediliyor. 
     Günlük fiyatlara bakıldığında, Asya piyayasında bugün ABD hafif Batı Teksas petrolünün varil fiyatı 40.86 dolardan işlem gördü. Söz konusu petrolün varil fiyatı yılbaşından bu yana yüzde 29 oranın da başka bir deyişle 9 doların üzerinde artmış bulunuyor. 
     
</TEXT>
</DOC>
