<DOC>
<DOCNO> 214599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sontur54.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da kar yağışı bekleniyor... 
</HEADLINE>
<TEXT>

     Antalya'da yarından itibaren kar ve karla karışık yağmur bekleniyor. 
     Meteoroloji Bölge Müdürlüğü'nden yapılan açıklamada, yarından itibaren yağışlı ve soğuk havanın etkisine girecek olan Antalya'da cuma günü de kar yağışı beklendiği bildirildi. 
     Rüzgar hızının saatte ortalama 30-45 kilometre olacağı, ancak sağanak yağışlarla birlikte zaman zaman 50 ile 75 kilometreye ulaşacağı belirtilen açıklamada, akşam saatlerinden sonra yağışların iç kesimlerde karla karışık yağmur ve kar şekline dönüşeceği kaydedildi. 
     Cuma sabahından itibaren soğuk havanın etkisiyle birlikte sahil kesimlerinde de karla karışık yağmur ve kar yağışının etkili olacağına işaret edilen açıklamada, hava sıcaklığının sahilde 0 ile eksi 4, iç kesimlerde ise eksi 10 ile eksi 18 dereceye kadar düşeceği vurgulandı. 
     Açıklamada, denizciler de uyarılarak, Antalya-Anamur arasında fırtına beklendiği belirtilerek, denizcilerin dikkatli olması istendi. Açıklamaya göre, denizde dalga yüksekliği 4 ile 5 metre, görüş mesafesi ise 10 kilometre, yağış alan bölgelerde 1 ile 5 kilometre arasında olacak. 
     Denizde rüzgarın saatte 15 ile 25, yer yer 35-40 deniz mili hızla eseceği belirtilen açıklamada, yağışların da sağanak ve gök gürültülü sağanak şeklinde gerçekleşeceği bildirildi. 
     
</TEXT>
</DOC>
