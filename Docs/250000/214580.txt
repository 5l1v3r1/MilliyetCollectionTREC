<DOC>
<DOCNO> 214580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sontur35.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'da 2 ceset morgda bekliyor, 2 aile yakınlarını arıyor 
</HEADLINE>
<TEXT>

     Konya'da çöken binadan çıkan 2 ceset hastanede teşhis edilmeyi beklerken, Poçanoğlu ve Akpınar aileleri de olayda kaybolan yakınlarını arıyor. 
     Kerkük Caddesi'nde 92 kişinin ölümü, 29 kişinin yaralanmasıyla sonuçlanan Zümrüt Apartmanı'nın çökmesinin ardından başlayan arama-kurtarma çalışmaları bugün sona erdi. 
     Konya Numune Hastanesi'ne getirilen cesetlerden 90'ı yakınları tarafından teşhis edilip teslim alınırken, teşhis edilemeyen biri kadın diğeri erkek, 2 ceset halen morgda bekliyor. 
     Öte yandan Poçanoğlu ailesi, enkaz altında kaldığını söylediği Yasin Poçanoğlu'nu, Akpınar ailesi ise Nazlı Hilal Akpınar'ı 8 arıyor. 
     Mehmet Poçanoğlu, amcasının torunu olan Yasin'in 19 yaşlarında bir genç olduğunu, hastane morgunda bulunan ve sahibi çıkmayan erkek cesedinin ise 45 yaşlarında göründüğünü belirtti. 
     Binanın çökmesinin ardından günlerdir Yasin'in ölü ya da canlı çıkarılmasını beklediklerini ancak, arama-kurtarma çalışmaları sona erdiği halde bulunamadığını belirten Poçanoğlu, şunları kaydetti 
     ''Bize hastanedeki kişinin enkaz altında deforme olması nedeniyle güç tanınabileceğini, bu kişinin Yasin olabileceğini söylediler. Bazı yetkililer ise başka bir ihtimal olarak Yasin'in kurtularak, yıkılma sırasında psikolojisinin bozulması nedeniyle bölgeden uzaklaşmış olabileceğini ifade etti. Ancak, hastanedeki ceset kesinlikle Yasin'e ait değil.'' ''Cesetlerin kesinlikle karıştığını ve Yasin'i başkalarının aldığını'' ileri süren Poçanoğlu, bu konuda kanuni yollara başvuracaklarını bildirdi. 
     Konya Numune Hastanesi Müdür Vekili Melay Öz ise, morgda görevli kişilerin işlerini son derece titiz yürüttüğünü kaydetti. 
     Öz, ''Cesetlerin önemli bir kısmı enkaz altında fazla deforme olmuş şekilde geldi. Ölenlerin yakınları bu nedenle cesetleri yanlış teşhis etmiş, böylece cesetlerde bir karışıklık ortaya çıkmış olabilir. Çünkü çoğu tanınmaz haldeydi'' diye konuştu. 
     
</TEXT>
</DOC>
