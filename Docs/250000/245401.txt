<DOC>
<DOCNO> 245401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sontur29.html </URL>
<DATE> 2004/06/04/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
SSK'da sağlık karnesi sıkıntısı... 
</HEADLINE>
<TEXT>

     Sosyal Sigortalar Kurumu'nda SSK , yeni işe girenler dışındaki sigortalılara sağlık karnesi verme işlemlerini durduruldu. 
     SSK Başkan Vekili Nazmi Güleyüpoğlu ve Sigorta İşleri Müdürü Sait Ersoy imzasıyla sigorta il müdürlüklerine, hastanelerle Sağlık Bakanlığı'na bağlı sağlık kurumlarına gönderilen genelgeyle, genel müdürlük depolarında sağlık karnesinin azaldığı, bu nedenle işlemlerin ikinci bir emre kadar durdurulduğu bildirildi. 
     Yeni sağlık karnesi basımı ihalesiyle ilgili çalışmaların devam ettiği belirtilen genelgede, şunlar kaydedildi 
     ''Sağlık karnesi basımının uzaması ihtimali dikkate alınarak, ikinci bir emre kadar, geçici bir süre ile kurumumuz sağlık yardımlarından yararlanan kimselerden, ilk defa sağlık karnesi alacak olanlara sağlık karneleri düzenlenerek verilecek, ancak daha önce sağlık karnesi almış olup, sağlık karnelerinin sayfalarının dolması nedeniyle yeniletmek isteyenlere ise yeni sağlık karnesi düzenlenmeyecek. 
     Ellerinde sağlık karnesi bulunanlara, hekim tarafından 07.1000.013.00 kod numaralı matbu reçete kağıdının iki nüsha olarak düzenlenmesi ve bu reçetelere, dolan sağlık karnesinin seri numarasının yazılması, eczacı tarafından da matbu reçeteye yazılan sağlık karnelerinin seri numarasının kontrolünden sonra reçetenin ikinci nüshasının karneye zımbalanarak reçetedeki ilaçların temini şeklinde yapılması gerekmektedir.'' Genelgede, gerek SSK gerekse protokol kapsamındaki Sağlık Bakanlığı sağlık tesislerine başvuran ve reçete sayfaları dolan sağlık karnelerinin yerine yeni karne düzenlenmesi için ilgililerin, sigorta il müdürlüklerine gönderilmeyeceği, açıklanan esaslara göre işlem yapılması gerektiği bildirildi. 
     
</TEXT>
</DOC>
