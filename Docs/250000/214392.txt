<DOC>
<DOCNO> 214392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/siyaset/siy09.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Af Örgütü'ne üst düzeyde ağırlama 
</HEADLINE>
<TEXT>

   TBMM'deki "Mermerli Salonda" verilen öğle yemeğine katılan Uluslararası Af Örgütü ekibine, "Sizlerle her zaman işbirliğine hazırız" denildi 
      SALİHA ÇOLAK Ankara 

   
   İnsan hakları ihlallerini gündeme getirmesi nedeniyle uzun yıllar Uluslararası Af Örgütü'ne şiddetle karşı çıkan Türkiye, şimdi örgütün temsilcilerini en üst düzeyde ağırlıyor. 
   Araştırmacıları bir dönem kara listeye alınan, bir araştırmacısı sınır dışı edilen Uluslararası Af Örgütü, Türkiye ofisi açılması gündeme geldiğinde de dirençle karşılaştı. Konuyu Danıştay'a götürdüğü sırada "olumlu" yanıt alan kuruluş, ofisini 2002'de açtı. Sürtüşmeli yılların geride kalmasının ardından, ilk kez genel sekreter düzeyinde bir temsilcisini Türkiye'ye gönderdi. 
   Uluslararası Af Örgütü Genel Sekreteri Irene Khan, TBMM'deki "Mermerli Salonda" onuruna verilen öğle yemeğine katıldı. Khan'la ekibini, TBMM İnsan Hakları Komisyonu Başkanı Mehmet Elkatmış, AB Uyum Komisyonu Başkanı Yaşar Yakış ve Anayasa Komisyonu Başkanı Burhan Kuzu ağırladı. Khan, Yakış ve Elkatmış'a, insan hakları ajandasında bu yıl neler olduğunu sordu. Gelişmeler hakkında bilgi veren Elkatmış da "Sizlerle her zaman işbirliğine hazırız" dedi. 
   
   Ankara'da temaslar 
   Heyet bugün Dışişleri Bakanı Abdullah Gül, yarın da Başbakan Recep Tayyip Erdoğan'la görüşecek. Uluslararası Af Örgütü, bir hafta önce de Erdoğan'a Türkiye'nin insan hakları siciliyle ilgili bir rapor gönderdi. Görüşme sırasında da bu eksiklik ve öneriler ele alınacak. 
   
   Vestiyer uyumsuzluğu 
   TBMM AB Uyum Komisyonu, çalışmalarını Meclis'te tahsis edilen bir salonda sürdürüyor. Yakış, yabancı konuk ve heyetleri bu salonda kabul ediyor. Ancak salondaki "AB'ye uyumsuzluk" vestiyer panosundan başlıyor. Yakış ve komisyon üyeleri, artık hiçbir yerde kullanılmayan vestiyerin önüne oturarak konuklarıyla görüşüyor. Bu görüntüler yurtdışına da aynen yansıyor. Yakış, Khan ve beraberindeki heyeti kabul ederken de görüntü aynıydı. 
   
   
   
</TEXT>
</DOC>
