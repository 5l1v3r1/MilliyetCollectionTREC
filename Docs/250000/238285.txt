<DOC>
<DOCNO> 238285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/siyaset/asiy.html </URL>
<DATE> 2004/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs'a bir dakika 
</HEADLINE>
<TEXT>


Erdoğan ve Karamanlis, iki ülke arasındaki sorunların çözümü için anlaşırken, Kıbrıs konusunu birkaç kelimeyle geçiştirdi 

ELÇİN ERGÜN, YORGO KIRBAKİ Atina 


Türk - Yunan ilişkilerine damgasını vuran Kıbrıs konusu, Başbakan Recep Tayyip Erdoğan'ın Yunanistan Başbakanı Kostas Karamanlis'le yaptığı görüşmede birkaç dakika gibi kısa bir sürede değerlendirildi. 
Türk ve Yunan hükümet yetkililerinin verdiği bilgiye göre, Karamanlis bir saatlik görüşmeye "Çözümsüz sorun yoktur. Yeter ki iyi niyet, siyasi irade ve güven olsun. Türkiye'nin AB perspektifini hararetle destekliyoruz. Uygulamada yapılacaklar konusunda iyimserliğimiz arttı" sözleriyle başladı. Erdoğan da her türlü sorunu çözmeye kararlı olduklarını vurgulayarak, "Çözülmüyorsa siyasi irade zayıflığı var demektir. Ege Denizi'ni barış denizi haline getirmeliyiz" dedi. 

Ermeni gerginliği 
Erdoğan, 25 Nisan 2004'te Yunanistan'da Ermeni soykırımı tasarısıyla ilgili toplantıya Yunanlı hükümet yetkilisinin katılması konusunda sitem ederek, "Geçmişi ve bu tür sorunları tarihçilere bırakalım, siyaset malzemesi yapılmasın" diye konuştu. Karamanlis'in "Ermeni azınlıklar yaşıyor ama bu Yunan hükümetinin görüşü değil. Burası özgür ülke" yanıtı da görüşmede gergin bir hava estirdi. Erdoğan da "Bunu şik yet gibi algılamayın. Bizi hükümet yetkilisinin konuşması rahatsız etti" diyerek ortamı yumuşattı. Türk - Yunan ilişkilerinin güçlü bağları olduğunu vurgulayan Erdoğan, gençlik yıllarında yanında çalıştığı Rum kırtasiyeciyi hatırlatarak, "Ben İstanbul doğumluyum. Rum patronlarım vardı. Karamanlis'le bunları konuştuk" dedi. Karamanlis, KKTC'ye yönelik ambargonun kaldırılmasına ilişkin soruları da, "Kıbrıs Cumhuriyeti AB'ye bütün olarak girdi. Kuzey Kıbrıs'ın özel durumu var" diye yanıtladı. 

'Sorun bırakmayacağız' 
Başbakan Erdoğan, Yunan Antena televizyonuna verdiği demeçte de Karamanlis ile bütün sorunları çözeceklerini belirterek, "İleriki nesillere sorun bırakmayacağız" dedi. 

NOTLAR... 
Şarap kadehleri boş kaldı 

Karamanlis'in Erdoğan onuruna verdiği yemekte içki içilmedi. Karamanlis çifti, Atina'nın lüks semtlerinden Rafina'da bulunan ve özel konuklarını ağırladığı evinin bahçesindeki yemekte, konuklarının içki içmediğini görünce masadaki şarap kadehlerine dokunmadı. Başbakanlar ve eşleri meyve suyu içerken, kalamata türü zeytin, peynir salatası, Ege'ye özgü otlar, kalamar, balık köftesi, ızgara balık, kadayıf ve baklava sunuldu. 

Cuma namazını kılamadı 

Erdoğan, Atina'da kullanıma açık cami bulunmadığı için cuma namazı kılamadı.Karamanlis, sigara içmeyen Erdoğan'a gümüş sigaralık, Natasa Karamanlis de Emine Erdoğan'a işlemeli örtü verdi. Erdoğan, Karamanlis'e el dokuması halı verirken, Emine Erdoğan hediye gümüş ayna verdiği Natasa Karamanlis'e "Güzelliğinizi bundan seyredin" dedi.Karamanlis, Erdoğan'ın hediye ettiği tespihi de cebinden çıkararak gazetecilere gösterdi. 

Natasa'ya hayran oldu 

Emine Erdoğan, Natasa Karamanlis'e hayran oldu. Yunan tanrıça heykellerini gören Erdoğan, Karamanlis'e, "Bu güzellikleri h l görebiliyoruz" diye iltifat etti. Karamanlis, topuklu ayakkabıları nedeniyle düşme tehlikesi geçiren Emine Erdoğan'a yardım ederek gezi boyunca elini bırakmadı. Atina Belediye Başkanı Dora Bakoyanni, Erdoğan'a altın liyakat madalyası taktı. 


</TEXT>
</DOC>
