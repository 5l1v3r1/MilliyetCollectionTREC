<DOC>
<DOCNO> 208475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/siyaset/siy03.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gizlilik, gizlice kalkmış 
</HEADLINE>
<TEXT>

   İncirlik Üssü'nün kullanılmasına ilişkin Bakanlar Kurulu kararı üzerindeki gizliliğin 'gizlice' kaldırıldığı ortaya çıktı 
   ANKARA Milliyet 

   
   İncirlik Üssü'nün askeri araç, gereç ve personel nakli için TBMM onayına gerek duymaksızın ABD'ye kullandırılmasına ilişkin "gizli" Bakanlar Kurulu kararı üzerindeki gizlilik 13 Kasım'da kaldırıldı, ancak bundan kimsenin haberi olmadı. 
   Dışişleri Bakanı Abdullah Gül, ABD askerlerin Türkiye'den geçişine dayanak gösterilen Bakanlar Kurulu kararının Anayasa'ya aykırı olduğu görüşlerine, "Her şey kamuoyu önünde cereyan ediyor. İşin aslı bilinmeden konuşuluyor" karşılığını verdi. BM'nin 1483 sayılı kararının BM Anayasası'nın 7. maddesine göre düzenlendiğini belirten Gül, "BM'nin çağrısının güvenlik - istikrar ve insani yardımlarla ilgili iki yönü var. Bu çerçevede üye ülkeler, Irak'ta güvenlik, istikrar ve insani yardımlar açısından mecburi işbirliğine davet ediliyor. Yani zorunludur" dedi. 
   BM kararları yönünde 23 Haziran'da gizli karar çıkarıldığını kaydeden Gül, "BM'nin mecbur ettiği çerçevede imk nlarımızı üye ülkelere açmıştık. Ertesi gün yaptığım açıklamalarla, gizli olan bu kararının içeriğini size defalarca açıkladım. İnsani yardımlar, güvenlik ve istikrar açısından ülkelerin havaalanlarımızdan faydalanabileceğini söyledim. 13 Kasım'da Dışişleri'nin talebi üzerine bu gizlilik kaldırılmıştır" dedi. 
   
   2 ay daha gizli kaldı 
   Gül'ün bu açıklamasına karşın, Resmi Gazete'de yayımlanmadığı için Türkiye gizliliği kaldırılan kararın içeriğinden haberdar olmadı. Gizlilik, fiilen, İncirlik'in kullanıldığı Amerikan basınına sızınca kalkmış oldu. Kaynaklar, "Gizlilik iki ay önce kaldırılmasına rağmen ya tamamen teknik bir nedenden dolayı Başbakanlık bürokrasisine takıldı ya da siyasi iktidar gizliliği kalkmasına rağmen kararın içeriğinin kamuoyu tarafından bilinmesini istemedi" değerlendirmesini yaptılar. 
   Adalet Bakanı Cemil Çiçek, konunun TBMM kararı gerektirdiği görüşlerine katılmadığını söyledi. Çiçek, "Konuyu BM kararına dayandırdık. Bu karar çerçevesinde alınmış bir Bakanlar Kurulu kararıdır. Bunun gereğinin, ilke ve usullerinin tespiti de Genelkurmay Başkanlığımıza bırakılmıştır. Anayasa'nın 92. maddesi ve BM'nin 1483 sayılı kararı ve Bakanlar Kurulu kararıdır tartışılan konunun özü. Anayasa'nın 92. maddesi uyarınca bu konuda bir TBMM kararına ihtiyaç yoktur" dedi. "Bakanlar Kurulu kararının 1 Mart tezkeresinden ne farkı var" sorusuna Çiçek, "Çok fark var. O gün, 1483 sayılı karar yoktu. O TBMM'nin yurtdışına asker göndermesi, yabancı ülke askerlerinin başka ülkelere Türkiye üzerinden geçmesiydi. O zaman BM kararı yoktu" yanıtını verdi. 
   
   Baykal Yeni tezkere şart    ANKARA Milliyet 

   CHP Genel Başkanı Deniz Baykal, İncirlik Üssü'nün kullanılmasıyla ilgili kararnamenin anayasal dayanağı bulunmadığını ve Danıştay'ın kararnameyi iptal edebileceğini belirterek, yeni bir tezkere gerektiğini belirtti. Baykal, partisinin dünkü grup toplantısında "hükümetin hukuku, anayasal gerekleri dikkate almadan, gizli kapaklı girdiği işte suçüstü yakalandığını" savundu. DYP Genel Başkanı Mehmet Ağar da, gizli kararnamenin Anayasa'nın 92. maddesine aykırı olduğunu belirtti. 
   
   
</TEXT>
</DOC>
