<DOC>
<DOCNO> 246181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sondun16.html </URL>
<DATE> 2004/06/08/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
İşte skandal rapor İşkence meşrudur, can yakılabilir... 
</HEADLINE>
<TEXT>

     Amerikan Adalet Bakanlığı'nın 2002 yılının ağustosunda Beyaz Saray'a sunduğu raporda, terörle mücadelede işkencenin meşru gösterilebileceği yolunda görüş belirttiği bildirildi. 
     Washington Post gazetesi, bakanlığın Beyaz Saray danışmanı Alberto Gonzalez'e yolladığı 56 sayfalık raporu ele geçirdiğini yazdı. Gazeteye göre, Merkezi İstihbarat Servisinin CİA sorgulamalarda uyulacak kuralları sorması üzerine hazırlanan raporda, işkenceyi yasaklayan uluslararası kuralların, terörle mücadele kapsamındaki sorgulamalar göz önüne alındığında Amerikan anayasasına ters düşebileceği belirtiliyor. 
     Raporda, ''El Kaide çetesinin ABD'yi hedef alan saldırılarını önlemek amacıyla yapılmışsa işkencenin meşru gösterilebileceği'' görüşü savunuluyor. 
     Şüphelinin ''fazla olmayacak ya da uzun sürmeyecek şekilde canının yakılmasının'' ille de işkence olarak değerlendirilemeyeceği görüşü dile getirilen raporda, ''bir davranışın işkence sayılabilmesi için, bunun ağır fiziksel yaralanmaya, bir organın görev yapamaz hale gelmesine, hatta ölüme yol açması gerektiği'' ifadesi kullanılıyor. 
     Adalet Bakanı John Aschroft'un yardımcılarından Jay Baybee'nin imzasını taşıyan raporda, işkencenin, ''meşru müdafaa'' sayılabileceği ve sorumluların böylece suçlanmaktan kurtulabileceği de belirtiliyor. 
     Gazete, bu ''memorandumun'', Guantanamo üssündeki yetkililerin mahpuslara işkence yapamamaktan sızlanmaları ve yetki istemeleri üzerine 2003 martında Pentagon avukatlarınca hazırlanan gizli belgeye de dayanak oluşturduğunu kaydetti. 
     Gizli belge, dün Wall Street gazetesince yayımlanmıştı. 
     
</TEXT>
</DOC>
