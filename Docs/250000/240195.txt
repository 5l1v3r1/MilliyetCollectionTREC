<DOC>
<DOCNO> 240195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/spor/spo02.html </URL>
<DATE> 2004/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Alex su serpti 
</HEADLINE>
<TEXT>


Brezilyalı yıldız, gelecek yıl Fenerbahçe'de oynayabileceğini söyledi. Yönetim, Marcio Nobre'nin bonservisi konusunda da önemli adımlar attı 

MEHMET ÇİFTÇİ 


El sıkıştılar 
GELECEK sezonun transfer çalışmalarını sürdüren Fenerbahçe, Brezilyalı Alex konusunda büyük aşama kaydetti. Güney Amerika'ya giderek Cruzeirolu yöneticilerle masaya oturan yöneticiler Mahmut Uslu ile Hakan Bilal Kutlualp'in önemli pürüzleri ortadan kaldırdığı, kiralık olarak forma giyen Marcio Nobre'nin bonservisi için de anlaşmaya varıldığı kaydedildi. 

Açıklama yaptı 
ALEX ise yaptığı açıklamada, "Fenerbahçe bana üç yıllık sözleşme önerdi. Teklifleri inanılmaz. Haziran ayında Türkiye'ye gitme olasılığım çok yüksek" ifadelerini kullandı. Brezilya basını, Barcelona'nın da peşinde koştuğu milli oyuncunun Sarı - Lacivertli kulüple imza aşamasına geldiğini ve büyük bir olasılıkla gelecek sezon Fenerbahçe'de oynayacağını iddia ettiler. 

Emre için girişim 
YÖNETİM, Inter'de forma giyen milli futbolcu Emre için de atağa kalktı. Teknik Direktör Christoph Daum'un yönetim ile yaptığı toplantıda genç oyuncuyu istediği, Fenerbahçeli yöneticilerin de Inter kulübü ile temasa geçerek nabız yokladıkları öğrenildi. Emre'nin menajeri Ahmet Bulut ise Interli yöneticilerle görüştüklerini ve milli oyuncunun kesinlikle Türkiye'ye dönmeyeceğini açıkladı. 

Çifte kutlama 
CUMHURBAŞKANI Ahmet Necdet Sezer ve Başbakan Recep Tayyip Erdoğan, Aziz Yıldırım'a kutlama mesajı gönderdiler. Sezer, "Bu başarıda emeği geçen futbolcuları, teknik kadroyu, yöneticileri ve taraftarınızı kutlar, esenlikler dilerim" mesajını iletti. Erdoğan da, "Azim, disiplin ve iyi oyunuyla 3. yıldızını alan Fenerbahçe'nin başarısında emeği geçen herkesi içtenlikle kutlarım. Size ve şahsınızda tüm Fenerbahçe camiasına, sevgi ve selamlarımı sunarım" dedi. 

Fenerium'u talan ettiler 

SARI - Lacivertli taraftarlar karşılaşma öncesi stadın altında bulunan Fenerium mağazasını adeta talan ettiler. Üç yıldızlı formalardan almak için birbirleriyle yarışan taraftarlar, Sarı - Lacivertli ürünlere büyük ilgi gösterdi. Özellikle Van Hooijdonk formaları kapış kapış giderken, Fenerium yetkilileri, rekor sayılabilecek satışın gerçekleştiğini söylediler. 



</TEXT>
</DOC>
