<DOC>
<DOCNO> 204415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/sonspo20.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ender'e karşılık Yılmaz'ı, Fatih'e karşılık Hasan Özer'i isteriz 
</HEADLINE>
<TEXT>

     Bursaspor Teknik As Başkanı Nurettin Karayaka, Teknik Direktör Ümit Kayıhan'ın raporu doğrultusunda transfer çalışmalarını sürdürdüklerini belirterek, ''4-5 oyuncu alacağız. Bunlar da doğrudan oynayabilecek kalitede olacak'' dedi. 
     Karayaka, ligin ikinci yarısı için işi şansa bırakmayacaklarını, takımı toparlayacak, katkıda bulunacak ve ilk 11'de forma giyebilecek oyuncu transferi yapacaklarını söyledi. 
     Ellerinde alternatifli bir liste olduğunu, ancak gazetelerde yer aldığı kadar çok oyuncuyla görüşmediklerini anlatan Karayaka, ''4-5 oyuncu alacağız. Bunlar da doğrudan oynayabilecek kalitede olacak. Gazetelere bakacak olursak, kadroyu tamamen yenilememiz gerekir. Bildiğimiz ve takıma faydalı olacağını düşündüğümüz oyuncularla görüşmelerimiz sürüyor'' diye konuştu. 
     
     FATİH VE ENDER'İN DURUMU 
     Nurettin Karayaka, kadro dışı bırakılan Ender ve Fatih'i takasta kullanmak istediklerini bildirdi. 
     Fatih ve Ender'in bazı kulüplerle anlaşma sağladığı yönünde duyumlar aldıklarını anlatan Karayaka, şunları söyledi 
     ''Ama, henüz bize gelmiş bir teklif yok. Ankaragücü'nden Ender'e karşılık Yılmaz'ı, Gaziantepspor'dan da Fatih'e karşılık Hasan Özer'i isteriz. Bu hocamızın talebi. Başka oyuncular önerirlerse kabul etmeyiz. Eğer almakta ısrarlı olurlarsa, iki oyuncunun bonservis bedellerini öderler.'' Karayaka, yabancı oyuncu transferiyle ilgili olarak da, ''Yabancı oyuncu tercihimizi forvet veya orta saha için kullanıyoruz. Görüşmeler var, ama isim açıklayamam'' dedi. 
     Nurettin Karayaka, Antalya Belek kampında birkaç yabancı oyuncuyu denemeye almayı düşündüklerini sözlerine ekledi. 
     
</TEXT>
</DOC>
