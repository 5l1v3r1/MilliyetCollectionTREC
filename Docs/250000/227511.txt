<DOC>
<DOCNO> 227511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sondun15.html </URL>
<DATE> 2004/04/01/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Bush'un rakibi Kerry, omzundan ameliyat oldu 
</HEADLINE>
<TEXT>

     ABD'de başkanlık seçimlerinin Demokrat adayı John Kerry, omzundan bir operasyon geçirdi. 
     Massachusetts Hastanesi'nde sağ omuz ve biseps tendonundaki yırtığın tedavisi için başarılı bir operasyon geçiren Kerry'nin, hafta sonuna kadar seçim kampanyasından uzak kalacağı belirtildi. 45 dakika süren operasyondan sonra Kerry'nin taburcu edildiği kaydedildi. 
     Sporcu kişiliğiyle bilinen ve ''snowboard'' tutkunu olan Kerry'nin sağ omzu, Ocak ayında Iowa'daki seçim kampanyası sırasında seçim otobüsünün sert fren yapmasıyla sakatlanmıştı. 
     Kerry, ameliyatından önce pazartesi ve salı günlerini California'da seçmenlerle ve kampanyasına para desteği sağlamakla geçirdi. Demokrat adayın seçim kampanyasına maddi destek için Beverly Hills'de düzenlenen geceye, Meg Ryan, Leonardo DiCaprio, Barbra Streisand ve James Brolin gibi ünlüler katıldı. 
     
     RAP'E BAYILIYORUM 
     Öte yandan, gözünü genç siyah seçmenlerin oylarına diken John Kerry, müzik kanalı MTV'de bir söyleşide, ''rap ve hip-hop tarzı müziğe bayıldığını'' söyledi. 
     Gençliğinde rock müziğine tutkusuyla tanınan ve bass gitar çalan Kerry, ''gangsta rap'' denen müzik tarzının da ifade özgürlüğünün ve sokak gerçeklerinin bir yansıması olduğunu ifade etti. Kerry, ''Rap ve hip-hop beni büyülüyor. Bu müzikte şiir var, kızgınlık var, sosyal enerji var. Bu müziği dikkatlice dinleseniz iyi olur, çünkü çok önemli'' diye konuştu. 
     
     HEINZ'DAN AÇIKLAMA 
     Bu arada, John Kerry'nin eşi Teresa Heinz Kerry'nin sahibi olduğu ''ketçap devi'' Heinz şirketi, Demokrat aday Kerry'nin şirket yönetimiyle hiçbir ilgisi bulunmadığını bildirdi. 
     Heinz şirketinden yapılan açıklamada, Kerry'nin şirketin yönetim kurulunda yer aldığı yolundaki haberlerin gerçek dışı olduğu belirtildi. 
     
</TEXT>
</DOC>
