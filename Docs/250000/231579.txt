<DOC>
<DOCNO> 231579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sondun07.html </URL>
<DATE> 2004/04/15/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
Powell, Kıbrıs Rum Kesimi parti liderleriyle görüştü 
</HEADLINE>
<TEXT>

     ABD Dışişleri Bakanı Colin Powell, Kıbrıs'ta referanduma ''evet'' oyu verilmesini savunan çevrelerle telefon konuşması yaparak, bütün ihtiyaçlarının karşılanıp karşılanmadığını sordu. 
     ABD Dışişleri Bakanlığı sözcüsü Richard Boucher, düzenlediği basın toplantısında, Powell'ın dün ve bugün Kıbrıs ile ilgili bir dizi telefon konuşması yaptığını söyledi. 
     Boucher, Powell'ın, KKTC Başbakanı Mehmet Ali Talat ile dün görüştüğünü hatırlatırken, bugün de komünist AKEL lideri Dimitris Hristofyas, muhafazakar DİSİ partisi lideri Nikos Anastasiades, Kıbrıs'ın eski başkanları Yorgo Vasiliu ve Glafkos Klerides ile telefon konuşmasında bulunduğunu kaydetti. 
     Boucher, Powell'ın, BM Genel Sekreteri Kofi Annan, Almanya Dışişleri Bakanı Joschka Fischer ve AB yüksek temsilcisi Javier Solana ile konuştuğunu da belirtti. 
     Powell'ın, Kıbrıslı parti liderleriyle konuşurken, KKTC Cumhurbaşkanı Rauf Denktaş ve Kıbrıs Rum Kesimi lideri Tasos Papadopulos ile neden görüşmediğinin sorulması üzerine Boucher, ''referanduma destek verenlerle'' konuştuklarını kaydetti. 
     ABD'nin, Kıbrıs'ta referandumlardan olumlu sonuç alınması için çalıştığını belirten Richard Boucher, Powell'ın, referanduma destek veren çevrelerle konuşarak, tüm ihtiyaçlarının karşılandığından emin olmak istediğini söyledi. Boucher, ''Bu anlaşmayı desteklemek için elimizden geleni yapacağız. Bunun, ilerlemek için en iyi yol olduğunu düşünüyoruz. Anlaşma, hem Kıbrıslı Türkler hem de Rumlar için çeşitli yararlar getiriyor'' dedi. 
     Brüksel'de yarın toplanacak Kıbrıs bağış konferansında ABD'nin önemli miktarda bağış sözü vereceğini belirten Boucher, ''ABD ve BM'nin, anlaşmanın uygulanmasını garanti etmek için çalıştığını ve bu anlaşmanın Kıbrıs halkının değerlendirmesi gereken bir fırsat olduğu görüşünü adadaki herkese anlatmak için çalışacağız'' diye konuştu. 
     
</TEXT>
</DOC>
