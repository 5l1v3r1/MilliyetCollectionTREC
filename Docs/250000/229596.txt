<DOC>
<DOCNO> 229596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/soneko04.html </URL>
<DATE> 2004/04/08/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
ABD firmaları da vergi ödemekten hoşlanmıyor 
</HEADLINE>
<TEXT>

     ABD ekonomisinin patlama yaptığı 1990'lı yılların sonunda bile Amerikan firmalarının yarıdan fazlasının federal gelir vergisini ödemekten kaçındığı, ödeyenlerin de gelirlerinin önemli bir kısmını gizledikleri kaydedildi. 
     Los Angeles Times gazetesinin haberine göre, Genel Muhasebe Ofisi'nin hazırladığı bir rapor on yıllardır Amerikan firmalarının ödediği vergi miktarında bir düşüş yaşandığını gösteriyor. 
     Genel Muhasebe Ofisi'nin hazırladığı rapora göre, Amerikan firmalarının yüzde 61'i 1996 ile 2000 yılları arasında hiç federal gelir vergisi ödememiş. Dahili Gelir Servisi'nin sağladığı, çoğu küçük ölçekte olmak üzere, 2 milyondan fazla şirkete ödenen vergi iadesi verilerine dayanan rapora göre, ABD firmalarının yüzde 94'ü 2000 yılında gelirlerinin sadece yüzde 5'ine tekabül eden miktarlardaki vergi mükellefiyetleri konusunda bildirim yapmış. 
     Şirketler için gelir vergisi oranının yüzde 35 olduğunun belirtildiği haberde, şirketlerin vergi yüklerini azaltmak için farklı yöntemlerin yanı sıra geçmiş yıllardaki zararlarını bile gelirlerinden düşürebildikleri kaydediliyor. 
     Rapora göre faturalandırdıkları her bin dolar için Amerikan şirketleri ortalama 11,88 dolar vergi ödüyor. Araştırma, küçük firmaların büyüklerine göre çok daha fazla vergi kaçırdığını gösteriyor. Buna rağmen, 250 milyon dolardan fazla mal varlığı olan ya da yılda 50 milyon dolardan fazla geliri olan büyük firmaların yüzde 38'inin de son beş yıllık dönemde hiç vergi ödemedikleri ifade ediliyor. 
     Şirketler tarafından ödenen federal vergilerin genel vergi içindeki oranı da geçtiğimiz yıl en düşük seviyeye gerilemiş durumda. Şirket vergilerinin genel vergiler içindeki oranının en yüksek olduğu 1943 yılında bu oran yüzde 39,8 olarak gerçekleşirken, geçtiğimiz yıl bu oran yüzde 7,4'e geriledi. 1996 ile 2000 yılları arasında da bu oran yüzde 10-11 civarında seyretti. 

     
</TEXT>
</DOC>
