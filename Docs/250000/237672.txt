<DOC>
<DOCNO> 237672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/guncel/gun06.html </URL>
<DATE> 2004/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizde park kavgası 
</HEADLINE>
<TEXT>


İki tanker kaptanı birbirlerine çok yaklaştıkları için çıkan kavgada, kaptanlardan biri silahını çekerek meslektaşını vurdu 

DİNÇER ŞEREF İstanbul 

Yenikapı iskelesini yakınlarına demirleyen iki tankerin kaptanları, denizde park kavgası yaptı. Alınan bilgiye göre, Yenikapı Feribot iskelesinin yanındaki koya demirli "Osman Kartal" ve "Oğuzhan 2" adlı tankerlerin kaptanları, dün saat 17.00 sıralarında birbirlerine çok yaklaştıkları gerekçesiyle tartışmaya başladı. Tartışmanın büyümesi üzerine "Oğuzhan 2" adlı tankerin kaptanı Orhan Kurşun, tabancasını çekerek, meslektaşı Murat Kartal'a ateş etti. Kol ve bacağına isabet eden kurşunlarla yaralanan Kartal, mürettebat tarafından SSK İstanbul Eğitim ve Araştırma Hastanesi'nde tedavi altına alındı. Kartal'ın sağlık durumunun iyi olduğu belirtildi. Polis, kaçan Orhan Kurşun'u yakalamak için araştırma başlattı. Olayın ardından Deniz Polisi, her iki tankerde arama yaptı. 





</TEXT>
</DOC>
