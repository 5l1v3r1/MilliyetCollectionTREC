<DOC>
<DOCNO> 233548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonspo06.html </URL>
<DATE> 2004/04/21/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Süreyya Ayhan Kop, olimpiyatlara kilitlendi... 
</HEADLINE>
<TEXT>

     Avrupa Şampiyonu ve dünya ikincisi milli atlet Süreyya Ayhan Kop, Atina Olimpiyat Oyunları öncesinde hiçbir yarışmaya katılmayacağını belirterek, ''Başka bir yarışmaya katılmadan Olimpiyat Şampiyonu olmak istiyorum'' dedi. 
     Süreyya Ayhan Kop, Olimpiyat Oyunları hazırlıklarını Antalya'da sürdürüyor. Çalışmalarını Gençlik ve Spor Antalya İl Müdürlüğü Tesisleri'nde sürdüren Süreyya Ayhan Kop, A.A muhabirine açıklamalarda bulundu. 
     Sözlerine Dünya Atletizm Şampiyonası'nda yaşadığı şanssızlığı anlatarak başlayan milli atlet, aynı şeyi yeniden yaşamak ve yaşatmak istemediğini söyledi. 
     Geçen yılki Dünya Atletizm Şampiyonası'nda son anda rakibine geçilerek ikincilikle yetinmesinin kendisini çok üzdüğünü dile getiren Ayhan Kop, bu konuyla ilgili haksız eleştirilere de uğradığını, ancak Türk halkının çoğunluğunun kendisini anladığını vurguladı. 
     Olimpiyat şampiyonluğunu kazanarak, yaşadığı kötü olayı, hem kendisine, hem de Türkiye'ye unutturmak istediğini ifade eden Ayhan Kop, 5 aydır ABD'de 1750 metre yükseklikte çalıştığını, 1 ay süreyle de Antalya'da çalışacağını bildirdi. 
     Sporda uzun soluklu başarıların önemli olduğunun altını çizen Ayhan Kop, hedeflerini de bu yönde belirlediğini dile getirdi. Ayhan Kop, en az 10 yıl daha etletizm yapacağını ve bu süre içinde de Türkiye'ye en az 2 olimpiyat, 3 dünya şampiyonluğu kazandırmak istediğini söyledi. 
     Başarılı olmak için öncelikle hedeflerin konulması gerektiğini vurgulayan Ayhan Kop, ''Geçen yıl Dünya Şampiyonluğu için hedef belirtmiştik. Şimdi de Olimpiyat Şampiyonluğu'nu hedefliyorum'' diye konuştu. 
     Başarılı olmak ve Türkiye'ye şampiyonluklar yaşatmak istediğine değinen milli atlet, ''Başarılı olmak için elimden gelen herşeyi yapıyorum. Yine bir terslik olursa çok üzülürüm. Ama ne yazık ki, her zaman risk vardır. Hele yaptığınız atletizmse risk oranı daha da fazladır. O nedenle iyi hazırlanmanın yanısıra, önlemlerimizi de iyi alıyoruz'' dedi. 
     
     YARIŞMADAN ŞAMPİYONLUK 

     Ayhan Kop, Dünya Şampiyonluğu'nu kaçırdığında medyada bazı eleştirisine maruz kaldığını, özellikle de başka yarışmalara katılmadığı yolunda eleştirildiğini dile getirerek, şunları söyledi 
     ''Dünya Şampiyonluğu'nda, altın madalyaya ulaşamamam bazı yorumcular tarafından başka yarışmalara katılmamış olmama bağlandı. Şimdi de olimpiyatlar öncesinde yine bazı yarışmalara katılarak tecrübe kazanmam gerektiğini söyleyenler var. Her yarış bir risktir. Ben turları hızlı geçen bir sporcuyum. O nedenle sakatlanma riskim de yüksektir. Olimpiyatlara kadar hiçbir yarışa katılmayacağım. Yarışmadan olimpiyat şampiyonu olmak istiyorum. Herkesin farklı bir anlayışı ve tarzı vardır. Sık sık yarışmalara katılanlara saygı duyarım. Ama ben, böyle konsantre olabiliyorum. Benim formülüm yarış koşmadan olimpiyat kazanmak. Herşeyi bunun üzerine kurdum ve çalışıyorum.'' Son 3 yıldır dünyada hedef yarışı koşan sporcuların çoğunluğunun diğer yarışlara katılmadığına da değinen Ayhan Kop, Antalya'daki çalışma koşullarından memnun olduğunu, 1 ay süreyle deniz düzeyinde çalışma yapması gerektiği için Antalya'yı tercih ettiklerini bildirdi. 
     
     YÜCEL KOP'UN AÇIKLAMALARI 

     Süreyya Ayhan'ın hem eşi, hem de antrenörü olan Yücel Kop, Süreyya Ayhan'ın dünyanın en iyi sporcularından biri olduğunu belirterek, ''Süreyya, en az 10 yıl daha adından söz ettirir'' dedi. 
     Süreyya'nın Türk atletizmine heyecan ve yeni bir soluk getirdiğini de savunan Kop, medyada yer alan bazı haberler nedeniyle zaman zaman baskı altında kaldıklarını, ancak bunu performanslarına yansıtmamak için ellerinden geleni yaptıklarını da söyledi. 
     Süreyya'dan yalnızca Türk halkının değil, dünyanın da olimpiyat şampiyonluğu beklediğini belirten Kop, bu bilinçle çalıştıklarını, olağanüstü bir durum olmaması durumunda bunu elde edeceklerine inandıklarını kaydetti. 
     Türk atletizmine yeni Süreyya'lar kazandırılması gerektiğine de dikkati çeken Kop, sporcu sayısının artmasının rekabet ve kaliteyi de beraberinde getireceğini anlattı. Kop, ''Türkiye'de Süreyya Ayhan'lar aslında çok. Sisteminizi doğru kurarsanız, araştırmanızı yaparsanız yeni Süreyya'lar bulabilirsiniz. Ben nasıl Çankırı'nın ücra bir köşesinde Süreyya'yı bulabildiysem, başkaları da bulabilmeli'' diye konuştu. 
     Kop, Türkiye'nin bu yıl olimpiyatlara atletizmde 11 ila 16 arasında sporcuyla katılacağına da işaret ederek, bu sayının rekor olduğunu vurguladı. 
     Süreyya'nın sabah koşu, öğlen mekanik, akşam da özel antrenmanlar olmak üzere günde 6-8 saat çalıştığını da hatırlatan Kop, ''Ona güvensinler, ama baskı altına da almasınlar. O bunu başarır. Çünkü herkesten çok başarmayı biz istiyoruz'' dedi. 
     Süreyya ve Yücel Kop çifti, bir soru üzerine ileride bir çocuk sahibi olmak istediklerini de belirterek, bunun için bir zaman belirlemediklerini, öncelikli hedeflerinin sportif başarılar ve Türkiye'yi en iyi biçimde temsil etmek olduğunu da söylediler. 

     
</TEXT>
</DOC>
