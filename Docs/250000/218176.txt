<DOC>
<DOCNO> 218176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/yasam/yas08.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Rabia'yı çamaşır makinesine attı 
</HEADLINE>
<TEXT>

   Pendik'te dehşet Bir eve dalan kadın, anneyi boğmaya kalkıp, 25 günlük bebeği çamaşır makinesine attı. Kadın, makineyi çalıştırıp kaçarken bebeği komşular kurtardı... 
      M. Akif Erdem 
   
   Adının Ayşe Keklik olduğu bildirilen kadın dün sabah saatlerinde Kaynarca Kavakpınar Mahallesi Tandoğan Caddesi Nehir Sokak'taki 50 numaralı eve geldi. 
   Arka camdan içeri giren kadın, ev sahibi Fatma Battal'a saldırıp onu boğmaya çalıştı. Kadının elinden kurtularak balkona çıkmayı başaran Battal, bağırarak yardım istedi. 'İmdat' sesleri üzerine eve gelen komşular, Battal'ı boğazı ve bilekleri jiletle kesilmiş yerde yatarken buldu. Battal'ın "Çocuğumu kurtarın" diye bağırması üzerine 25 günlük Rabia'yı arayan komşular, bebeği çalışır durumdaki çamaşır makinesinin içinde buldu. Makineyi durdurarak, Rabia'yı kurtaran komşular, anne ve bebeği derhal hastaneye kaldırdı. Yoğun bakıma alınan bebeğin sağlık durumunun iyi olduğu bildirildi. 
   
   Daha önce de dövmüştü 
   Baba Şevki Köroğlu, olayın sorumlusunun eski karısı Ayşe Keklik olduğunu iddia etti. Köroğlu, Keklik'le 1989'da Erzincan'da evlendiklerini belirterek şunları söyledi "Yaklaşık 5 yıl önce İstanbul'a taşındık. Rukiye 11 ve Süleyman 9 isimli iki çocuğumuz oldu. Ayşe, iki yıl önce beni terk etti. Açtığım boşanma davasının sonucunda mahkeme, çocukların velayetini bana verdi. Bir yıl önce Fatma Battal'la dini nik h kıydık. Ancak, Ayşe bizi rahat bırakmadı. Sürekli telefonla tehdit ediyordu..." 
   Polise güçlükle ifade veren Fatma Battal ise olayı Ayşe Keklik'in yaptığını öne sürerek şöyle konuştu "Daha önce yanında bir başka kadınla gelip beni dövmüştü. Bu kez arka camdan girdi, beni dövdü, sonra bileklerimi ve boğazımı kesmeye çalıştı. Komşulardan yardım istedim. Gerisini hatırlamıyorum." 
   
   
   
   
</TEXT>
</DOC>
