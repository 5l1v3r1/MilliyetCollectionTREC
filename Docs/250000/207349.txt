<DOC>
<DOCNO> 207349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sontur05.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat... Soğuk hava bazı hastalıkları tetikliyor... 
</HEADLINE>
<TEXT>

     Karadeniz Teknik Üniversitesi KTÜ Tıp Fakültesi Göğüs Hastalıkları ve Tüberküloz Anabilim Dalı Başkanı Prof. Dr. Tevfik Özlü, soğuk havanın kronik böbrek, diyabet, kalp hastaları ile by-pass ameliyatı geçirenler için öldürücü olabileceğini söyledi. 
     Özlü, AA muhabirine yaptığı açıklamada, kış mevsiminde soğuk havaya bağlı olarak nezle, grip, faranjit, zatürree gibi hastalıkların görülme sıklığının arttığını belirtti. 
     Enfeksiyonların özellikle çocuklar, yaşlılar, hamileler ve kronik sağlık sorunları olanlarda çok daha olumsuz etkiler gösterdiğini belirten Özlü, soğuk havaya uyum sağlamak için vücudun daha fazla enerji harcadığını ifade etti. 
     Enerji ihtiyacının karşılanmaması halinde vücut direncinin düştüğüne, enfeksiyonlara yatkın hale geldiğine dikkati çeken Özlü, şöyle devam etti 
     ''Soğuk havalarda bronşit, astım gibi sağlık sorunları daha sık görülür. Soğuk havalar, akciğerin akut veya kronik tüm hastalıklarını tetikler. Kronik böbrek, diyabet, kalp hastaları, by-pass geçirenler soğuktan çok daha fazla etkilenir. Soğuk havalar, bu tür kronik hastalıkları bulunanlar için öldürücü bile olabilir. Kışın yoğunluk kazanan hava kirliliği soğuk havayla birleşince sorun daha da büyür.'' 
     
     ZATÜRREEYE DİKKAT 
     Kışın artış gösteren zatürreenin iyi tedavi edilmediği takdirde ölümle sonuçlanabilecek hastalıklar arasında yer aldığını da vurgulayan Özlü, ''Zatürreede, akciğerlerdeki hava kesecikleri iltihabi bir sıvıyla dolar. Akciğerin oksijen alışveriş fonksiyonu bozulur ve kanda oksijen düzeyi azalır. Hücreler fonksiyonlarını yerine getiremez. Bu nedenle ölüm bile görülebilir'' dedi. 
     Özlü, kış hastalıklarından korunmak için yaşlıların, çocukların, kalp, astım, diyabet gibi sağlık sorunları olanların havanın çok soğuk olduğu günlerde mecbur kalmadıkça dışarı çıkmamaları, giyinmeye özen göstermeleri ve aşırı terlememeye dikkat etmeleri, toplu yerlerden uzak durmaları gerektiğini kaydetti. 
     
</TEXT>
</DOC>
