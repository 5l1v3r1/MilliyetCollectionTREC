<DOC>
<DOCNO> 223383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sondun12.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar, Denktaş'ın kararını nasıl yorumladı 
</HEADLINE>
<TEXT>

     Kıbrıs Rum yönetimi Sözcüsü Kipros Hrisostomidis, KKTC Cumhurbaşkanı Rauf Denktaş'ın İsviçre'ye gitmeme kararının, ''ciddi ve derinliğine incelenmesi gereken bir gelişme'' olduğunu söyledi. 
     Rum radyosunun haberine göre, Hrisostomidis, Denktaş'ın açıklamasıyla ''oluşan soru işaretlerinin'', Rum yönetimi lideri Tasos Papadopulos ve Rum siyasi parti liderlerince inceleneceğini kaydetti. 
     Hrisostomidis, konunun gelecek günlerde Ulusal Konsey'de ele alınacağını belirtti. 
     Öte yandan Denktaş'ın, BM Genel Sekreteri Kofi Annan'ın, adada bulunan Siyasi İşler Yardımcısı Sir Kieran Prendergast tarafından dün sunulan, İsviçre'nin Lüzern kentinde genişletilmiş Kıbrıs görüşmeleri için resmi davetini incelediği öğrenildi. 
     Annan'ın, 23 Mart'ta tarafları yetkili bir düzeyde genişletilmiş Kıbrıs müzakereleri için İsviçre'ye beklediği kaydedildi. 
     Annan, iki sayfadan oluşan davetinde ayrıca, İsviçre'deki toplantıya Mart sonunda kendisinin de katılacağını bildirdi. 
     
     GAZETELER DENKTAŞ'TAN ÇELME 

     KKTC Cumhurbaşkanı Rauf Denktaş'ın, Kıbrıs müzakereleri çerçevesinde yapılacak dörtlü konferans için İsviçre'ye gitmeyeceğini açıklaması, yarın toplanacak Rum Ulusal Konseyi'nde de değerlendirilecek. 
     Rum basını, Denktaş'ın gitmeme kararının ardından, Rum yönetimi lideri Tasos Papadopulos'un da kararını gözden geçirebileceğini bildirdi. 
     Denktaş'ın istifa etmediğini, ancak dörtlü konferansa da gitmediğini yazan Rum basını, ''Denktaş'ın gitmemekle sürecin değerini düşürdüğünü'' yazdı. 
     ''Denktaş'tan çelme'' başlığını kullanan Fileleftheros gazetesi, ''Denktaş'ın açıklamasının çok yönlü olarak yorumlandığını ve tek boyutlu olarak göğüslenemeyeceğinin göründüğünü'' kaydetti. 
     Gazete, Denktaş'ın gitmeme kararını şöyle yorumladı 
     ''1- Herkes, dörtlü konferansta olası bir nihai pazarlık olacağını düşünürken, o sorumluluğunu reddediyor. 
     2- Lüzern'de çözümün nihai metni şekillendirilecek. Denktaş orada olmak istemiyor. 
     3- Denktaş'ın yokluğu, plan aleyhine açıkça seferber olması için onu serbest bırakıyor. 
     4- Prosedürün değerini Mehmet Ali Talat-Serdar Denktaş'la azaltırken, kendisi Kıbrıs Türk tarafının lideri olarak kalacak. 
     5- Pazartesi günü Ankara'da yapılacak zirve öncesinde, tezlerinin tatmin edilmesini isteyerek, bu hareketiyle Başbakan Recep Tayyip Erdoğan'a şantaj yapıyor.'' 
     Arabulucuların bazılarının bu gelişmeyi daha önceden bildiğine işaret eden gazete, arabulucuların, bu gelişmenin, ''Denktaş'ın uzaklaştırılması için ilk adım olabileceğini'' düşündüklerini savundu. 
     
     ŞOKE EDEN DUŞ 

     Simerini gazetesi, ''Denktaş'tan şoke eden duş'' başlığıyla verdiği haberinde, Denktaş'ın bu hareketinin ilk bakışta, siyasi sahneyi altüst etmiş göründüğünü yazdı. 
     Gazete, Rum tarafını düşündüren konuları şöyle aktardı 
     ''Denktaş, şu ana kadar Kıbrıs Türk toplumunun lideri olarak görüldü. Dörtlü konferansa gitmemesi halinde iki toplum liderleri görüşmeyecek. Papadopulos, artık Denktaş'la, yani Kıbrıs Türk toplumu lideriyle değil, temsilcisiyle görüşecek. Bu bağlamda, başkanın kendisi mi görüşmelere katılacak, yoksa o da mı temsilci atayacak Annan planına dair nihai anlaşmaya, Kıbrıslı Türklerin seçilmiş lideri olarak görülen Denktaş atmazsa, kim imza atacak '' Alithia gazetesi, ''Denktaş kaçıyor. Şimdi ilk söz Talat'ta'' başlığını kullanarak, gelişmenin KKTC Başbakanı Mehmet Ali Talat'a ''başrol'' verdiğini yazdı. 
     Gazete, Denktaş'ın gitmeme kararının öğrenilmesinden önce, BM Genel Sekreteri'nin Kıbrıs Özel Temsilcisi Alvaro De Soto ve BM Genel Sekreter Yardımcısı Sir Kiren Prendergast'ın, Rum yönetimi lideri Tasos Papadopulos'la görüşmesi sırasında, ''Denktaş'ın uzaklaşmasının prosedür için bir hediye olacağına'' değinildiğini iddia etti. 
     Mahi, ''Denktaş'ın şantajcı manevrası'', Politis, ''Son dakika provokasyon'', Haravgi gazetesi de ''Denktaş Türkiye'den destek istiyor'' başlıklarını kullandı. 
     
     KKTC BASINI 

     Kıbrıs Türk gazeteleri de Denktaş'ın dörtlü konferans katılmama kararını birinci sayfalarından okurlarına duyurdu. 
     Yeni Düzen gazetesi, ''Gitmiyor'' Kıbrıs gazetesi, ''Denktaş İsviçre'ye gitmiyor'' Halkın Sesi, ''Denktaş İsviçre zirvesine gitmiyor'' Afrika, ''Son bombasını patlattı'' Volkan, ''Denktaş Cenevre'de yok'' Birlik, ''Denktaş'tan tarihi karar'' Vatan, ''Olmazsa olmazlarımız olmazsa hiçbir şey olmaz'', Ortam gazetesi, '' Gitmem dedi'' başlıklarını kullandı. 
     
</TEXT>
</DOC>
