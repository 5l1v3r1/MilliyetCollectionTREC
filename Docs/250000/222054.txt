<DOC>
<DOCNO> 222054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sonspo16.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Atatürk Olimpiyat Stadı'nın yol çalışmalarına başlanacak... 
</HEADLINE>
<TEXT>

     İstanbul Olimpiyat Oyunları Hazırlık ve Düzenleme Kurulu İOOHDK aylık olağan toplantısı, Devlet Bakanı ve Başbakan Yardımcısı Mehmet Ali Şahin başkanlığında İstanbul'da yapıldı. 
     Ataköy Olimpiyatevi'nde gerçekleştirilen toplantı sonrası bir açıklama yapan Bakan Şahin, 2005 Avrupa Şampiyonlar Ligi finalinin oynanacağı İstanbul Atatürk Olimpiyat Stadı'nda yol çalışmalarına havaların düzelmesinin ardından İstanbul Büyükşehir Belediyesi Ulaşım A.Ş. tarafından başlanacağını söyledi. 
     Toplantıda özellikle bağlantı yollarının yapımı ile ilgili gelinen noktada teknik bilgiler aldığını ifade eden Şahin, şöyle konuştu 
     ''İstanbul Büyükşehir Belediyesi Ulaşım A.Ş. ile yapılan çalışmalar hakkında bilgi verildi. Hava şartlarının düzelmesi bekleniyor. Bu yolların bir kısmının asfaltlanması, bir kısmının da yeniden yapılması için çalışmalar gerekli hava şartları oluştuktan sonra hemen başlayacak. İstanbul Büyükşehir Belediyesi tarafından eksiklerin tamamlandığı ve gereken talimatların verildiği bildirildi. Hava durumu asfalt yapılacak şartlara kavuştuğunda, 5 iş günü içerisinde İSKİ Yolu'nun asfaltının yapılması, stada giden yolun genişletilmesi ve arka taraftan da 4 kilometrelik yeni bir yolun yapımına hemen başlayacağız.'' Bakan Şahin, Şampiyonlar Ligi ile ilgili teknik çalışmaların yapılması gerektiğini, bir sonraki toplantıya Futbol Federasyonu Başkanı Haluk Ulusoy'un da davet edildiğini dile getirirken, 2004 Atina Olimpiyat Oyunları'nda bir ''Türk Evi'' kurulması için prensip kararı aldıklarını açıkladı. 
     Toplantıda ayrıca, İstanbul'da da gerçekleştirilecek olan Olimpiyat Meşalesi Koşusu'nda, bu meşaleyi taşıyacak isimlerin belirlenmesi ile ilgili kendilerine bir dosya sunulduğunu da söyleyen Mehmet Ali Şahin, ''Arzu ediyoruz ki Türk sporuna, sanatına ve kültürüne hizmet etmiş kişiler de bu meşaleyi taşıyanlar arasında olsun'' diye konuştu. 
     
</TEXT>
</DOC>
