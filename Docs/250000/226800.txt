<DOC>
<DOCNO> 226800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sondun16.html </URL>
<DATE> 2004/03/30/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Fransa'da başbakan Raffarin istifa etti 
</HEADLINE>
<TEXT>

     Fransa'da ikinci turu önceki gün yapılan bölgesel seçimlerde kaybeden Başbakan Jean-Pierre Raffarin bu sabah istifa etti. 
     Cumhurbaşkanlığı'nca yapılan açıklamada, Raffarin'in Devlet Başkanı Jacques Chirac'a hükümetin istifasını sunduğu, ancak Chirac'ın Raffarin'i yeni hükümeti kurmakla görevlendirdiği belirtildi. 
     Açıklamada, ''Başbakan Raffarin istifasını sunmuş, Devlet Başkanı tarafından yeni hükümeti kurmakla görevlendirilmiştir'' ifadesi kullanıldı. Yeni hükümetin çarşamba günü açıklanacağı belirtildi. 
     Raffarin, yaklaşık 1,5 saat kaldığı başkanlık sarayından çıkışta gazetecilere tebüssüm etmekle yetindi, açıklama yapmadı. 
     Muhafazakar iktidar, 21 ve 28 Mart'ta yapılan iki turlu bölgesel ve kantonal seçimlerde yenilgiye uğramış, 22 seçim bölgesinin 20'sinde sol ittifak kazanmıştı. 1998 seçimlerinde ise sağ, 14 bölgede başarılı olmuştu. 
     
</TEXT>
</DOC>
