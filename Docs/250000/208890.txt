<DOC>
<DOCNO> 208890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sontur15.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP, İmar off-shore hesapları için Anayasa Mahkemesine gidiyor 
</HEADLINE>
<TEXT>

     CHP Grup Başkanvekili Haluk Koç, İmar Bankası yasasının off-shore hesaplarına ilişkin maddesi ve Türk Patent Enstitüsü yasasının 31. maddesinin iptali için bugün Anayasa Mahkemesi'ne başvuracaklarını söyledi. 
     Koç, Anayasa Mahkemesine başvuruda bulunmadan önce TBMM'de yaptığı basın toplantısında, iptal ve yürütmeyi durdurma isteminde bulunacakları yasalar hakkında açıklamalarda bulundu. 
     CHP olarak hangi nedenle olursa olsun mağdur durumda bulunan vatandaşların yanında olmayı ve haklarını savunmayı görev bildiklerini ifade eden Koç, İmar Bankası'na el konulması ile başlayan sürecin 3 ayrı mağdur kitlesi yarattığını söyledi. Bunlardan ilkinin, mevduata devlet güvencesi olmasına karşın kendi paralarını 36 ay gibi uzun bir dönemde almak zorunda bırakılan kitle olduğunu ve bu insanların devleti soyan suçlu insanlar gibi gösterildiğini ileri süren Koç, şunları söyledi 
     ''İkinci mağdur kitlesi ise devlete güvenerek tasarruflarını hazine bonosuna yatıran kitledir. Devlete güvenmek dışında hiçbir suçu olmayan ve açığa satış yapılıp yapılmadığını denetleme imkanı olmayan çoğu emekli yurttaşımız, AKP gözetiminde açıkça dolandırılmışlardır. 
     İmar Bankası olayının ortaya çıkardığı bir diğer mağdur kitlesi ise bankaya el konulmasından önceki 30 gün içinde off-shore hesaplarını mevduat hesabına dönüştürmüş olan vatandaşlarımızdır. Eğer bu konumda olanlara muvazaalı hesap açılması durumu söz konusu ise iddiayı ortaya atanlar bunu ispatla mükelleftir. 
     Anayasa Mahkemesi'ne başvurumuz yasanın birinci maddesinde yer alan off-shore hesaplarından son bir ayda mevduat hesabına dönen vatandaşlara ödeme yapılmamasına ilişkin ifadeye yöneliktir. Bu ifadenin Anayasanın 2, 5, 10 ve 11. maddelerine aykırılık içerdiği gerekçesiyle başvurumuzu yapıyoruz. Başvurumuz sadece bu hükmün iptal edilmesi amacını taşımaktadır. 300 bin mevduat sahibi, yasa gereği TMSF ile Ziraat Bankası arasında gerçekleştirilen protokol çerçevesinde 17 Ocak 2003 tarihinden itibaren 36 aylık sürede paralarını geri alacaklardır.'' Haluk Koç, İmar Bankası'ndan alacaklarını tahsil edeceklere bu konuda hiçbir yasal girişimde bulunmayacaklarına dair taahhütname imzalattırıldığını belirterek, ''Bir hukuk devletinde böyle bir uygulama yapılamaz. Bu taahhütname Anayasa'ya aykırıdır ve mutlaka iptal edilmelidir'' dedi. 
     Koç, bugün ayrıca Türk Patent Enstitüsü Kuruluş ve Görevleri Hakkında Kanun'un 31. maddesinin iptali ve yürütmenin durdurulması için de Anayasa Mahkemesi'ne başvurucaklarını belirtti. Söz konusu madde, neşredilmeyen mevkutede marka koruma süresini içeriyor. 
     
</TEXT>
</DOC>
