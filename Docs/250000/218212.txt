<DOC>
<DOCNO> 218212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sondun14.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
80 kırbaç ölüm getirdi... Uluslararası örgütler ayağa kalktı... 
</HEADLINE>
<TEXT>

     80 kırbaç cezasının infazının ardından hayatını kaybeden İranlı Mohsen Mofidia'nın öyküsü, uluslararası örgütleri işkence ile mücadele için ayağa kaldırdı. 
     İran'da, erkek arkadaşları bulunduğu gerekçesiyle 3 kızkardeş 130'ar kırbaç cezasına, ağabeyleri Mohsen Mofidia ise "kızkardeşlerine kendilerine yardım ederek ahlaksızlığı beslediği" gerekçesiyle 80 kırbaç cezasına çarptırıldı. 
     İran'da görenleri hayrete düşüren bu insanlıkdışı uygulamadan kaçmak isteyen kızkardeşler sonunda Kanada'ya sığınabildi ancak, ağabeyleri Mofidia kırbaç cezasının infaz edilmesinin ardından hayatını kaybetti. Mofidia'nın cenazesi bugün Tahran'da kaldırıldı. 
     
     KUŞKULU ÖLÜM 

     Uydu anteni ve içinde alkol bulunan ilaç bulundurmak ve 1980'li yıllarda içki içmekle de suçlanan Mofidia'nın ölümü ise şüpheli bulundu. 
     Kırbaç cezasının infazının ardından 4 gün sonra yaşamını yitiren Mofidia'nın, cezaevindeyken akciğer enfeksiyonundan şikayet etiği, bir süre hastanede kaldığı bildirildi. Cezaevinde, bazen yarı baygın bulunan Mofidi'nin ölümü için yetkililerin yaptığı kalp krizi açıklaması ise inandırıcı olmadı. 
     
     KIZKARDEŞLERİNDEN MEKTUP 

     Mofidia'nın, Kanada'ya sığınan kızkardeşleri, Uluslararası Af Örgütü'ne bir mektup göndererek, erkek kardeşlerinin bugün kaldırılan cenazesine katılamamaktan dolayı yaşadıkları üzüntüyü dile getirdi. Mektupta, "Artık o gittiğine göre, hiçbir şeyin önemi yok" denildi. 
     
     UAÖ SORUŞTURMA İSTEDİ 

     Uluslararası Af Örgütü Britanya Medya Direktörü Lesley Warner, Mofidi'nin kırbaçlanmasını önlemek için bulundukları girişimlerin sonuçsuz kaldığını bildirdi. 
     Warner, Mofidi'nin ölümünün derhal soruşturulmasını istedi. Modifi'nin ölümünün ardından UAÖ tarafından yapılan açıklamada, fiziksel cezanın ne kadar vahşi olduğuna dikkat çekildi. 
     Bu uygulamanın yasaklanması için mücadele edileceği belirtilen açıklamada, "Mohsen'in hikayesi, herkese insanların neden sığınma talebinde bulunmak zorunda olduğunu bir kez daha hatırlatmalıdır kendi ülkelerindeki zulüm ve vahşetten kaçmak için" denildi. 
     
     İNSANLIKDIŞI UYGULAMA KIRBAÇ CEZASI 

     İran yasalarına göre kırbaç cezası 1,5 cm kalınlığında, bir metre uzunluğunda deri şeritler kullanılarak uygulanıyor. Mahkumun el ve ayakları genellikle bağlanıyor. 

     
</TEXT>
</DOC>
