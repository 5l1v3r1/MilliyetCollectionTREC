<DOC>
<DOCNO> 201265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/siyaset/siy02.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP Yargı bağımsız değil, dokundurtmam 
</HEADLINE>
<TEXT>

   Bir gün önce eski siyasilere yargı yolunu açan AKP, dün dokunulmazlığın kaldırılmasına "yargının tam bağımsızlığı sağlanana kadar hayır" dedi 
      ANKARA Milliyet 

   
   Geçmiş dönemde yolsuzluk yaptıkları iddiasıyla Mesut Yılmaz ve beş eski bakana Yüce Divan yolunu açan AKP, milletvekili dokunulmazlığının kaldırılmasına "yargı tam bağımsız değil" diyerek karşı çıktı. Yasama Dokunulmazlığını Araştırma Komisyonu'nin AKP'li üyeleri, CHP'lilerin itirazlarına rağmen yasama dokunulmazlığına dokunmama kararı aldı. 
   AKP'li Başkan Hüsrev Kutlu, yargı bağımsızlığı sağlanıncaya ve demokrasi tüm kurum ve kurallarıyla uygulanıncaya kadar "Milletvekili dokunulmazlığına dokunulmaması kararı aldıklarını" açıkladı. Kutlu, TBMM'de düzenlediği basın toplantısında askeri yargı, MİT mensupları, müsteşarlar ve valilerle ilgili yargılama engeli bulunduğunu belirterek, "Kaldırılacaksa bunların tümü kaldırılmalı" dedi. Kutlu, "İşe vekillerden başlandığında vekillerin durumu diğerlerine göre zayıflayacaktır. Biz bugünkü şartlarda milletvekili dokunulmazlıklarına dokunulmamasını, bu şekilde kalmasını istiyoruz" diye konuştu. 
   
   'Yerimiz doldurulamaz' 
   Milletvekili dokunulmazlığının kaldırılması için yargı üzerinde hiçbir hukuk dışı faktör olmaması ve yargı bağımsızlığının tam olarak sağlanması gerektiğini dile getiren Kutlu, "Milletvekili öldüğünde, hapse girdiğinde ona vek let edecek, yerini dolduracak kimse yoktur. Türkiye'de yedeği olmayan tek kişi milletvekilidir. Böyle bir ortamda milletvekilinin düşürülmesini basit görmek yanlıştır" açıklamasını yaptı. 
   AKP'li Başkan Hüsrev Kutlu, CHP'nin dokunulmazlıkların sınırlandırılmasına ilişkin görüşünün, demokrasi tüm kurum ve kurallarıyla yerleştiğinde uygulanabilecek bir model olduğunu da iddia etti. 
   
   'Dokunmayan' AKP'lilerden Yüce Divan oyu    SALİHA ÇOLAK 

   TBMM önceki gün aldığı kararla geçmiş yıllarda partilerin karşılıklı pazarlıklarıyla aklanan siyasetçilere "yokluklarında" Yüce Divan kapısını araladı. Kabul oyu verenler arasında yargıdan kurtulmak için dokunulmazlık zırhını kullanan milletvekillerinin olması tartışma yarattı. 
   Dışişleri Bakanı Abdullah Gül ve İçişleri Bakanı Abdülkadir Aksu'nun, SP Genel Başkanı Necmettin Erbakan'ın hapis cezası aldığı kayıp trilyon davasından bu sayede kurtulduğunu belirten CHP'liler, dokunulmazlığın kaldırılmasını istedi. CHP Grup Başkanvekili Haluk Koç, altı eski siyasiye Meclis soruşturması açılmasını sağlayan AKP'nin, kesinleşmiş bir suçta iki bakanını yargıdan kurtardığına dikkati çekti. Koç, "Erbakan hüküm giyerken, aynı suçtan dokunulmazlık sayesinde yargılanmayan bakanlar bugün görev yapıyor. Bunlar aynı zamanda başkalarının Yüce Divan'a gitmesini sağlayacak oylar kullanıyor. Bu çok vahim bir çelişki" dedi. CHP Konya Milletvekili Atilla Kart da, geçen dönem Aksu ve Gül hakkında, özel evrakta sahteciliği düzenleyen 342 ve 345. maddelerden fezleke hazırlandığını, dokunulmazlığın kaldırılmadığını, bu arada davanın sonuçlandığını bildirdi. 
   
   Eski ANAP'lılar ihanet etmedi 
   Mesut Yılmaz, Hüsamettin Özkan, Güneş Taner, Recep Önal, Cumhur Ersümer ve Zeki Çakan hakkındaki önergelerinin kabul edildiği oturumda, eski ANAP'lı vekiller ve bakanlar eski liderlerine ihanet etmedi. AKP'li Miraç Akdoğan'la bağımsızlar Ülkü Güney ve Edip Safter Gaydalı ret oyu verdi. Eski ANAP'lılar Cemil Çiçek, Erkan Mumcu, Murat Başesgioğlu ve Ali Coşkun da oylamaya katılmadı. Özkan - Önal oylamasında 17, Ersümer - Çakan oylamasında 11, Yılmaz - Taner oylamasında dört milletvekili ret oyu kullandı. 
   
   Üç bakana daha Yüce Divan yolu 
   CHP'li milletvekillerinin eski Ulaştırma Bakanı Yaşar Topçu ve eski Bayındırlık Bakanı Bakanı Koray Aydın, AKP'lilerin de Aydın ve Abdülkadir Akcan hakkında verdikleri soruşturma önergeleri TBMM Genel Kurulu'nda okunarak milletvekillerinin bilgisine sunuldu. Önergeler en geç bir ay içinde Genel Kurul'da görüşülecek. 
   
   
   
</TEXT>
</DOC>
