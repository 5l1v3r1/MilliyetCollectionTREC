<DOC>
<DOCNO> 233602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sontur24.html </URL>
<DATE> 2004/04/21/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Köpek vahşetinin sanığı bu defa zanlı .. 
</HEADLINE>
<TEXT>

     Yalova'da bir apartmanda kapıcılık yapan yaşlı çift, silahlı saldırıya uğradı. Çiftten Kadriye Halat'ın ölümüne, eşi Ömer Halat'ın ağır yaralanmasına neden olan saldırının, kentte bir yıl önce 5'i yavru 7 köpeğin vahşice öldürülmesi olayının sanığı Necati A. olduğu belirlendi. Polis, zanlının yakalanması için operasyon başlattı. 
     AA muhabirinin aldığı bilgiye göre, Bahçelievler Mahallesi Fatih Caddesi'ndeki Sefalıköşk Apartmanı'nda kapıcılık yapan Kadriye 59 ve Ömer Halat'ın 71 bulunduğu kapıcı dairesinden iki el silah sesi gelmesi üzerine, bina sakinleri aşağı indiler. 
     Kapıcı dairesine girdiklerinde yaşlı çifti kanlar içinde bulan vatandaşlar, polise haber verdi. 
     İhbar üzerine olay yerine giden Yalova Emniyet Müdürlüğü ekipleri, kafalarından birer kurşunla vurulan Kadriye Halat'ın olay yerinde yaşamını yitirdiğini belirledi. 
     Kafasından giren kurşunun çenesinden çıkması sonucu ağır yaralanan ve Yalova Devlet Hastanesi'ne kaldırılan Ömer Halat ise ilk müdahalenin ardından Uludağ Üniversitesi Tıp Fakültesi Hastanesi'ne sevk edildi. 
     
     ZANLI, KÖPEK VAHŞETİNİN SANIĞI 
     Olayla ilgili soruşturma başlatan polis, saldırganın ''Üstü başı kan içinde'' bir ticari otomobile binerek olay yerinden uzaklaştığını tespit etti. 
     Aracının plakası açıklanmayan taksi sürücüsüne ulaşan güvenlik güçleri, saldırganın, Yalova'nın Çiftlikköy İlçesi yakınındaki Mokamp Dinlenme Tesisleri mevkiinde araçtan indiğini belirledi. 
     Taksi sürücüsü, Yalova Emniyet Müdürlüğü'nde kendisine gösterilen ''Sabıkalı dosyası''ndaki fotoğraflardan, Yalova'da, 5'i yavru 7 köpeğin vahşice öldürülmesi olayının sanığı olan Necati A'nın 46 fotoğrafını göstererek, ''Taksiye binen bu kişiydi'' dedi. 
     Emniyet yetkilileri, zanlının yakalanması için bölgede geniş çaplı operasyon başlatıldığını söylediler. Bu arada, Uludağ Üniversitesi Tıp Fakültesi Hastanesi Beyin Cerrahi Kliniği'ne yatırılan Ömer Halat'ın durumunun ciddiyetini koruduğu bildirildi. 
     
     KÖPEK VAHŞETİ 
     Yalova'da, 25 Nisan 2003 tarihinde, Hasan Furkan'a ait odun deposunda 5'i yavru, ''Boxer'' cinsi 7 köpek, kafaları bıçakla kesilerek öldürülmüş halde bulunmuş, olay kamuoyunda büyük yankı uyandırmıştı. 
     Köpekleri öldürdüğü belirlenen hırsızlıktan sabıkalı ve uyuşturucu bağımlısı olduğu öğrenilen bekçi Necati A., olaydan 11 gün sonra Yalova Emniyet Müdürlüğü'ne teslim olmuş, sevk edildiği mahkemece tutuksuz yargılanmak üzere serbest bırakılmıştı. 
     
</TEXT>
</DOC>
