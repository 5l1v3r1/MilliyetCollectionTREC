<DOC>
<DOCNO> 207341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sonspo22.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yazıcıoğulları Almanya'yı da, Polonya'yı da yeneceğiz 
</HEADLINE>
<TEXT>

     Azerbaycan'ın başkenti Bakü'de süren Bayanlar Voleybol Olimpiyat Oyunları elemelerindeki 3. maçında Hollanda'yı 3-1 yenen A Milli Takım'da, antrenör Reşat Yazıcıoğulları, ''Grubu birinci bitirmek istiyorduk, bunu da başardık'' dedi. 
     Hollanda'nın grupta şansı kalmadığı için maça rahat çıktığını anlatan Reşat Yazıcıoğulları, ''Bu gibi turnuvalar için çok deneyimli bir takım. Hangi oyuncusu girerse aynı tempoda oynuyor. Grubu birinci bitirmek özellikle prestij açısından çok önemliydi. Setler arasında fark olabilir. Çünkü rakibimiz çok rahat oynuyor. Bizim ise kazanmamız gerekiyordu'' diye konuştu. 
     Artık yarın yapılacak maça baktıklarını belirten Yazıcıoğulları, sözlerini şöyle tamamladı 
     ''İnşallah daha büyük seyirci desteğiyle oynayacağız. Oyuncularımın aklı biraz da yarınki maçtaydı. Bu da konsantrasyon kaybına yol açtı. Bu da normaldir. Polonya veya Almanya farketmez. Hepsi maçlarda sonuna kadar iyi oynuyor. Yarı finale yükselen 4 takım da birbirine denk. Şunu söylemek istiyorum ki yarın böyle değil, daha konsantre olmuş bir şekilde oynayacağız. Polonya ve Almanya'ya yenilmiştik. Ama kim gelirse gelsin, daha hırslı oynayarak rövanşı almak için elimiziden geleni yapacağız. Tabii ki tüm takımlar kazanmak istiyor. Ama kim gelirse gelsin, rövanşı kazanmak istiyoruz.'' 
     
</TEXT>
</DOC>
