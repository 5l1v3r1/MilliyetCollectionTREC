<DOC>
<DOCNO> 215349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/ekonomi/eko01.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar bulunursa maaş bağlanacak 
</HEADLINE>
<TEXT>

   Uzan Ailesi'ne ait 217 şirkete el koyan TMSF, kaçak olan aile üyelerinin teslim olmaları halinde 1.5 - 2 milyar lira arasında maaş bağlayacak 
      AHMET ERHAN ÇELİK Ankara 
   
   Tasarruf Mevduatı Sigorta Fonu TMSF Kurulu, 217 şirketine el konulan Uzan Ailesi'ne, teslim olurlarsa maaş bağlayacak. Genç Parti GP Genel Başkanı Cem Uzan dışındaki aile üyeleri halen kaçak durumda bulunuyor. Cem Uzan ise şirketlerle ilişkisi bulunmadığını açıkladığı için maaş alamayacak. 
   Edinilen bilgiye göre, Uzan Ailesi'nin el konulan şirketlerdeki ortaklık hakları sürüyor. Bu nedenle TMSF'nin, Bankalar Kanunu gereği aile üyelerine asgari hayat standartlarını koruyabilmeleri için 1.5 - 2 milyar lira arasında maaş bağlaması gerekiyordu. Ancak Kemal, Hakan, Yavuz Uzan ve diğer aile mensupları bulunmadığından maaş ödenmesi kararı alınamadı. TMSF yetkilileri, Uzan Grubu'nun İmar Bankası'daki yolsuzluğundan doğan 7.5 katrilyon lirayı getirmeleri ya da vadeye bağlanmış şekilde ödeme taahhüdünde bulunması halinde şirketlerin iade edileceğini açıkladı. 
   TMSF Kurulu'nun el koyma kararından altı saat sonra ilgili bakan Abdullatif Şener'e operasyonun başladığını bildirdiği öğrenildi. Kararının uygulama başlatılıncaya kadar yedi kişilik kurul içinde saklı tutulduğu ortaya çıktı. 
   
   Resmi gazetede yok 
   Operasyonla ilgili diğer bilgiler şöyle 
   Şirketlerle ilgili hukuki süreç el koyma kararıyla başladı. Grubun borç tebligatları ile mahkemelerde alacakları tavır şirketlerin geleceğini belirleyecek.Şirketlere el konulmasıyla ilgili karar "toplumun genelini ilgilendirmediği" gerekçesiyle Resmi Gazete'de yayınlanmayacak. 
   
   Belgelere el kondu    İSTANBUL Milliyet 
   Kemal ve Yavuz Uzan'ın evinde yapılan aramada, Rumeli Holding bünyesindeki şirketlere ait 90 klasör evrak, bin 800 CD ve kaset ile dört kasaya el konuldu. Her iki evde çıkan büyük çelik kasalar açılmayanca, Mali Şube Müdürlüğü'ne getirildi. Öte yandan Star TV ve Star Gazetesi'nde yapılan ilk incelemede, Cem Uzan'ın başkanlığını yaptığı Genç Parti'nin GP televizyon ve gazeteye olan yüklü miktarda borcunu ödemediği iddia edildi. 
   
   15 korumaya gözaltı 
   Belge ve evrak kaçırılmasını önlemek için Genç Parti GP Başkanı Cem Uzan'ın Beykoz'daki evini gözetim altına alan Mali Şube Müdürlüğü ekiplerine zorluk çıkaran site güvenlik görevlileri ve Uzan'ın korumalarından oluşan 15 kişi, "polise mukavemet" suçlamasıyla gözaltına alındı. 
   
   
</TEXT>
</DOC>
