<DOC>
<DOCNO> 206903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/ekonomi/eko00.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Çukurova Grubu, 'Borcu yarı yarıya silin' demiş 
</HEADLINE>
<TEXT>

   Uluslararası fonlardan kredi bulduğunu belirtip TMSF ile borç pazarlığına oturan Çukurova Grubu'nun istediği indirimin 50'yi bulması tartışma yarattı 
      ANKARA Milliyet 
   
   Bankacılık Düzenleme ve Denetleme Kurumu BDDK , Çukurova Grubu'nun 6.2 milyar dolarlık Pamukbank ve Yapı Kredi Bankası'ndan kaynaklanan borcunu ödemek üzere önerdiği yeni ödeme planında kararsız kaldı. 
   Kararsızlığın, Çukurova Grubu'nun "borcumu yarı yarıya silin" teklifinde bulunmuş olmasından kaynaklandığı öğrenildi. Tasarruf Mevduatı Sigorta Fonu TMSF , benzer ödeme planlarında bugüne kadar en fazla yüzde 30 oranında iskonto yaptı. Bu durumu dikkate alan BDDK, "Çukurova'ya imtiyaz sağlanacak mı, sağlanmayacak mı " sorusuna yanıt arıyor. 
   
   Uluslararası fon 
   Çukurova Grubu, Northway Petrolium Services adlı şirketin koordinatörlüğünde 15 uluslararası fondan 5 milyar dolarlık kredi sözü alarak borcunun yeniden yapılandırılmasını istedi. Yapı Kredi nedeniyle 1.9, Pamukbank nedeniyle 3.1 milyar dolar borcu olan ve faiziyle birlikte 6.2 milyar dolarlık ödeme planı bulunan Çukurova'nın "Borcumuzu peşine yakın vadelerle 4.5 - 5 milyar dolar ödeyerek kapatacağız" diyerek TMSF'ye sunduğu protokol önce olumlu karşılandı. Ancak Çukurova, Northway şirketinden kredi alırken, Pamukbank'tan kaynaklanan borcunda yüzde 50 iskonto yapılmasını, ödemenin 13 ay vadede tamamlanmasını önerince tablo değişti. 
   
   Bürokrasi risk istemiyor 
   Grup, Pamukbank'tan kaynaklanan borcunu 15 yılda, Yapı Kredi'ye olan borcunu ise 9 yılda ödeyecekti. Ana para olarak Yapı Kredi'ye 1.9 milyar dolar, Pamukbank'a Turkcell dahil 3.1 milyar dolar ödemede bulunulacaktı. Faiz ödemeleri ise 1.2 milyar dolar olarak belirlenmişti. 
   Çukurova'nın önerdiği yeni ödeme planındaki sorun hesap mantığından kaynaklandı. Planda, 15 yıl vadeli borç bugünkü değerine taşınırken, faizlendirmede Türk Hazinesi'nin yurtdışı borçlanma maliyetinin esas alınması öngörüldü. Bu faiz hesabı iskonto oranını yüzde 50'lere yaklaştırdı. TMSF ise böyle bir referansı kabul edemeyeceğini "Bürokraside kimsenin böyle bir risk üstlenmeyeceğini" bildirdi. 
   
   Bugüne kadar yüzde 30'dan çok indirim yapılmadı    Çukurova'nın vadeyi kısaltarak 6.2 milyar dolar yerine 4.5 milyar dolara yakın ödemede bulunacağı taahhüdü, BDDK'da "Kamu zararı oluşur mu " endişesini doğurdu. TMSF'nin iskonto oranını "kural olarak" yüzde 30 seviyesinde tuttuğunu dikkate alan bürokratlar, Çukurova ve Northway arasındaki protokolün iyileştirilmesini istedi.Northway - Çukurova protokolü TMSF ile Çukurova arasındaki protokole benzer biçimde hazırlandı. Çukurova TMSF'yle anlaştığı halde bütün varlıklarını Northway'i oluşturan uluslararası fonlara rehnedecek. Çukurova örneğin 31 Ocak 2005'e kadar borçlarını ödeyemezse Yapı Kredi Bankası hisseleri Northway tarafından satılacak. Bu durumu dikkate alan BDDK, "Yapı Kredi'yi gerekirse biz de satarız. Erken tahsilat ne işimize yarar" sorusuna yanıt arıyor.BDDK Northway - Çukurova protokolünü kabul ederse ve Çukurova borçlarını planladığı gibi öderse 2 yılın sonunda TMSF'nin elindeki yüzde 13'lük Yapı Kredi hissesini geri alacak. TMSF'deki Turkcell hisseleri de yine Çukurova Grubu'na geçecek. 
   
   Hükümet, BDDK'yı adres gösterdi    Northway'i oluşturan fonlar Nisan 2003'te önce Başbakan'la, sonra adı tespit edilemeyen ancak BDDK ile ilgili bakan olduğu için Abdüllatif Şener olabileceği tahmin edilen bir bakanla görüştü. 
   Şirket, TMSF'nin elinde rehin bulunan yüzde 13.4'lük Yapı Kredi hissesi ve Turkcell ile ilgilendiklerini açıkladı. Söz konusu bakan şirket temsilcilerine "muhatabınız BDDK'dır" yanıtını verdi. Şirket temsilcileri dönemin BDDK başkanı Engin Akçakoca'yla bir araya geldi. Akçakoca, "Malın sahibi biz değiliz. Siz önce gidin Çukurova Grubu'yla anlaşın. Sonra bize gelin" yanıtı verdi. 
   Şirket temsilcileri bu defa Çukurova Grubu'na gitti. Pazarlıklarda konu kredilendirme şekline dönüştü. Northway ile Çukurova arasındaki pazarlık olgunlaşınca konu bir protokol taslağıyla TMSF'ye götürüldü. 
   TMSF, kredi protokolünü incelemeye alırken, Northway şirketi hakkında ön istihbarat çalışması başlattı. Ancak protokol BDDK'nın onayına sunulabilir hale getirilmediği için istihbarat çalışmasına son nokta konulmadı. 
   
   
</TEXT>
</DOC>
