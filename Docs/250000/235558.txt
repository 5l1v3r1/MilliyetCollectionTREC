<DOC>
<DOCNO> 235558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/soneko15.html </URL>
<DATE> 2004/04/28/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Taksidin cazibesi, spot piyasayı vurdu... 
</HEADLINE>
<TEXT>

     Alışverişte nakit çalışan spot piyasa esnafı, mağazaların uzun vadeye yaydığı taksitli satışlar nedeniyle müşteri bulamamaktan yakınıyor. 
     Adana'nın spot piyasa merkezi Kocavezir İş Merkezi'nde faaliyet gösteren iş yerlerinde 800 milyon lira ile 1.5 milyar lira arasında olan buzdolapları 300-900 milyon lira, 400 milyon ile 1 milyar lira olan televizyonlar 300-800 milyon lira, 500 milyon lira olan bulaşık makineleri ise 400 milyon liradan satılıyor. 
     Büyük mağazalar ve alışveriş merkezleri ile hipermarketlerde ise bankalarla anlaşmalı yapılan bol alternatifli taksit seçenekleri, müşterileri cezbediyor. 
     Vitrinlerini, ''peşinatsız 12 ay taksitli satış'', ''İlk 3 ayı ödemesiz 18 ay vade'', ''İlk taksit bizden 16 ay vade'' gibi yazılarla süsleyen mağazalar, satışta taksit kozu ile ön plana çıkmayı başarıyor. 
     Bankaların da teşvik ettiği taksitli satışlarda, kredi kartına puan birikmesi ve bu puanların yeniden para olarak değerlendirilmesi imkanı ise hem kredi kartı ile ödemeleri hem de taksitli alışverişleri daha ilgi çekici hale getiriyor. 
     
     TAKSİTİN DARBESİ KRİZDEN KÖTÜ OLDU 

     Adana, Elbise ve Bilimum Eski Eşya Alıcı ve Satıcılar Odası Genel Sekreteri Cemal Gökbayrak, taksit çılgınlığının spot piyasa esnafını iflasa sürüklediğini belirtti. 
     Kocavezir İş Merkezi'ndeki ürünlerin, firma garantili, faturalı ve adrese teslim olarak satışa sunulduğunu, ancak müşterinin taksitli alışverişten vazgeçemediğini anlatan Gökbayrak, şunları söyledi 
     ''Büyük mağazaların taksit cazibesi yetmiyormuş gibi bir de piyasayı abluka altına alan Çin mallarıyla mücadele ediyoruz. İş Merkezi'ndeki bin 85 dükkandan sadece 310'unu faaliyette. Bunların çoğu da günü iş yapamadan tamamlıyor. 15 milyon liralık aidat ücretini ödeyemeyenler bile var.'' Gökbayrak, önceki yıllarda krize rağmen satışların sevindirici düzeyde kaldığını, ancak bu yıl büyük bir hayal kırıklığı yaşadıklarını belirterek ''taksitin darbesi krizden kötü oldu'' dedi. 

     
</TEXT>
</DOC>
