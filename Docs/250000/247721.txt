<DOC>
<DOCNO> 247721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sondun32.html </URL>
<DATE> 2004/06/14/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
ABD, Fellucelilerle pazarlık yaptı... 
</HEADLINE>
<TEXT>

     Amerikan askeri heyetinin, Felluce'nin kalkındırılması konusunda kentin ileri gelenleriyle bir araya geldiği bildirildi. 
     Saddam Hüseyin dönemindeki Irak ordusunda görev yapan eski bir subay olan Muhammed Latif, Amerikan askeri heyetinin, kentin ileri gelenleri ve kent güvenliğinden sorumlu olan Felluce Tugayı yetkilileriyle 2,5 saat süren bir toplantı yaptığını belirtti. 
     Latif, görüşmede kent güvenliğinin güçlendirilmesi, imar çalışmalarının başlatılması ve operasyonlarda zarara uğrayanların zararlarının karşılanmasının kararlaştırıldığını açıkladı. 
     Muhammed Latif, bu işler için 85 milyon dolarlık bir fon ayrıldığını belirtti, ancak bu miktar Amerikan ordusunca henüz doğrulanmadı. 
     Bu gelişmeleri öğrenen kent halkı sokaklarda sevinç gösterileri yaptı. 
     
</TEXT>
</DOC>
