<DOC>
<DOCNO> 249893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sondun18.html </URL>
<DATE> 2004/06/22/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
İsrailli Yahudilerin çoğu, İsrailli Arapların göç etmesini istiyor... 
</HEADLINE>
<TEXT>

     İsrailli Yahudilerin çoğu, İsrailli Arapların güvenlik tehdidi oluşturduğunu ve ülkeyi terk etmesi gerektiğini düşünüyor. 
     Hayfa Üniversitesi'nden Profesör Gavriel Ben Dor, bu ayın ilk üç haftasında 1016 kişiyle yapılan ankete göre, katılımcıların yüzde 64'ünün, hükümetin İsrailli Arapları ülkeyi terk etmeye teşvik etmesi gerektiğine inandığını söyledi. 
     Ankete katılanların yüzde 55'inin ise ülkedeki Arapları güvenlik tehdidi olarak gördüğü belirtildi. 
     Araştırmada, ayrıca, yüzde 46'lık kesimin, Arapların seçme ve seçilme hakkının elinden alınması gerektiği görüşünü savunduğu kaydedildi. 
     İsrail'in 6,8 milyonluk nüfusunun yüzde 20'sini oluşturan Araplar, Yahudilerin tüm sivil ve siyasi haklarına sahipler. Arapların, 120 sandalyeli parlamentoda da 10 üyesi bulunuyor. 
     Ben Dor, 964 İsrailliyle 3 bin dolayında Filistinlinin yaşamını yitirdiği, yaklaşık 4 yıldır İsraillilerle Filistinliler arasında süren şiddet olaylarının yanıtlarda etkisinin büyük olduğunu söyledi. 
     
</TEXT>
</DOC>
