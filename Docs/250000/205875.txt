<DOC>
<DOCNO> 205875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/dunya/dun02.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
James Bond'lar Türkçe bilecek 
</HEADLINE>
<TEXT>

   İstanbul'daki saldırılarla Türkiyeli İslamcı teröristlerin de hedefi olan İngiltere'nin istihbarat servisleri, harıl harıl Türkçe bilen eleman arıyor 
      DIŞ HABERLER SERVİSİ 

   
   İstanbul'da 20 Kasım'da İngiltere Başkonsolosluğu binasını ve İngiliz bankası HSBC'nin Türkiye'deki merkezini vuran terör saldırılarıyla, Türkiye kökenli İslamcı teröristlerin de hedefi olan İngiltere'de, istihbarat teşkilatları, Türkçe bilen eleman sıkıntısı içinde. Özellikle dinleme servisleri için eleman isteyen istihbarat teşkilatları, Arapça, Farsça, Urduca ve Peştun dili bilen ajanlar da arıyor. Aranan elemanlarda, Ortadoğu politikaları ve kültürü konusunda uzman İngiliz vatandaşları olmaları şartı aranıyor. 
   İngiltere'de yayımlanan The Independent gazetesi, İngiliz istihbarat teşkilatlarının Türkçe ve diğer Ortadoğu dillerini bilen eleman sıkıntısına dikkat çektiği haberinde, bu dillerin, 11 Eylül sonrasında ortaya çıkan yeni dünya düzeni ve tehditleri çerçevesinde büyük önem kazandığını vurguladı. Her yıl Arapça, Farsça, Türkçe, Urduca ve Peştun dili bilen 20 ajan bulmaya çalışan gizli servislerin zorlandıklarını belirten habere göre, uzmanlar, bu gidişle İngiltere'nin Ortadoğu'daki tarihsel rolünden gelen avantajlarını kaybedebileceği konusunda uyarıyor. Üniversitelerin Ortadoğu çalışmaları merkezlerinde lisansüstü eğitim alan toplam 737 öğrencinin sadece 12'sinin İngiltere vatandaşı olması da, sorunun gelecekte de yaşanacağını gösteriyor. Nitekim ajanların İngiltere vatandaşı olmaları şart. 
   
   Oxford Türkçesi 
   Eleman krizinin en yoğun yaşandığı birimler, istihbarat teşkilatlarının dinleme servisleri. Gizli servis yöneticileri, hükümetten, yeni yatırımlar yaparak Ortadoğu dillerinde eğitim veren okulların kapasitelerini artırmasını istiyor. Bu dilleri öğreten üniversitelerin azlığı, İngiliz gizli servislerini zora sokan önemli bir faktör. Independent'ın haberinde, Türkçenin sadece Oxford, Cambridge, Durham, Manchester ve Edinburgh üniversiteleri ile Ortadoğu Araştırmaları Enstitüsü'nde okutulduğu belirtildi. Arapça, ülkedeki 12 üniversitede öğretilirken, İbranice eğitimi 7, Farsça eğitimi 6 üniversitede veriliyor. Peştun dili, Kürtçe ve Orta Asya cumhuriyetlerinde konuşulan dilleri ise, İngiltere'de hiçbir üniversite öğretmiyor. 
   
   
   
</TEXT>
</DOC>
