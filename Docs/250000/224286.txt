<DOC>
<DOCNO> 224286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sontur16.html </URL>
<DATE> 2004/03/21/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Eskişehir 1. Hava Kuvveti Komutanlığı'nda Nevruz kutlandı... 
</HEADLINE>
<TEXT>

     Baharın müjdecisi ve bereketin sembolü olarak kabul edilen Nevruz, yurt genelinde çeşitli etkinliklerle kutlanıyor. 
     Nevruz dolayısıyla, Eskişehir 1'nci Hava Kuvveti Komutanlığı Garnizon Komutanlığı'nda düzenlenen etkinliğe Vali Kadir Çalışıcı, 1'nci Hava Kuvveti Komutanı Korgeneral Hasan Aksay, çok sayıda üst düzey yönetici ile subay ve astsubay aileleri katıldı. 
     Hava Personel Kurmay Binbaşı Şenol Büyükçakır şenlik öncesi yaptığı konuşmada, Türk halkının inançları yönünden Nevruz'un bereket sembolü olduğunu söyledi. 
     
     ADANA 
     DEHAP Genel Başkan Yardımcısı Filiz Oğuz, partisinin Adana İl Teşkilatı'nın organizasyonunda, Mimar Sinan Açık Hava Tiyatrosu'nda düzenlenen etkinlikteki konuşmasında, Nevruz Bayramı'nın, sevgi, barış ve kardeşliğin simgesi olduğunu söyledi. 
     Bu arada, Hacı Ömer Sabancı Kültür Merkezi'ndeki Devlet Tiyatrosu Salonu'nda düzenlenen törende ise Adana Ticaret Odası'nın, ''Türk Dünyasında Nevruz'' konulu resim, şiir ve kompozisyon yarışmalarında dereceye giren öğrencilere ödülleri verildi. 
     Nevruz nedeniyle ayrıca, Esnaf ve Sanatkarları Odaları Birliği'nce Çukurova Üniversitesi Nevruz Ormanı'na fidan dikildi. 
     
     KAYSERİ 
     Kayseri Valiliği ve Erciyes Üniversitesi'nce EÜ düzenlenen etkinlikte Nevruz ateşi yakıldı, demir dövüldü ve yumurta kırma yarışı düzenlendi. Yumurta kırma yarışmasında birinci olan 6 yaşındaki Tayfun Güneş'e ''Nevruz horozu'' hediye edildi. Kutlamalara katılanlara Türk ve Türk Cumhuriyetlerinin yemekleri ikram edildi. 
     EÜ Rektörü Prof. Dr. Zeki Yılmaz, Sabancı Kültür Sitesi'nde devam eden kutlamalarda yaptığı konuşmada, dini ve milli bayramların, insanların kaynaşmalarında, birlik ve beraberliklerinin sağlanmasında önemli fonksiyonlara sahip olduğunu kaydetti. 
     Yılmaz, Nevruz Kutlamaları'nın özellikle son yıllarda çeşitli polemik ve istismarlara konu edildiğini öne sürerek, ''Bu bayramı ideolojik yaklaşımlarla belli bir zihniyet ve düşünceye mal ederek mevzileştiremeyiz'' dedi. 
     
     ÇORUM 
     Çorum'da Garnizon Komutanlığı'nda düzenlenen kutlamalar çerçevesinde jandarma erlerden oluşturulan takım ile Eti Lisesi ve Meslek Yüksek Okulu öğrencilerinden oluşturulan takım arasında Voleybol müsabakası yapıldı. 
     Müsabakaların ardından Çorum Jandarma Komutanlığı'nda bulunan askeri araçlar ve silahlar öğrencilere tanıtıldı. 
     Garnizon Komutanı Albay İrfan Şahin, amaçlarının hem Türk kültürünü taşıyan bölgelerde köklü ve zengin bir geçmişi bulunan baharın müjdecisi Nevruz Bayramı'nı kutlamak, hem de askerin halkın her kesimiyle kaynaşmasını sağlamak olduğunu söyledi. 
     
     BİNGÖL 
     Bingöl'de Nevruz Bayramı, Valilik ve DEHAP İl Başkanlığı tarafından 2 ayrı yerde düzenlenen etkinliklerle kutlandı. 
     Bingöl Valiliği tarafından Şehir Stadyumu'nda düzenlenen törenlere, Vali Vehbi Havuç, Ak Parti Milletvekili Abdurrahman Anık, öğrenciler ve çok sayıda vatandaş katıldı. 
     Bu arada, Nevruz etkinliklerine katılan topluluğu görüntülemeye çalışan İtalyan kameraman Antonello Carbonı, kalabalık içerisinde yakılan bir meşale ateşinin kıyafetine sıçraması sonucu bir anda alevler arasında kaldı. 
     Vatandaşların müdahalesiyle alevler söndürülürken, Carbonı hafif şekilde yaralandı. Elbiseleri, çantası ve vücudunda bazı yerleri yanan Carboni, alanda bulunan sağlık ekipleri tarafından tedavi edildi. 
     
     ADAPAZARI 
     Sakarya Üniversitesi Esentepe Yerleşkesi'ndeki kutlamada konuşan Rektör Prof. Dr. Mehmet Durman, nevruzun birlik ve beraberliği pekiştirdiğini söyledi. 
     Nevruzun baharın müjdecisi olduğunu ifade eden Durman, Türklerde nevruzun barış ve kardeşlik duygularıyla kutlandığını açıkladı. 
     Durman ile öğrenciler nevruz ateşinin üzerinden atladı. 
     Kutlamalar, yağlı güreş müsabakası, halkoyunları gösterileri, halat çekme, bilek güreşi ve basketbol atışları ile devam etti. 
     
     GAZİANTEP 
     Gaziantep Valiliği ve Gaziantep Üniversitesi tarafından ortak olarak düzenlenen Nevruz Şenliklerine katılan, Gaziantep Valisi Lütfullah Bilgin ''Nevruz bir bayramdır. Geçmişten bugüne biz nevruzu hep bayram gibi kutladık. Bundan sonrada böyle kutlayacağız'' diye konuştu. Vali Bilgin, Türk geleneğinin içinde Nevruzun öneminin çok büyük olduğunu belirterek, şunları söyledi 
     ''Bayramlarda gözyaşı ve tedirginlik olmaz. Dün nevruzu Türk'ler olarak sevgi ve saygıyla kutladık. Yarında böyle kutlayacağız. Nevruz bir bayramdır ve bizler nevruzu bayram gibi kutlamaya devam edeceğiz.'' Daha sonra GAZÜ Fen Edebiyat Fakültesi Öğrencileri tarafından hazırlanan ''Gaziantep Yöresinde Nevruz Gelenekleri'' konulu bir panel düzenlendi. Panelin ardından nevruz ateşi yakıldı, halay çekildi, yöresel türküler söylendi. 
     
</TEXT>
</DOC>
