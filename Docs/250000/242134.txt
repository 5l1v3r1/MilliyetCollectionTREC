<DOC>
<DOCNO> 242134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/soneko05.html </URL>
<DATE> 2004/05/23/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Avrupalı giysinin "çırpılmış"ını istiyor... 
</HEADLINE>
<TEXT>

     Konfeksiyon üzerine üretim yapan bir firma, gelen yoğun talep üzerine ''Giysi Çırpma Makinesi'' üretti. Makine 3 bin dolarlık fiyatıyla büyük ilgi görüyor. 
     İzmir'de kurulu EMT Makine Sanayi Dış Ticaret'in sahibi Ümit Özümen, Konfeksiyon Yan Sanayi Fuarı'na katılmak için geldiği Konya'da, AA muhabirine yaptığı açıklamada, yıllardır konfeksiyon sektörü içinde yer aldığını ve firmayı 1998 yılında kurduğunu söyledi. 
     Firma olarak konfeksiyon üzerine çeşitli kademelerde kullanılan makine üretimi yaptıklarını ve bu ürünleri yurt içi ve dışı pazarlarda satışa sunduklarını ifade eden Özümen, artık Türk tekstil sektörünün üretim için gerekli makineleri bile kendisinin üretmeye başladığını anlattı. 
     Avrupa'da kendisine önemli bir pazar yaratan tekstil sektörünün ihracatta bazı sorunlarla karşılaştığını vurgulayan Özümen, şunları kaydetti 
     ''Avrupalı tüketici aldığı üründe en ufak pürüz istemiyor. Türkiye'den giden malların üzerinde kalan iplik ve toz gibi küçük kalıntılar ise ihracatçıya büyük sorunlar yaratıyor. Bu sıkıntılarla mücadele eden makine sattığımız bazı firmalar bize giysileri kalıntılardan arındıracak bir makine talebinde bulundu. Biz de yüksek vakumla çalışan Giysi Çırpma Makinesi imal ettik.'' Öncelikle tahtadan çok basit düzenekle yaptıkları çırpma makinesinin geçen yıl teknolojiye uygun halde daha gelişmişini ürettiklerini belirten Özümen, ''İplik ve toz gibi kalıntılardan arındıran makine, 3 bin dolarlık fiyatıyla özellikle ihracatçı firmalar tarafından büyük ilgi görüyor. Geçen yıl bu dönemde ürettiğimiz yeni ürünümüzden bugüne kadar 200 adet sattık'' dedi. 
     Giysinin çırpılmışını isteyen Avrupalı giyim sanayicilerine de bu ürünlerinden ihraç ettiklerini dile getiren Özümen, ''Bu ürünü gören Çin, hemen bin benzerini daha ucuza imal ederek pazara girdi. Şimdi Çin ile rekabet ediyoruz. Çin malları, kalitesizliği nedeniyle ilgi görmüyor ancak bizi yinede zorluyor'' diye konuştu. 
     
</TEXT>
</DOC>
