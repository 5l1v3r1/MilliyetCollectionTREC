<DOC>
<DOCNO> 212135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sondun01.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Zebari "Irak'ta seçimler 2005 yılında yapılacak" 
</HEADLINE>
<TEXT>

     Bulgaristan'a iki günlük resmi bir ziyaret için gelen Irak'taki Geçici Yönetim Konseyi'nin GYK Dışişleri Bakanı Hoşyar Zebari, Saddam Hüseyin rejiminden sonra ilk seçimlerin 2005 yılında yapılacağını açıkladı. 
     Zebari, "Irak'ta 2005 yılında seçimler yapılacak" diyerek, ilk önce 2005 yılının Mart ayında ülkenin yeni anayasasını seçecek geçici bir parlamento için seçime gidileceğini bildirdi. 
     Hoşyar Zebari, demokratik bir anayasasının hazırlanmasından sonra 2005 yılı sonlarına doğru, Irak'ın yeni yönetiminin oluşturulması amacıyla genel seçimlerin de yapılacağını kaydetti. 
     Zebari, Irak'ın "federatif bir devlet" yapısından yana karar vermesi durumunda bu kararını bağımsız bir şekilde alabileceğini öne sürdü. Zebari, "Komşularımızın devletimize karışmasına izin vermeyeceğiz" dedi. 
     Irak'ın gelecekteki olası federatif yapısı fikrine olumlu bakan Zebari, "Böyle bir Irak, bölgedeki ülkeler ile ekonomik ve siyasi işbirliğini kuvvetlendirecektir. Bu konuda duyulan endişeler tamamen asılsızdır" diye konuştu. 
     
</TEXT>
</DOC>
