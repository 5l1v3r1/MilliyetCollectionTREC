<DOC>
<DOCNO> 213946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sontur29.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş Kıbrıs'ta hızlı bir çözüm için çalışmamız gerekiyor 
</HEADLINE>
<TEXT>

     CHP Genel Başkan Yardımcısı Kemal Derviş, ''Kıbrıs'ta hızlı bir çözüm için çalışmamız gerekiyor'' dedi. 
     Derviş, 28 Mart'ta yapılacak yerel seçimler için geldiği Edirne'de parti binasında basın açıklaması yaptı. Derviş, seçimlerden güçlü çıkmanın CHP için önemli olduğu kadar Türkiye'deki demokrasinin sağlığı açısından da önemli olduğunu söyledi. 
     Konuşmasında Kıbrıs konusuna da yer veren Derviş, şunları kaydetti 
     ''Kuzey ve Güney Kıbrıs'ın arasında büyük uçurumlar var. Bu bizim kabahatimiz değil. Ambargolar vardı, haksız uygulamalar olmuştu. Bu gerçeği görmemiz lazım. Kıbrıs'ta hızlı bir çözüm için çalışmamız gerekiyor. Türkiye'nin haklarını, özelikle Kıbrıslı Türklerin haklarını koruyacak bir çözümü bulabilirsek, iktidar muhalefet ayrımı gözetmeden bunu desteklememiz gerekiyor. Hakkımızı da korumamız gerek.'' Dünyada haklı olmanın yetmediğini de ifade eden Derviş, ''Haklı olduğumuzu anlatabilmeniz lazım. Kıbrıs'ta zor durumdayız. Birleşmiş Milletler'de bir tek ülke çıkıp destek vermiyor. Bir çok haklı noktalarımıza rağmen'' dedi. 
     Çözümsüz bir Kıbrıs'ın ekonomik alanda, işsizlik alanında, yatırım alanında büyük bir sorun teşkil edeceğine dikkati çeken Derviş, ''Kıbrıs'ta çözüm olur. Bütün Kıbrıs Mayıs ayında Avrupa'ya girerse, Türkçe Avrupa'nın resmi dili olacak. Atatürk'ün ruhuna uygun olarak, hakkımızı koruyup uzlaşmaya açık biçimde yürümemiz lazım diye düşünüyorum'' şeklinde konuştu. 
     
     TÜRKİYE'NİN AB'YE GİRMESİ 
     Kemal Derviş, şunları kaydetti 
     ''Avrupa genişliyor. Biz CHP olarak Avrupa sınırının Edirne'deki Meriç Nehri olmasını itemiyoruz. Türkiye'nin AB'ye güçlü, çağdaş, bütün hakkıyla ve ağırlığıyla girmesi ortak amacımızdır. Bu yöre için de önemlidir. Avrupa içinde yerimizi güçlü biçimde alırsak, o zaman uzun vadede sorunları çözmüş oluruz. Bunun sosyal demokratların öncülüğünde olacağına inanıyorum.'' Derviş ve beraberindeki bir grup milletvekili, Edirne Ticaret ve Sanayi Odası, Şoförler Odası, Edirne Barosu ve esnafı ziyaret ederek, sorunlarını dinlediler. 
     
</TEXT>
</DOC>
