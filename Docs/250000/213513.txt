<DOC>
<DOCNO> 213513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sondun36.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu Lefkoşa'daki duvarı yıkmayı başarabiliriz 
</HEADLINE>
<TEXT>

     Yunanistan'da iktidar partisi PASOK'un bugün başlayan olağanüstü kongresinde, partinin 4 bin 650 delegesi oybirliğiyle Dışişleri Bakanı Yorgo Papandreu'nun Pazar günü yapılacak seçimde tek genel başkan adayı olmasını onayladı. 
     Kongrede PASOK'un 146 bin 500 üyesi ve ''parti dostları'' olarak nitelenen 16 yaşını doldurmuş herkesin ülke genelinde yerel yönetimlerce kurulan sandıklarda oy vermesiyle gerçekleşecek genel başkan seçimi için gerekli tüzük değişikliği de delegelerce onaylandı. 
     Delegelere hitaben yaptığı teşekkür konuşmasında Kıbrıs konusuna değinen Papandreu, 2004 yılında bu sorunun çözümüne yönelik çabaların yoğunlaşacağını söyledi. 
     Papandreu, ''Kıbrıs'ın Rum kesimi AB'ye katılımını sağladık. Şimdi de Lefkoşa'daki duvarı yıkmayı başarabiliriz. Kıbrıs halkı, genç kuşak Türkler ve Rumlar, barış içinde gelişmeyi görmelidir. Bu çerçevede, BM Genel Sekreteri Kofi Annan'ın yeni girişimini memnuniyetle karşılıyoruz. Arzumuz, Kıbrıs'ta Annan planı temelinde, BM kararları, AB müktesebatı ve Avrupa ilkelerine uygun işler, adil ve kalıcı bir çözüm bulunmasıdır'' dedi. 
     Yunanistan'da genel seçimlerin yapılacağı 7 Mart gününün Kıbrıs için de tayin edici önemde olduğunu söyleyen Papandreu, bu seçimlerde Yunan halkının dış politika konusunda kime güveneceğine karar vereceğini vurguladı. Papandreu, ''Yunan halkından 30 yıldan bu yana var olan bu sorunu çözmek için talimat vermesini istiyorum. Hedefimiz, bölgede istikrar ve barışın hakim olduğu yeni bir döneme girmektir'' diye konuştu. 
     Bu arada, Papandreu lehine PASOK genel başkanlığından çekilen ancak 7 Mart'a kadar görevini sürdürecek olan Başbakan Kostas Simitis, yaptığı konuşmada, genel seçimlerin PASOK'un zaferiyle sonuçlanacağını savundu. 
     Konuşmasında Papandreu'yu ''PASOK'un yeni başkanı ve yarının başbakanı'' olarak tanımlayan Simitis, Papandreu'nun büyük hükümet deneyimine sahip, ilkeli, vizyon sahibi, uluslararası alanda tanınmış ve ciddi bir siyaset adamı olduğunu vurguladı. 
     Pazar günü yapılacak seçimlerde PASOK genel başkanlığını devralması beklenen Papandreu'nun önümüzdeki hafta içinde Dışişleri Bakanlığı görevini yardımcısı Tasos Yaniçis'e devretmesi bekleniyor. 
     
</TEXT>
</DOC>
