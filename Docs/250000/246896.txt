<DOC>
<DOCNO> 246896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonspo12.html </URL>
<DATE> 2004/06/10/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Futbol Federasyonu'nun seçimli genel kurulu 26-27 Haziran'da... 
</HEADLINE>
<TEXT>

     Futbol Federasyonu Olağan Seçimli Genel Kurulu'nun, 26-27 Haziran'da Ankara'da yapılması kararlaştırıldı. 
     Futbol Federasyonu Yönetim Kurulu, bugün Ankara'da yaptığı toplantısında seçim tarihini belirlerken, yaklaşık 1 saat süren toplantıdan sonra açıklama yapan Asbaşkan Orhan Saka, seçimin ilk gün yapılabilmesi için gerekli çalışmayı yapacaklarını söyledi. 
     Orhan Saka, ''Türkiye Futbol Federasyonu Kuruluş ve Görevleri Hakkında Kanunda Değişiklik Yapılmasına Dair Kanun''un Resmi Gazete'de bugün yayımlanarak yürürlüğe girdiğini hatırlatarak, genel kurul delege sayısının 207 olarak belirlendiğini kaydetti. 
     Saka, kulüpler ve yasada adı geçen kuruluşlardan 15 Haziran Salı günü akşama kadar delegelerinin isimlerini federasyona bildirmelerini isteyeceklerini belirterek, ''Genel kurulun, ilk günü olan 26 Haziran Cumartesi günü toplanması için gerekli çalışmayı yapacağız. Yasa gereği ilk gün toplanabilmek için 207 delegenin 104'ünün toplanması gerekecek'' diye konuştu. 
     Asbaşkan Orhan Saka, naklen yayın ihalesi ile ilgili olarak ise bu konunun görüşülmesini seçim sonrasına bıraktıklarını ifade etti. 
     Öte yandan, Futbol Federasyonu Olağan Seçimli Genel Kurulu'nun Büyük Anadolu Dedeman Oteli'nde yapılacağı ve toplantının saat 10.00'da başlayacağı kaydedildi. 
     
</TEXT>
</DOC>
