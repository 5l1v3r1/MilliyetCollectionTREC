<DOC>
<DOCNO> 234065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/yazar/altan.html </URL>
<DATE> 2004/04/23/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Bir ağız mızıkasında, yılların rapsodisi... 
</HEADLINE>
<TEXT>

   
   YERYÜZÜNE Köyceğiz'den baktığınız zaman, şöyle hafif gerinerek gönlünüzün dilediği yorumları yapabileceğiniz bir hafta sonu işte... 
   Kaldı ki Çocuk Bayramı bugün de... 
   İlkokul sabahlarındaki bayrak törenlerinde, miniklerin koro halinde söylemeye çalıştıkları şarkı 
   Bugün 23 Nisan 
   Neşe doluyor insan 
   Yarın da Kıbrıs'ta, günlerdir üstünde fal bakılan ünlü referandumlar var. 
   
   1920'de Engürü, yahut Ankara'da TBMM'nin ilk kez açıldığı günlerde doğmuş olanlardan, hala hayatta bulunan kaç kişi kalmıştır ki herhalde 70 milyonluk nüfus içinde, bir damlacık... 
   Bilmem onlar da çocukken, Mehmet Faruk Gürtunca'nın şiirlerini ezberliyorlar mıydı 
   Sen ne güzel bulursun, 
   Gezsen Anadolu'yu. 
   Dertlerden kurtulursun, 
   Gezsen Anadolu'yu. 
   
   İlkokul çocuklarına bu tür şiirlerin ezberletildiği Cumhuriyet döneminin çiçeği henüz burnunda yıllarında vazgeçtik televizyonu, ne radyo vardı evlerde, ne de telefon. En büyük lüks borulu gramofonlardı. 
   Gerçi demir ağlarla örüyorduk anayurdu ama, adam başına düşen ulusal gelir biriminin 60 dolar bile olmadığını da, kimsecikler bilmiyordu. 
   
   Gazi'nin ölümünden sonra İsmet Paşa, Cumhurbaşkanı olduğu ve Başbakanlığa da Dr. Refik Saydam'ı getirdiği zaman Başbakan Dr. Saydam ilk demeçlerinden birinde şöyle demişti 
   - Her işimiz A'dan Z'ye bozuktur... 
   On yılda her savaştan açık alınla çıktığımız, sanki tekzip ediliyor gibiydi. 
   Hoş, okullarda çocuklar yine aynı marşları söylüyorlardı 
   Türküz, Cumhuriyet'in göğsümüz tunç siperi 
   Türke durmak yaraşmaz, Türk önde, Türk ileri... 
   Basın da hemen manşetlerinde, Gazi'ye "Ebedi Şef", İsmet Paşa'ya "Milli Şef" unvanlarının damgasını basmıştı. 
   Her ne kadar "en gerçek yol göstericinin bilim" olduğu, hedefimizin "çağdaş uygarlık düzeyine varmak" olduğu söyleniyorsa da bir yandan da "onlar - biz" ayrımı ve "Türke Türkten başka dost bulunmadığı" saptamaları sürüp gidiyordu. 
   
   Köyceğiz'de, biz gelir gelmez ortaya çıkan ve sırtını kabartarak ayaklarıma sürtünmeye başlayan simsiyah mırnav "Otello"yu okşarken bol hamaset salçasıyla, bir yığın tutarsız demeç, nutuk, açıklama, suçlama tayfunları içinde eriyip gitmiş yılları düşünüyordum... 
   Düşünüyordum ki, bütün bu suyuna tirit kürsü laflarına "politika" denmede... 
   
   1950'den sonra İsmet Paşa muhalefete düştüğü dönemde, eski Meclis binasının CHP'ye ayrılmış "grup odası"nda kendisine sormuştum 
   - 1939'da sizin Başbakanınız Dr. Refik Saydam, "her işimiz A'dan Z'ye bozuktur" demişti. Sizin zamanınızda da neden düzelemedi 
   İsmet Paşa şöyle yanıt vermişti 
   - Vakit bulamadık. Biz iktidara gelince Dünya Savaşı başladı. Savaş bittikten sonra da, iktidardan düştük zaten... 
   
   Politika üstüne az şey söylenip yazılmadı yeryüzünde... Teknolojideki değişimler yoğunlaştıkça "iletişim"le "ulaşım" alabildiğine hızlandıkça ekonomik açıdan eski avantajları azalmaya başlayan "ulus - devlet" modeli aşıldıkça evrensel şeffaflık yaygınlaştıkça "politika" da, eski itibarlı tahtından inmekte... 
   21. yüzyılın yeni rotasıyla henüz bir türlü buluşamayan Türkiye'de ise, hala daha en büyük rantı "politika" sağlıyor ki, yerel seçimlerde aday adaylarının sayısı 5 milyona yükseldi... 
   
   TBMM'nin açılışından bu yana son 84 yılda kimbilir kaç bin memura kaç milyar dolar harcırah ödendi kimbilir kaç milyar dolarlık silah alındı kimbilir devlet bankalarından alınıp da geri dönemeyen kredilerin toplamı kaç milyar dolar 
   370 bin resmi lojmanla, 150 bin resmi araba da cabası... 
   Ya yasaklanmış, toplanmış kitaplar Ya içeri tıkılan yazı adamları, müzisyenler, ressamlar .. 
   Gerekçeler de hep aynı, "milli çıkarlar açısından"... 
   
   Köyceğiz'de hava bir açıyor, bir kapanıyor... 
   Yarın ise, Kıbrıs'ta dananın kuyruğu kopacak... Bakalım Rum kesimindeki referandumda "hayır" mı ağır basacak, "evet" mi 
   Hadi bendeniz de, sibernetik bir yanıt vereyim "hayır"ın da, "evet"in de ağır basma olasılığı, şu sıralarda başa baş görünüyor. Bu arada Başkan Bush'un "evet"çi olduğu da unutulmamalı... 
   
   Ne yapmalı ki bütün bu öngörüler, yorumlar vatan, millet, şanlı tarih, milli çıkar aşkları hamasi babalanmalar, suçlamalar, nutuklar ne deprem sakıncalarını önleyebiliyor, ne de trafik kazalarını... 
   
   Enseyi karartmayın. Çocukların da gönlü şen ola... İnsanlık kötüye gitmez. Türkiye de gitmez... "Doğru" hiçbir zaman iktidara gelmezmiş ama, düşmanları eriyip kaybolurmuş sürekli... 
   
      
   
</TEXT>
</DOC>
