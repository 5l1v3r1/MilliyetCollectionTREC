<DOC>
<DOCNO> 248119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonsiy36.html </URL>
<DATE> 2004/06/15/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Avrupa Konseyi "KKTC'nin izolasyonunun sona ermesi gerek" 
</HEADLINE>
<TEXT>

     Avrupa Konseyi Genel Sekreteri Walter Schwimmer, Kıbrıs Türk toplumunun izolasyonunun sona ermesi gerektiğini söyledi. 
     Schwimmer, İslam Konferansı Örgütü İKÖ 31. dışişleri bakanları toplantısında yaptığı konuşmada, Kıbrıs sorununun çözümü çabalarının hayal kırıklığı ile sonuçlandığına dikkat çekerek, ''Kıbrıs Rum toplumunun tercihine saygı duymakla beraber, şimdi Kıbrıs Türk toplumunun izolasyonuna son vermek zorundayız. Bu konu üzerinde çalışıyoruz'' dedi. 
     Türkiye'nin son aylarda, hatta günlerde siyasi reformlar konusunda etkileyici gelişmeler kaydetmeye devam ettiğini belirten ve yıl sonunda Türkiye'nin AB'ye üyelik görüşmelerinin başlaması ile ilgili bir karar alınacağını hatırlatan Schwimmer, şunları kaydetti 
     ''Türkiye'nin laik ve Müslüman bir ülke olarak Avrupa Birliği'nin dayandığı demokrasi, insan hakları ve hukukun üstünlüğü değerlerini kabul etme ve bunlara uymaya hazır olduğunu ilan etmesi, gelecekte Türkiye'nin Avrupa'da alacağı yer ve oynayacağı rol konusunu, sadece Türkiye ve Avrupa için değil, bütün dünya için tarihsel olarak çok önemli hale getiriyor.'' Avrupa Konseyi Genel Sekreteri olarak, nüfusunun 100 milyonu Müslüman olan 800 milyonluk bir topluluğu temsil ettiğini belirten Schwimmer, ''İslam'ın, Avrupa'nın çeşitliliğinin ayrılmaz parçası olduğunu ve değişik toplumlar arasındaki farklılıkların bir engel değil bir kazanım olarak görülmesi gerektiğini'' söyledi. 
     
</TEXT>
</DOC>
