<DOC>
<DOCNO> 246185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sondun20.html </URL>
<DATE> 2004/06/08/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Korkunç iddia... Irak'ta rehineleri satıyorlar 
</HEADLINE>
<TEXT>

     Irak'taki rehinelerin kurtarılması için çalışan Anglikan rahibi Canon Adrew White, kaçırılan rehinelerin radikal dinci gruplara satıldığını, bu grupların da rehineleri tekrar sattığını ileri sürdü. 
     White, Reuters'a yaptığı açıklamada, bu durumun ''rehinelerin izini bulmayı çok zorlaştırdığını'' belirterek, birkaç kez satılan rehinelerin ''sonunda El Kaide gibi grupların eline düşmesinden korktuğunu'' söyledi. Ortadoğu ve Afrika gibi çatışma bölgelerinde daha önce rehinelerin kurtarılması için arabuluculuk çalışmaları yapan White, halen Irak'ta 20 kadar rehine bulunduğunu belirtti. 
     White, yabancıları kaçıranların sokak çetelerinden, kimliği bilinmeyen eski rejim ajanlarına ve daha organize gruplara kadar değiştiğini kaydetti. 
     Rehinelerin kurtarılması konusunda yakında önemli bir gelişme olmasını beklemediğini ifade eden White, ''Hiç bilgi yok. Tıpkı bir kara delik gibi. Ama bu rehinelerin diğer, daha büyük, örgütlü gruplara, bazen birkaç defa satıldığına inanmak için sağlam nedenlerimiz var'' dedi. 
     Rehinelerle ilgili bilgi bulmak için aşiret liderleri ve din adamlarının yardımını almaya çalıştığını anlatan White, ''Irak'ta doğru aracıları bulmak çok zor'' diyor. 

     
</TEXT>
</DOC>
