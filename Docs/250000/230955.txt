<DOC>
<DOCNO> 230955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/soneko27.html </URL>
<DATE> 2004/04/13/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Tüpraş Genel Müdürü Eylemler bitti. Herkes işinin başında 
</HEADLINE>
<TEXT>

     Tüpraş Genel Müdürü Hüsamettin Danış, rafinerilerde akaryakıt dolum faaliyetlerini durdurma eylemlerinin bittiğini, herkesin işinin başında olduğunu bildirdi. 
     Danış, Tüpraş'ın özelleştirilmesine karşı çıkan çalışanların yaptığı iş bırakma eylemine ilişkin yaptığı açıklamada, Tüpraş ihalesine ilişkin herhangi bir sorun olmadığını düşündüğünü kaydetti. 
     İş bırakma eylemlerinin yasalara aykırı olduğunu belirten Danış, şunları söyledi 
     ''Biz sadece işçinin kendi demokratik istemini dile getirmesine müsaade ediyoruz. Rafinerilerde hiçbir zaman üretim durmaz, aksamaz. Ama dolumlar gecikebilir. Bu dolum gecikmeleri de daha sonraki saatlerde gelen dolumlarla telafi ediliyor. Yani işlerimizi aksatmıyoruz. Ben her zaman söylüyorum. Bizim işçimiz son derece sağduyuludur. Rafinerinin çalışmasına en ufak bir zarar vermezler, vermeyi de düşünmezler. Eylemler bitti. Herkes işinin başında.'' Hüsamettin Danış, Petrol-İş Sendikası'nın ihalenin ''kuşku ve kaygılara yol açtığı'' yönündeki açıklamalarıyla ilgili olarak da, ''Neticede hukuki bir prosedür yaşanacaktır. Ben burada bir problem olduğunu sanmıyorum. Çünkü Özelleştirme İdaresi'nin her şeyi usulünce yaptığına inanıyorum. Başka türlüsü düşünülemez'' dedi. 
     
     PETROL-İŞ'DEN AÇIKLAMA 

     Bu arada, Petrol-İş Sendikası Genel Başkanı Mustafa Öztaşkın ise yaptığı yazılı açıklamada, Tüpraş ihalesinin kamuoyunda kuşku ve kaygılara yol açtığını savunarak, şunları kaydetti 
     ''Toplumda yaratılan endişelerin giderilmesi ise, hükümetin görev ve sorumluluğundadır. Sendikamızca yargıya intikal ettirilmiş olan bu ihalede mahkeme kararı, kamu çıkarı açısından büyük önem taşımaktadır. 
     Ayrıca, toplumun tüm kesimleri, bu ihalenin iptal edilmesi konusunda birleşmektedirler. Bu bakımdan devir ertelenerek, yürütmeyi durdurma işlemlerine ilişkin karar beklenmelidir. 
     Mücadelesinde kararlı olan sendikamız bugün, Tüpraş'ın Aliağa, Batman, Kırıkkale, Kocaeli ve Yarımca rafinerilerinde işbaşı yapmayarak akaryakıt dolum faaliyetlerini durdurma eylemlerini sürdürmektedir.'' 
     
</TEXT>
</DOC>
