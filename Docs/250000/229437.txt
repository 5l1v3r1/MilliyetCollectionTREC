<DOC>
<DOCNO> 229437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonyas17.html </URL>
<DATE> 2004/04/07/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Gebelik önleyici bant öldürdü... 
</HEADLINE>
<TEXT>

     ABD'nin New York kentinde, 18 yaşındaki bir moda öğrencisi genç kızın Cuma günü metro istasyonunda aniden yığılıp ölmesine, bir süredir kullandığı gebelik önleyici bandın neden olduğu bildirildi. 
     Amerikan Gıda ve İlaç İdaresi FDA ve gebelik bandının üreticisi firmanın yetkililerine göre, yapılan tıbbi tetkikler sonucu, Zekiye Kennedy adlı genç kızın ani ölümüne, 3 haftadır kullandığı gebelik önleyici bandın çok ender rastlanan yan etkisinin yol açtığı belirlendi. 
     Yetkililer, gebelik önleyici bandın yol açtığı bir kan pıhtısının talihsiz genç kızın aniden düşüp ölmesine neden olduğunu kaydettiler. 
     FDA yetkilileri, gebelik önleyici bandın yan etkisi nedeniyle başka ölümler meydana gelip gelmediğini bilmediklerini belirtirken, Johnson Johnson şirketine ait Ortho-McNeil tarafından üretilen Ortho Evra'nın FDA onaylı tek gebelik önleyici bant olduğunu ifade ettiler. 
     İlacın üreticisi firma da, kan pıhtısının seyrek rastlanan bir yan etki olduğunu bildirdi. 
     Zekiye Kennedy'nin yakınları, genç kızın kan pıhtısı belirtisi olan bacak ağrılarından şikayet ettiğini belirttiler. 
     
</TEXT>
</DOC>
