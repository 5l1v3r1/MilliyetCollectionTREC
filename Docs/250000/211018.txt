<DOC>
<DOCNO> 211018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sondun09.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere, karakışa hazırlanıyor... 
</HEADLINE>
<TEXT>

     İngiltere'de bugünden itibaren son yılların en sert soğuk hava dalgasının etkili olacağı açıklandı. 
     Ülkenin birçok yerinde yoğun kar yağışı görüleceğini belirten meteoroloji uzmanları, ilk yağışın bu gece İskoçya'nın yüksek bölgelerine düşeceğini ve bu bölgelerde kutup şartlarının hüküm süreceğini bildirdi. 
     Hava sıcaklıklarının ülkenin büyük bir bölümünde sıfırın altına ineceği uyarısında bulunan uzmanlar, sert rüzgarın da etkili olacağını ve bu gece İskoçya'yı etkisi altına almaya başlayacak dondurucu soğukların, yarından itibaren de başkent Londra'nın da bulunduğu Güney İngiltere'ye ulaşacağını duyurdu. 
     Kar yağışının özellikle salı ve çarşamba günleri hayatı büyük ölçüde felce uğratabileceğini belirten uzmanlar, çarşamba günü sıfırın altına düşecek sıcaklıkların hafta sonuna kadar böyle kalacağını da açıkladı. 
     Bu arada İngiliz halkı, don durumunda evlerindeki boruların patlamasına karşı önlem almaya çağrıldı. Uzmanlar, bu tür bir soğuk hava dalgasının yol açacağı patlakların, halkı milyonlarca sterlinlik zarara uğratabileceğine dikkat çekti. 
     Bu konuda hazırlık içinde olan kuruluşlardan biri olan British Gas şirketi, daha şimdiden kendilerini günde ortalama 20 bin ''acil yardım'' telefonu almaya hazırladıklarını açıkladı. 
     Otoyollardan sorumlu kuruluş olan Highways Agency tarafından yapılan açıklamada da halkın karayollarını kullanabilmesi için şimdiden acil önlemler paketinin gözden geçirildiği, kar yağışı ve dondurucu soğukların etkili olduğu süre boyunca yolların açık kalabilmesi için bütün planlamaların tamamlandığı belirtildi. 
     Sürücülere ''gerekmedikçe trafiğe çıkmamaları'' uyarısında bulunulan açıklamada, kar yağışı sırasında araç kullanmak zorunda kalan sürücülerden de çok yavaş seyretmeleri ve dikkatli olmaları istendi. 
     Zorunlu durumlarda uzun yola çıkarken alınacak önlemleri de sıralayan ajans yetkilileri, sürücülere kalın giyinip yanlarına fazladan giyim malzemesi almaları, sıcak içecek ve şarjı tam dolu cep telefonunu bulundurmaları tavsiyesinde bulundu. 
     
</TEXT>
</DOC>
