<DOC>
<DOCNO> 236743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sontur27.html </URL>
<DATE> 2004/05/02/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Rektörlerin olağan üstü toplantısı sona erdi... 
</HEADLINE>
<TEXT>

     YÖK Başkanı Prof. Dr. Erdoğan Teziç, ÖSS'ye az bir süre kala, üniversiteye giriş sisteminde yapılacak değişikliğin, bir çok sorunu beraberinde getireceğini belirterek, bu konunun gelecek ders yılında çözüme ulaştırılması kanaatinin ortaya çıktığını söyledi. 
     Prof. Dr. Teziç'in başkanlığındaki rektörlerin olağanüstü toplantısı, aralıksız 5.5 saat sürdü. 
     Toplantıdan sonra Prof. Dr. Teziç, gazetecilere yaptığı açıklamada, üniversiteye girişte meslek lisesi öğrencileri ile genel lise öğrencilerine eşit katsayı uygulanması konusunda yapılacak düzenlemenin enine boyuna değerlendirildiğini kaydetti. Prof. Dr. Teziç, ''Sınavlara yakın bir süre kala, bu konuda yapılacak değişiklik, bir çok sorunu beraberinde getirecektir'' dedi. 
     Değişiklik yapılması halinde, buna hazırlıksız olanların tepki göstereceğini ifade eden Prof. Dr. Teziç, toplantıda, bu konunun gelecek ders yılında çözüme ulaştırılması kanaatinin ortaya çıktığını bildirdi. 
     Prof. Dr. Teziç, Başbakan Recep Tayyip Erdoğan ile yapacağı görüşmede, bunu ileteceğini ifade ederek, ''Acele bir çözüm, çözüm değildir'' dedi. 
     
     Değişiklikler Haziran'daki sınavı etkilecek mi 

     YÖK Başkanı Prof. Dr. Erdoğan Teziç, üniversiteye girişte katsayı uygulanmasına ilişkin düzenlemenin TBMM'ye tek madde olarak gelmesi halinde bunun sıkıntıya yol açacağını söyledi. 
     Teziç, bu konuda hükümetle birlikte çalışılması gerektiğini belirterek, ''Bu husus geçmiş yıllarda nasıl ortak bir çalışma ürünü olarak düzenlendiyse, bundan sonra da ortak bir çalışmanın ürünü olmak zorunda'' dedi. 
     Prof. Dr. Teziç, 5.5 saat süren rektörlerin olağanüstü toplantısının ardından gazetecilere açıklama yaptı. 
     Hükümetin, üniversiteye girişte meslek lisesi mezunları için yeni katsayı uygulaması üzerinde ısrarla durduğunu ifade eden Teziç, toplantıda şu sonuca varıldığını belirtti 
     ''Sınava çok az bir süre kalması karşısında bu konuda hükümet tarafından yapılabilecek bir değişiklik, ister istemez pek çok sorunu beraberinde getirecektir. Sınavın Haziran ayında yapılacağı dikkate alınırsa yapılacak bir değişikliğin, beklentiler ne olursa olsun zaten kamuoyunda da ciddi bir yaklaşım olmayacağı kanaatini oluşturacaktır. Bu tamamen siyasi tercihe bağlı bir sonuçlandırma olacaktır.'' 
     
     Gelecek yıl çözülmeli 

     Üniversiteye girişin ve katsayılarla ilgili çalışmaların 1996 yılından itibaren başladığını ve bugünkü sistemin oluştuğunu anlatan Teziç, sözlerini şöyle sürdürdü 
     ''Burada kazanımlar vardır. Mevcut sistemin zaman içinde ne gibi değişikliklerle devam edeceğine ilişkin bizim çalışmalarımızı şu aşamada durdurup hemen bir çözüm getirmemiz, üniversitelerin konulara bilimsel yaklaşımı açısından ciddi tereddütler de doğurur. O bakımdan bu konunun önümüzdeki ders yılında bir çözüme ulaştırılmasında isabet olduğu hususunda kanaat hasıl olmuştur. Başbakan ile bir görüşme imkanımız olursa, nelerin yapılıp yapılamayacağı buradaki konuşmaların ışığında kendilerine ifade edilecektir. Konunun iki boyutu var. Birincisi bu konudaki çalışmalarımız devam edecek. İkincisi de değişiklik yapılırsa yaklaşan sınav süreci içinde ortaya çıkacak keşmekeşin, doğacak sıkıntıların Başbakan ile görüşülerek bir defa daha gözden geçirilmesini sağlamak olacaktır.'' 
     
     Sorular 

     YÖK Başkanı Prof. Dr. Teziç, ''Buna karşın hükümet bu konudaki düzenlemeyi TBMM'ye gönderirse ne yapacaksınız '' sorusu üzerine, Başbakan Recep Tayyip Erdoğan ile görüşmeden bu konuda açıklama yapmasının doğru olmayacağını söyledi. 
     Sınava az bir süre kaldığı için, yapılacak bir değişikliğe hazırlıklı olmayan öğrencilerin tepki göstereceğine işaret eden Teziç, bu konunun hükümetle birlikte çalışılıp müzakere edilmesi gerektiğini kaydetti. Teziç, ''Bu husus geçmiş yıllarda nasıl ortak bir çalışma ürünü olarak düzenlendiyse, bundan sonra da ortak bir çalışmanın ürünü olmak zorunda'' diye konuştu. 
     Bir gazetecinin, yükseköğretim yasa taslağı çalışmaları sırasında masadan kalktıklarını anımsatması üzerine Teziç, masadan kalkma nedenlerinin bundan kaynaklanmadığını söyledi. 
     Milli Eğitim Bakanlığı'nın ''centilmenlik anlaşmasına uymayarak Danışma Kurulu oluşturduğu için masadan kalktıklarını'' ifade eden Teziç, şunları kaydetti 
     ''Milli Eğitim Bakanlığı'nın bizim varlığımızdan sıkıntı duyduğu apaçık ortadaydı. Rektörlere bile bilgi vermediğimiz bir ortamda Danışma Kurulu ile çalışılması, üzerinde tartıştığımız maddelerin basında gündeme gelmesi centilmenlik anlaşmasına uygun değildi. Masadan kalkmamızın sebebi budur. Çok iyi giden çalışmanın sonuçlanacağı bir aşamada bunun yapılması doğru olmamıştır. Çalışmaların böyle devam etmesi yönünde bir karar alındığını Milli Eğitim Bakanı bildiği halde Danışma Kurulu kurarken, bizimle temas etmeden önce zaten bunu Başbakanı ile de paylaşmalıydı.'' Teziç, ''Ayrıca, biz kanaatlerimizi, görüşlerimizi bundan dolayı da durdurmuş değiliz. Biz kendi içimizde çalışmalarımıza devam ediyoruz'' diye konuştu. 
     
     "Acele edilen bir çözüm, çözüm olmaz" 

     Prof. Dr. Erdoğan Teziç, şu anda yükseköğretim yasa taslağının özellikle katsayılarla ilgili bölümü üzerinde durulduğunu belirterek, şunları söyledi 
     ''Bu konu parlamentoya tek madde halinde gelirse bunun yaratacağı büyük sıkıntılardan biz hükümeti de kurtarmak isteriz, böyle bir sıkıntıya girmek istemeyiz. Bu ülke hepimizin. Gençler de bizim çocuklarımız. Onların tedirginlik içinde bir sınav ortamına girmesi hepimizi rahatsız eder. Bir kanadın isteklerini tatmin ederken, bir başka kesimi karşı almanın ortaya çıkaracağı sorun kolay kolay giderilemez. Acele edilen bir çözüm, çözüm olmaz.'' 
     
     "Yetkinin kimde olduğu açık" 

     ''Anayasa'ya göre yükseköğretime girişi düzenleme yetkisinin kimde olduğu '' sorusuna da Prof. Dr. Teziç, şu yanıtı verdi 
     ''Yetkinin ne olduğu Anayasa'da da, kanunlarda da çok açık. Ama bu aşamada kimin yetkili olduğu değil, nasıl bir yöntem izleyeceğimiz önemlidir. 
     Anayasa'nın 131. maddesi, bir iki konuda olduğu gibi burada da Yükseköğretim'e münhasır bir yetki olarak tanımıştır. Bunun Anayasa Hukuku'ndaki adı, bu konularda düzenleme yapma yetkisi, anayasal yetki devri olarak tanımlanır. Bu yetki üniversitelere öğrenci alınmasının düzenlenmesi, planlanması gibi çok açık olarak 131. maddenin birinci fıkrasında sayılmıştır. Bu münhasır yetkiye yönelen bir yasama düzenlemesinin yaratacağı hukuki problemler vardır. Bu hükümeti de zor durumda bırakabilir. Onun için yetki konusu çok açık. Bu konuda bizim bir tereddüdümüz yok. Yürürlükteki hukuk düzenine göre konuşuyorum. Bizde olmalı, olmamalı gibi temenniyle konuşmuyorum ama hukuksal gerçek budur.'' Bir başka soru üzerine Teziç, ''sadece meslek lisesi mezunlarına değil, genel liseden mezun olan bir adaya da lisede okuduğu alandan farklı bir alanı tercih etmesi halinde düşük katsayı uygulandığını'' anlattı. Teziç, şöyle konuştu 
     ''Onun için 'genel liselere avantaj sağlanıyor, ayaklarında ağırlık yok, meslek liselilerin ayağında ağırlık var' dediğiniz zaman bunlar yerine oturmayan ifadelerdir. Kaldı ki meslek lisesi mezunlarının büyük bir avantajı daha var. Hem meslek yüksekokullarına sınavsız geçebiliyorlar hem de yüzde 10'u dikey geçiş sınavıyla da üniversitelerin lisans programlarına devam edebiliyor. Yani mağdur edilmeleri gibi bir şey söz konusu değil.'' Bazı rektörlerin çeşitli eylemler yapılabileceği yönündeki ifadelerinin anımsatılması üzerine Teziç, toplantıda böyle bir konunun gündeme gelmediğini söyledi. Teziç, ''Bir karar alınacaksa üniversiteler olarak hukuki ve meşru zeminlerde tutumumuzu ortaya koymaya özen gösteririz. Üniversitelerden beklenen de budur'' dedi. 
     ''Gazetelere Başbakan Erdoğan'ın üniversitelerin araştırma fonlarının kesildiğinden habersiz olduğu yansıdı. Sizde Başbakan'ın bundan haberi olmadığı veya yanlış bilgi verildiği şeklinde bir intiba uyandı mı '' sorusuna Teziç, ''Bende öyle bir intiba uyanmadı. Başbakan bütün bu gelişmelerden haberdardır muhakkak. Kabinede birliği, sorumluluğu temsil eden kişi. İlgili bakanlar kendisine muhakkak bilgileri aktarmışlardır ama bu nasıl bir ortamda konuşuldu bilemiyorum'' yanıtını verdi. 
     
</TEXT>
</DOC>
