<DOC>
<DOCNO> 208943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/ekonomi/eko05.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıl 2018, batık tahsilatı bitmedi 
</HEADLINE>
<TEXT>

   Yalnızca batık banka patronlarından 11 milyar dolar alacağı bulunan TMSF'nin 2018'e kadar tahsilat hedefi 8 milyar dolar 
   EKONOMİ SERVİSİ 
   
   Tasarruf Mevduatı Sigorta Fonu TMSF , batık banka patronları dahil yapılabilecek tahsilatın 2018 yılında 8 milyar dolar olacağını açıkladı. 
   TMSF'nin 30 Kasım itibarı ile yayınladığı rapor setinde daha önce Fon'a devredilen bankalardan kasım ayı sonu itibarı ile kümülatif olarak 1 katrilyon 763.6 trilyon lira tahsilat yapıldığı bildirildi. TMSF'nin kümülatif olarak yaptığı 1 katrilyon 763.6 trilyon tutarındaki toplam tahsilatın yaklaşık 1 katrilyon 679.7 trilyonu "hakim ortaklar ve diğer kurumsal", 83.9 trilyonu da "bireysel" tahsilattan oluşuyor. 
   
   11 milyar dolar borç 
   BDDK'nın verilerine göre Fon'a devir tarihleri itibarı ile bankaların toplam zararı 17.2 milyar dolar, batık banka patronlarının kendi bankalarından kullandıkları kaynaklar ise 9.1 milyar dolar düzeyindeydi. Fon'a devredilen diğer bankalardan da 1.9 milyar dolar kaynak kullanan batık banka patronlarının toplam borcu 11 milyar dolar düzeyinde bulunuyor. Rapora göre hakim ortaklar ve diğer kurumsal tahsilatın 639.1 trilyon lirası kredi dosyalarından yapılan tahsilatları, 1 katrilyon 40.6 trilyonu da gayri nakdi risk düşümlerini içeriyor. Kredi dosyalarından yapılan tahsilatın yaklaşık 591.1 trilyonu nakit tahsilattan, 46.9 trilyonu gayrimenkul alımı, 1.1 trilyonu da ayni tahsilattan oluşuyor. 
   
   2004'te 442 milyon dolar 
   Bu arada TMSF'de halen toplam 190 bin 505 dosya bulunuyor. TMSF'nin tahsilat dairelerince devir alınan kredilerin banka bilançolarında kayıtlı anapara tutarını ifade eden muhasebe bakiyesi de 6.9 katrilyon oldu. 
   TMSF'nin 30 Kasım 2003'e kadar satılan Fon bankaları olan Demirbank, Sümerbank, Bank Ekspres ve Tarişbank'ın toplam gayrinakdi kredileri kapsamında dönem sonu riski 639.9 trilyona indi. Aynı tarih itibarıyla Fon, 37 firmanın yönetimini, 66 firmanın da denetimini elinde bulunduruyor 
   TMSF Tahsilat Dairelerinin projeksiyonuna göre Fon, 2004'te ise toplam 442.5 milyon dolar tahsilat yapmayı öngörüyor. Raporda, TMSF'nin Birinci ve İkinci Tahsilat Dairelerinin 2018 yılına kadar yapmayı öngördüğü tahsilat miktarları yer aldı. Buna göre TMSF, 2018'e kadar yaklaşık 8 milyar 128.9 milyon dolar tahsilat yapmayı öngörüyor. 
   
   Halkbank'ın takipteki alacağı 4.5 katrilyon    Halk Bankası Genel Müdürü Hasan Cebeci, bankanın takipteki alacaklarının 31 Aralık 2003 itibarıyla ana para olarak 1.153 katrilyon lira olduğunu, faiziyle birlikte bu rakamın yaklaşık 4-4.5 katrilyon lirayı bulduğunu bildirdi. Cebeci, bu kredilerin yüzde 80'nin ticari kredi olduğunu kaydetti. 
   
   
</TEXT>
</DOC>
