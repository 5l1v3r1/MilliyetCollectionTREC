<DOC>
<DOCNO> 208671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/guncel/gun01.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İç organları yırtılan hastaya ev istirahatı 
</HEADLINE>
<TEXT>

   Geçirdiği trafik kazasında iç organlarında kesik ve yırtıklar oluşan Hasan Sökel, 'Evde istirahat et' diye taburcu edildikten 5 gün sonra acilen ameliyata alındı .. 
      Aslı Öktener 
   
   Evine dönerken bir taksinin çarptığı 54 yaşındaki balıkçı Hasan Sökel, Şişli Etfal Hastanesi'ne kaldırıldı. Bir hafta hastanede kaldı, tomografiler çektirildi, muayeneler yapıldı. Yaklaşık 1 milyar lira ödendi. Bu sürenin sonunda, "Bir şeyiniz yok" denilerek taburcu edildi. Sökel, kız kardeşinin evinde dinlenmeye başladı. Aradan geçen 5 güne rağmen Sökel'de hiçbir düzelme olmadı, hatta daha kötüleşti. 
   
   Ameliyat 9 saat sürdü 
   Önce İstinye Devlet Hastanesi'ne, oradan da Şişli Etfal'e götürülen Sökel'in ikinci muayenesinin ardından karaciğerinde 12 cm.lik bir kesik olduğu, midesinin ve bağırsaklarının yırtıldığı tespit edildi. "İyice ağırlaşmış. Acil ameliyata alınması gerekiyor" denilerek İstanbul Üniversitesi Tıp Fakültesi'ne sevk edildi. Cerrahi Yoğun Bakım Servisi'ne yatırılan Sökel, 9 saatlik ameliyat sonrası bir hafta yoğun bakımda kaldı. 
   
   Tedavi masrafı 22 milyar tuttu 
   Masraflar 22 milyar lirayı buldu. Paranın bir kısmı ödenemeyince hastane yönetimi, Şişli Etfal Hastanesi'ne sevk yapılacağını söyledi. Bunun üzerine bir miktar daha ödeme yapıldı. Ancak Sökel'in hastaneye h l yaklaşık 3.5 milyar lira borcu var. Şişli Etfal Hastanesi Başhekimi Doç. Dr. Yüksel Altıntaş, konuyu araştırmadan sağlıklı bilgi veremeyeceklerini söyledi. Şişli Etfal Hastanesi Başhekimliği yetkilileri ise şu açıklamayı yaptı "Hasta 4 Aralık'ta gelmiş. Muayene sonuçları normal bulunmuş. Yine de yatırılmış. 5 Aralık'ta da her şey normal çıkmış. 10 Aralık'ta durumu iyi olunca taburcu edilmiş. Dahiliyeye yatmayı kabul etmemiş. 20 Aralık'ta karın ağrısı şik yetiyle gelmiş. Ultrosonografi yapılmış. O gün görevli olan doktora henüz ulaşamadık." 
   
   
</TEXT>
</DOC>
