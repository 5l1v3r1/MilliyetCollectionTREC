<DOC>
<DOCNO> 212603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/son/sontur14.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan PKK operasyonu tesadüf değil 
</HEADLINE>
<TEXT>

     Başbakan Recep Tayyip Erdoğan, ABD'nin Irak'ta yaptığı PKK operasyonlarının tesadüf olmadığını açıkladı. Erdoğan, operasyonun bundan sonra teröre karşı yapılacak ortak mücadelenin ifadesi olduğunu söyledi. 
     Başbakan Erdoğan, ABD dönüşü Atatürk Havalimanı Devlet Konukevi'nde düzenlediği basın toplantısında, vatandaşların mübarek Kurban Bayramı'nı kutlayarak, başta ülkemiz, milletimiz olmak üzere İslam dünyası ve tüm insanlık için barışa, sevgiye ve hayırlara vesile olmasını diledi. 
     ABD Başkanı George W. Bush'un daveti üzerine ABD'ye yapmakta olduğu ziyareti tamamladığını anlatan Erdoğan, ziyareti çerçevesinde başta Bush olmak üzere ABD yönetiminin en üst düzey yetkilileriyle kapsamlı ve yararlı birçok temaslarda bulunduğunu söyledi. 
     Kendisine eşlik eden bakan arkadaşları, milletvekilleri, bürokratlar, işadamları ve çok sayıda basın mensubuyla gerçekten dolu dolu bir program gerçekleştirdiklerini kaydeden Başbakan Erdoğan, burada Türk ve ABD işadamlarıyla, Türk toplumunun temsilcileriyle biraraya gelme fırsatı bulduklarını kaydetti. 
     İşadamlarının da gerek sivil toplum örgütleri bazında, gerekse sektörel bazda, gerekse bireysel olarak, karşı eşdeğer kurum ve kuruluşlarla, sektörel bazda ve bireysel olarak görüşmeler yaptıklarını ifade eden Erdoğan, bu görüşmelerin olumlu ve hayırlı neticeler getirmesini temenni etti. 
     
     YOĞUN GÖRÜŞMELER 

     Erdoğan, ABD ziyareti sırasında Başkan Bush ve yanında gerek Colin Powell, gerek Donald Ramsfeld olmak üzere görüşmeler yaptığını, yine aynı şekilde Başkan Yardımcısı Dick Cheney ve Ulusal Güvenlik Danışmanı Rice ile de biraraya geldiklerini belirtti. 
     Yemekli toplantılarını bir heyetlerarası toplantı şeklinde devam ettirdiklerini anlatan Erdoğan, ayrıca hazine bakanı ve ticaret bakanlarını kabul ettiğini söyledi. 
     Türkiye Dostluk Grubu bazı kongre üyeleri, Dünya Bankası Başkanı, IMF İcra Direktörü ile görüşmelerde de bulunduğunu belirten Erdoğan, bazı düşünce kuruluşları ve üniversitelerde konuşma yapma fırsatı bulduğunu dile getirdi. 
     Musevi kuruluşlarının liderleri ve ABD Rum Ortodoks Başpiskoposu ile görüştüğünü ifade eden Başbakan Recep Tayyip Erdoğan, Başkan Bush'un verdiği öğle yemeğinin de ikili ilişkileri ilgilendiren konuların yanı sıra, İstanbul'da yapılacak NATO Zirve Toplantısı öncesinde çeşitli uluslararası ve bölgesel sorunları en üst düzeyde ele alma ve görüş alışverişinde bulunma imkanını sağladığını söyledi. 
     
     KIBRIS VE IRAK KONULARI 

     Görüşmede Kıbrıs ve Irak gibi çeşitli siyasi ve bölgesel sorunları, Kafkaslar dahil olmak üzere ele aldıklarını anlatan Erdoğan, şöyle dedi ''Görüşmede aynı şekilde ABD'nin global çerçevede büyük yeni kuvvet yapılandırması, büyük Ortadoğu veya genişletilmiş Ortadoğu vizyonu gibi konulardaki görüş ve yaklaşımlarını en etkili ağızdan dinleme imkanını bulduk ve bu konuda Türkiye olarak yaklaşımımızı da kendilerine de ifade ettik. 
     Bu bağlamda, Irak'ın toprak bütünlüğünün korunmasına verdiğimiz önemi de özellikle vurguladık. Ayrıca teröre karşı mücadele konusundaki kararlığımızı teyit ederek, bu alanda yakın işbirliğimizi sürdürmeye verdiğimiz önemi de, iki ülkeyi de yakından ilgilendiren tüm bu konulardaki yaklaşımlarımızı, büyük ölçüde bunun altını çiziyorum örtüştüğünü bir kez daha gördük.'' Erdoğan, bu vesileyle NATO Zirvesi için İstanbul'a gelecek olan Bush'u, ikili ziyaret gerçekleştirmek üzere Ankara'ya davet ettiklerini söyledi. 
     
     EKONOMİK VE TİCARİ İŞBİRLİĞİ 

     ABD'de yaptıkları temaslarda ekonomik ve ticari alanlarda işbirliği imkanları üzerinde de durduklarını kaydeden Erdoğan, resmi görüşmelerinin yanında gerek işadamlarıyla yaptıkları toplantılarda, gerekse düşünce kuruluşlarında yaptığı çeşitli konuşmalarda Türk ekonomisinin son bir yıl içinde kaydettiği gelişmeyi ve mevcut potansiyelini muhataplarına anlatma fırsatı bulduklarını bildirdi. 
     Uluslararası finans kuruluşlarıyla yaptıkları toplantı hakkında da bilgi veren Erdoğan, ''Bu toplantı gerçekten çok çok verimli geçtiği gibi, uluslararası finans kuruluşlarının Türkiye ile ilgili kanaatlerinin olumlu şekilde ifade edilmesi de memnuniyet vericidir'' diye konuştu. 
     NATO Zirvesi için İstanbul'a gelecek alan Bush ile yine NATO Zirvesi'ni daha anlamlı kılacak neler olabileceği üzerinde durduklarını da kaydeden Erdoğan, ayrıca Türkiye'nin Afganistan'da olduğu gibi Irak'ın yeniden yapılandırılmasında yapabileceği katkıların da bu görüşmelerde ele alındığını söyledi. 
     Erdoğan, ''ABD ziyaretimizin bu ülkeyle ilişkilerimizi daha da üst düzeylere çıkartmak açısından zamanlı ve de işlevsel olduğunu da değerlendirmekteyim'' dedi. 
     Erdoğan, ekonomik konularda da yine çeşitli görüşmeleri gerçekleştirme fırsatı bulduklarını ve bu görüşmelerde de geleceğe yönelik gerek burada yatırımları olan ve gerekse yeni yatırımlar yapabilecek firmalarla kendisi, bakan arkadaşları ve işadamlarının görüşmelerde bulunduğunu belirtti. 
     Başbakan Erdoğan, ''ABD makamlarının, Türkiye'nin geniş coğrafyasında ve dünyada oynamakta olduğu ve oynayacağı rolün önemini gerektiği gibi değerlendirdiklerini ve Türkiye ile ABD arasındaki ilişkilerin derinleştirilmesi yönünde arzulu olduklarını da memnuniyetle gördük'' dedi. 
     
     PKK OPERASYONLARI 

     Başbakan Recep Tayyip Erdoğan, ABD gezisinde PKK terör örgütü konusunun da gündeme geldiğini ifade ederek, ''Biz orada olduğumuz günde, uluslararası medyaya Irak'taki PKK terör örgütüne yönelik operasyonla ilgili açıklama aynı günde yapıldı. Tabii ki bu bir tesadüf değildir'' dedi. 
     Erdoğan, ABD gezisi sonrasında Atatürk Havalimanı Devlet Konukevi'nde yaptığı açıklamanın ardından gazetecilerin sorularını yanıtladı. 
     Başbakan Erdoğan, bir gazetecinin PKK terör örgütü konusunun görüşmelerde gündeme gelip gelmediğini sorması üzerine, şöyle konuştu 
     ''Tabii ki gündeme geldi. Biz orada olduğumuz günde, biliyorsunuz uluslararası medyaya Irak'taki PKK terör örgütüne yönelik operasyonla ilgili açıklama aynı günde yapıldı. Tabii ki bu bir tesadüf değildir. Olumlu çalışmalara ve uluslararası teröre karşı yapılan ortak mücadelenin bir ifadesidir.'' 
     
     KIBRIS KONUSU 

     KKTC'ye uygulanan ambargonun kaldırılmasına ilişkin bir soru üzerine de Erdoğan, şunları kaydetti 
     ''Biz, bütün üzerimize düşenleri garantör ülke olarak yerine getirdiğimiz takdirde, KKTC üzerine düşenleri tüm iyi niyetiyle yerine getirdikten sonra, Yunanistan ve Rum tarafının bunları yerine getirmemesi neticesinde ne olur sorusu sorulduğunda, o zaman Türkiye'nin ve KKTC'nin gündeme getireceği konu, bu insan haklarına ters olan 40 yıldır süren ambargonun kaldırılması konusudur. İnanıyoruz ki, bu gündeme geldiğinde de Avrupa Birliği AB başta olmak üzere, AB üyesi ülkeler bu konuya çok daha olumlu yaklaşacaklardır diye düşünüyorum.'' Başbakan Erdoğan, bir gazetecinin ''Harvard Üniversitesi'ndeki konuşmasında Kıbrıs'ta anlaşma olabilmesi için gerekirse toprak verilebileceği yönünde açıklaması olduğunu'' hatırlatması üzerine de, şöyle konuştu 
     ''Bu yeni bir konu değil. Daha önce de Sayın Denktaş tarafından ifade edilmiş. Burada asıl olan, çözüm gerçekleştirilmesidir. Şu anda KKTC, yüzde 36'lık bir bölüme yerleşmiş bulunmaktadır. Burada yeter ki çözüme ulaşılabilsin. Bu noktada KKTC, daha önce yapmış olduğu açıklamalarla da iyi niyet gösterisinde bulunabilmek için bunu ifade etmiştir. Arzu edilen nedir Burada bir neticeye varabilmektir. Bu neticeye varabilmek için bu adım atılmıştır. Şu anda da bunun yapılabilme ihtimali var. Tüm mesele, karşı tarafın da aynı iyi niyeti gösterebilmesidir.'' 
     
     ''GÖRÜŞMELER ÇOK OLUMLU'' 

     Erdoğan, ''ABD gezisinden istediğinizi alabildiniz mi '' sorusuna, bu konudaki memnuniyetini daha önceden dile getirdiğini, ABD Kongre ve Senatosu'nda Türkiye'nin bu ziyaretiyle ilgili Genel Kurul kararı alındığını ve kayıtlara geçtiğini anımsattı. 
     Erdoğan, bu durumun ABD'de Türk lobisinin bir başarısı olarak değerlendirildiğini söyledi. 
     Başbakan Erdoğan, Dünya Bankası ve IMF ile yapılan görüşmelere ilişkin bir soru üzerine de, görüşmelerin çok olumlu geçtiğini, onların da Türkiye'deki gelişmeleri olumlu gördüklerini ve kısa sürede yakalanan performansı takdir ettiklerini dile getirdiklerini kaydetti. 
     Erdoğan, ''Bu münasebetle uyguladığımız program ve mali disiplindeki tavrımızı devam ettirmemizin, bu başarının devamını getireceğini ve bunun sürpriz olmayacağını ifade ettiler'' dedi. 
     ''Kredi verme talebinde bulundular mı '' şeklindeki soru üzerine de Erdoğan, ''Bizim şu anda böyle bir ihtiyacımız yok. Türkiye'de yapmış olduğumuz borçlanmalarda bundan önceki yıllarla mukayese edilemeyecek oranlarda parayı ucuza mal ediyoruz'' diye konuştu. 
     ABD'nin Türkiye'den somut bir talebi olup olmadığının sorulması üzerine de Erdoğan, ''Somut olarak herhangi bir talepleri yok. Zaten biliyorsunuz daha önce müşterek attığımız adımlar, stratejik ortaklığımızın gereği olarak var. Bunları yerine zaten getiriyoruz. Bizim tam aksine bu görüşmemizde, bu ortaklığımızın gereği olarak daha neler yapabileceğimizi görüştük'' dedi. 
     Erdoğan, ''Başbakanlık Müsteşarı Ömer Dinçer'in ABD gezisi sonrasında istifa edeceği söylentileri olduğunu'' söyleyen bir gazeteciye, ''Sağır duymaz uydurur kabilinden şeylerle karşımıza gelmeyin'' yanıtını verdi. 
     Kurban satışlarının düşüşüne ilişkin bir soruyu da Erdoğan, bu konudaki raporların henüz eline ulaşmadığını belirterek, ''Fakat İçişleri Bakanımız tam aksini ifade ediyor. Çok iyi satış oluyor dedi'' diye konuştu. 
     
</TEXT>
</DOC>
