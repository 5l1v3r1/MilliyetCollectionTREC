<DOC>
<DOCNO> 226812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sondun28.html </URL>
<DATE> 2004/03/30/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Belçika ordusunda yolsuzluk, 8 subay tutuklandı 
</HEADLINE>
<TEXT>

     Belçika Milli Savunma Bakanı Andre Flahaut, Silahlı Kuvvetler mensubu 8 subay ve astsubayın yolsuzluk iddiasıyla tutuklandığını açıkladı. 
     Bakan, bir süredir devam eden soruşturma çerçevesinde, geçen günlerde de biri albay iki subayın tutuklandığını duyurdu. 
     Ülkenin çeşitli bölgelerinde 26 subay ve astsubayın evine baskın düzenlendiği, Federal Polis'in Genelkurmay'a da girerek, subayların bürolarında arama yaptığı ve bazı belgelere el koyduğu bildirildi. 
     Bazı subayların da görev ve yetkilerinin askıya alındığı belirtildi. 
     Tutuklanan subaylar, ordu bütçesiyle özel eşyalar satın almakla itham ediliyor. 
     Flahaut, ''son derece kızgın'' olduğunu belirterek, bu subayların ordu mensuplarına itibar kaybettirdiklerini ifade etti. 
     Suçlanan subayların, yetkilerini kullanarak ordu için ısmarladıkları elektronik malzemelerden bir kısmını aralarında paylaştıkları ileri sürülüyor. 
     Subayların evlerine yapılan baskınlarda çeşitli elektronik cihazlara el koyulduğu bildirildi. 
     
</TEXT>
</DOC>
