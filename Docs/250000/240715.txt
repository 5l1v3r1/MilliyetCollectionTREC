<DOC>
<DOCNO> 240715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sonsiy10.html </URL>
<DATE> 2004/05/17/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
İngiltere Başbakanı Blair Ankara'da... 
</HEADLINE>
<TEXT>

     İngiltere Başbakanı Tony Blair, günübirlik çalışma ziyareti için Ankara'ya geldi. 
     Blair'i Esenboğa Havaalanı'nda Devlet Bakanı Kürşad Tüzmen ve diğer yetkililer karşıladı. Blair, aprondan Ankara'ya doğru hareket etti. Blair'in izleyeceği güzergahta yoğun güvenlik önlemlerinin alındığı gözlendi. 
     İngiltere'den başbakan düzeyinde 14 yıl aradan sonra yapılan bu ilk ziyaret çerçevesinde Blair, Cumhurbaşkanı Ahmet Necdet Sezer tarafından kabul edilecek ve Başbakan Recep Tayyip Erdoğan ile biraraya gelecek. Görüşmenin ardından Erdoğan ile ortak basın toplantısı düzenleyecek olan Blair, daha sonra Erdoğan'ın vereceği çalışma yemeğine katılacak. 
     Görüşmelerde, başta Türkiye-AB ilişkileri, Kıbrıs, terörizmle mücadele, İstanbul'da düzenlenecek NATO zirvesi ve Irak olmak üzere iki ülkeyi ilgilendiren ikili, bölgesel ve uluslararası konuların ele alınması öngörülüyor. 
     Blair'in temaslarında, İngiltere'nin Türkiye'nin AB sürecine verdiği desteği teyit etmesi ve KKTC'ye uygulanan izolasyonun kaldırılması yönünde mesajlar vermesi bekleniyor. Bu çerçevede İngiltere ile KKTC arasında doğrudan uçuşların yapılması konusunun da gündeme gelebileceği kaydediliyor. 
     Bu arada, Blair'in temasları sırasında iki ülke arasında terörle mücadele konusunda bir mutabakatın imzalanması bekleniyor. 
     İngiltere Başbakanı Tony Blair, temaslarının ardından bu gece Türkiye'den ayrılacak. 

     
</TEXT>
</DOC>
