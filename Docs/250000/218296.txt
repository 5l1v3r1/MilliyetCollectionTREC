<DOC>
<DOCNO> 218296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/soneko44.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Dış ticaret verileri açıklandı... 2003 ihracatı 46.8 milyar dolar 
</HEADLINE>
<TEXT>

     Türkiye, geçen yıl 46 milyar 877.6 milyon dolar ihracat, 68 milyar 734.1 milyon dolar ithalat yaptı. 
     Devlet İstatistik Enstitüsü DİE 2003 yılı Aralık ayı ve yıllık geçici dış ticaret verilerini açıkladı. 
     Buna göre, 2003 Ocak-Aralık döneminde 2002 yılına göre ihracat yüzde 30 artarak 46 milyar 877 milyon 598 bin dolar, ithalat ise yüzde 33.3 oranında yükselerek 68 milyar 734 milyon 70 bin dolar olarak gerçekleşti. 
     2002 yılında 15 milyar 494 milyon 708 bin dolar olan dış ticaret açığı, geçen yıl yüzde 41.1 oranında artarak 21 milyar 856 milyon 472 bin dolara yükseldi. 
     İhracatın ithalatı karşılama oranı ise 2002 yılında yüzde 69.9 iken, 2003 yılında yüzde 68.2'ye geriledi. 
     
     DIŞ TİCARET HACMİ 

     Türkiye'nin dış ticaret hacmi, geçen yıl 100 milyar doları aşarak, 115 milyar 611.7 milyon dolar düzeyinde gerçekleşti. 
     Devlet İstatistik Enstitüsü DİE verilerine göre, 2002 yılında 87 milyar 612.8 milyon dolar olan Türkiye'nin dış ticaret hacmi, geçen yıl yüzde 32 büyüdü. Buna göre, Türkiye'nin dış ticaret hacmi, son 10 yılda 1.6 kat artmış oldu. 
     Türkiye'nin geçen yılki Aralık ayındaki aylık dış ticaret rakamları da, neredeyse 1981 yılındaki yıllık ithalat ve ihracat rakamlarını yakaladı. 
     Türkiye, geçen yıl Aralık'ta, 4 milyar 492 milyon 272 bin dolarlık ihracat, 8 milyar 55 milyon 329 bin dolarlık da ithalat yaptı. 
     Türkiye, 1981 yılınınn tamamında, 4 milyar 702 milyon dolarlık ihracat, 8 milyar 933 milyon dolarlık da ithalat gerçekleştirmişti. 
     Geçen yıl Aralık'ta, 2002 yılı Aralık ayına göre ihracat yüzde 38.5, ithalat da yüzde 50 arttı. İthalattaki hızlı artışa bağlı olarak Aralık'ta dış ticaret açığı yüzde 67.5 artarak, 3 milyar 563 milyon dolara yükseldi. İhracatın ithalatı karşılama oranı da Aralık'ta, yüzde 55.8 ile 2001 yılı Ocak ayından sonar en düşük düzeye geriledi. 
     Devlet Bakanı Kürşad Tüzmen, daha önce dış ticaret rakamlarını değerlendirirken, ihracatın ithalatı karşılama oranının yüzde 60'ın altına düşmemesi gerektiğine dikkat çekerek, aksi durumda tehlike çanlarının çalacağını ifade etmişti. 
     Kümülatif bazda ise, ihracatın ithalatı karşılama oranı, yıllık yüzde 69.9'dan yüzde 68.2'ye geriledi. Geçen yılki 21 milyar 856.4 milyon dolarlık dış ticaret açığı, Türkiye'nin, 1995'teki 21 milyar 637 milyon dolarlık ihracat rakamı kadar. Geçen yılki açık, Türkiye'nin 1986'daki dış ticaret hacminden fazla, 1987'deki dış ticaret hacminden ise yaklaşık 3 milyar dolar az. 
     Böylece Türkiye geçen yıl, 42 milyar dolarlık ihracat hedefini ve 65 milyar dolar civarında öngörülen ithalat planını aşmış oldu. 
     
     TÜKETİM MALI İTHALATI 

     Türkiye'nin tüketim malı ithalatı, geçen yıl Aralık ayında, önceki yılın Aralık ayına göre yüzde 100.7, geçen yılın tamamında ise önceki yıla göre yüzde 50 arttı. 
     Devlet İstatistik Enstitüsü DİE verilerine göre, geçen yıl Aralık'ta 8 milyar 55.3 milyon dolarlık ithalatın, 1 milyar 35.5 milyon dolarını ''yüzde 12.9'u'' tüketim malları oluşturdu. 2002 yılının Aralık ayında 515.9 milyon dolar olan tüketim malları ithalatı, geçen yıl Aralık'ta yüzde 100.7 artmış oldu. 
     Verilere göre, 2002 yılında 5 milyar 7.9 milyon dolar olan tüketim malları ithalatı, geçen yıl yüzde 50 artarak 7 milyar 510.7 milyon dolara yükseldi. Tüketim mallarının toplam ithalat içindeki payı, yıllık bazda yüzde 9.7'den yüzde 10.9'a, Aralık ayı itibariyle ise yüzde 9.6'tan yüzde 12.9'a çıktı. 
     Geçen yılki 68.7 milyar dolarlık ithalatın 11 milyar 222 milyon dolarını sermaye ve yatırım malları, 49 milyar 535.6 milyon dolarını da ara malları oluşturdu. Toplam ithalatın yüzde 16.3'ünü oluşturan sermaye malları ithalatı geçen yıl yüzde 32.1, toplam ithalatın yüzde 72.1'ini oluşturan ara malı ithalatı yüzde 32.3 arttı. 
     Türkiye'nin ham petrol ithalatı da yüzde 16.8 artarak, 4 milyar 87.7 milyon dolardan 4 milyar 776.5 milyon dolara çıktı. Ham petrolün de içinde yer aldığı mineral yakıtlar ve yağlar ithalatı, yüzde 23.8 artarak 11 milyar 398.7 milyon dolara ulaştı. 
     İthalatta en önemli kalemler arasında yer alan kara taşıtları ve bunların aksamları ithalatı, geçen yıl yüzde 130.2 artarak 2 milyar 332 milyon dolardan 5 milyar 369 milyon dolara, kazanlar, makinalar. mekanik cihatlar ithalatı da yüzde 24.6 artarak 8 milyar 173.6 milyon dolardan 10 milyar 188.2 milyon dolara yükseldi. Elektrikli makina ve cihaz ithalatı 5.4 milyar doları, demir-çelik ithalatı da yüzde 61.3 artarak 4.6 milyar doları geçti. 
     Eczacılık ürünleri ithalatındaki yüzde 39.8'lik ile pamuk, pamuk ipliği ve pamuklu mensucat ithalatındaki yüzde 26.6'lık artışlar da dikkat çekti. Geçen yıl, 2 milyar dolardan fazla eczacılık ürünü, 1.6 milyar dolarlık da pamuk ve pamuklu mensucat ithal edildi. 
     
     İHRACATTA DURUM 

     Geçen yıl, 4.3 milyar dolarlık sermaye malı, 18.3 milyar dolarlık ara malı ve 23.9 milyar dolarlık da tüketim malı ihraç edildi. Sermaye malı ihracatı yüzde 57.2, ara malı ihracatı yüzde 25.5, tüketim malı ihracatı da yüzde 29 arttı. 
     Türkiye, geçen yıl 2 milyar 451 milyon dolarlık tarım ve ormancılık ürünü, 73.9 milyon dolarlık balıkçılık ürünü ihraç ederken, tarım ve ormancılık ürünü ithalatı 2 milyar 554 milyon dolara, balıkçılık ürünü ithalatı da 3.9 milyon dolara ulaştı. Geçen yıl tarım ve ormancılık dış ticaretinde 104 milyon dolarlık açık verildi. 
     Türkiye'nin geçen yılki ihracatının yüzde 93.2'sine karşılık gelen 43 milyar 698.6 milyon dolarını imalat sanayi ürünleri oluşturdu ve önceki yıla göre ihracat yüzde 30.3 arttı. 
     Kara taşıtları ve bunların aksamları ihracatı geçen yıl yüzde 58.7 artarak 3.3 milyar dolardan 5.2 milyar dolara, örme giyim ihracatı yüzde 28.8 artarak 4.4 milyar dolardan 5.7 milyar dolara, örülmemiş giyim eşyası ihracatı da 3.2 milyar dolardan 3.8 milyar dolara yükseldi. 
     
     AB İLE DIŞ TİCARETTE 7.1 MİLYAR DOLARLIK AÇIK 

     Geçen yıl Türkiye'nin AB'ye ihracatı yüzde 31.9 artarken, AB'den ithalatındaki artış yüzde 35.1 oldu. Geçen yıl, AB'ye 24 milyar 349 milyon dolarlık ihracat yapılırken, ithalat 31 milyar 495 milyon dolara ulaştı ve AB ile dış ticarette 7 milyar 146 milyon dolarlık açık verildi. 
     
</TEXT>
</DOC>
