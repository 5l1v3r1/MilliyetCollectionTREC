<DOC>
<DOCNO> 204270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/ekonomi/eko05.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Asgari ücretle ancak kahvaltı yapılabilir...' 
</HEADLINE>
<TEXT>

   Başbakan'ın önerdiği asgari ücretle bugün bazı yabancı ülkelerde sadece kahvaltı yapılabileceğini söyleyen Sabancı, 'İnsani boyutlara gelmeli' dedi 
   EKONOMİ SERVİSİ 
   
   İstanbul Sanayi Odası'nın İSO aralık ayı olağan toplantısına katılan Sakıp Sabancı çarpıcı açıklamalar yaptı. Gazetecilerin asgari ücretle ilgili sorularını yanıtlayan Sabancı şunları söyledi 
   "Ben herkesin iyi yaşamasını istiyorum. Benim işçim alıcı olamıyorsa, benim ürettiklerimi kim alacak Ben sendikaların, işçilerin yanındayım. Başbakan'ın önerdiği ücret bugün başka bir ülkedeki kahvaltı parası, bununla bir aile yaşayamaz. Ama bugüne kadarki yıllardır süregelen olaylarla bir anda yukarı çıkamıyor. Enflasyon düşüyor, ihracat artıyor, elbet asgari ücret insani boyutlara gelecek" dedi. 
   İstihdamın yolunun açılması gerektiğini vurgulayan Sabancı, "Türkiye'de yatırımı hem özel sektör, hem devlet, hem de yabancılar yapmazsa işsizler ordusundan bunaldık, boğuluyoruz" dedi. 
   
   Telekom eleştirisi 
   Türkiye'de özelleştirmeyi yüreğine sindiremeyen insanlar olduğunu söyleyen Sabancı "Özelleştirme bu ülkenin üretimlerinin daha iyi hale gelmesidir. Bu iş parmağı taşın altında olanlara verilmelidir. Doğru dürüst yüreğine sindiremeyen insanlar var. Bunlar oralarda fren olmaya devam ediyor. Telekom için 7 - 11 milyar dolar arasında bir koridor açıklandı. Realist değil. Kriter ne " şeklinde konuştu. 
   2003 yılında yatırımların dolu dolu yapılamadığını, devletin gerektiği ölçüde küçültülemediğini belirten Sabancı, 2003'te olan iyi şeyler için ihracat artışını ve enflasyonun aşağı çekilmesini gösterdi. 
   AB'ye giriş konusunda da açıklamalar yapan Sabancı "Cesur olalım. AB'den tarih almak ana hedefimiz olmalı. Bu cesaret bizi Kıbrıs çözümüne bağlar. Kıbrıs işi daha cesur, daha yapıcı çözülmeli. Türkiye'nin menfaatleri elbette unutulmamalı. Fakat bu arada bizden götürdükleri de göz önüne alınmalı" dedi. 
   İSO Yönetim Kurulu Başkanı Tanıl Küçük de asgari ücretle ilgili karar alınırken, var olma mücadelesi veren sanayinin gerçeklerinin göz ardı edilmemesini istedi. 
   
   DİE, asgari ücrette 397 milyon önerdi    ANKARA Milliyet 
   Devlet İstatistik Enstitüsü DİE asgari ücretin net 396 milyon 995 bin lira olması gerektiğini iletti. Başbakan Recep Tayyip Erdoğan'ın 350 milyon liralık asgari ücret önerisi DİE'nin gerisinde kaldı. Asgari Ücret Tespit Komisyonu asgari ücreti 30 Aralık'ta yapacağı toplantıyla belirleyecek. 
   DİE dünkü toplantıda sunduğu rakam için bir işçinin günlük 3 bin 540 kalorilik besin tüketeceği varsayımına dayanarak 81 ilden derlenen kasım perakende fiyatlarıyla besin ve besin dışı harcamaları hesapladı. 
   Hesaplamada bir günde besin için 4 milyon 662 bin 994, besin dışı için ise 8 milyon 147 bin 428 lira zorunlu harcama yapılması gerektiği göz önüne alındı. Bu da aylık 384 milyon 312 bin 653 liraya denk geldi. Aralık ayları tüketici fiyatları endeksi artış oranları ortalaması yüzde 3.3 olarak kabul edildi. Buna göre aralık sonu itibariyle asgari ücret 396 milyon 994 bin 971 lira olarak hesaplandı. 
   
   TİSK Rakam brüt 
   Türkiye İşveren Sendikaları Konfederasyonu TİSK Genel Sekreteri Bülent Pirler, DİE'nin sunduğu 397 milyonluk asgari ücret rakamının "net değil brüt" olduğunu savundu. Pirler, "DİE bu rakamı net ücret olarak komisyona getirdi. Ancak bugüne kadar DİE'nin rakamları komisyonda brüt rakam olarak kabul edildi" dedi. 
   
   
</TEXT>
</DOC>
