<DOC>
<DOCNO> 237059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/guncel/gun10.html </URL>
<DATE> 2004/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmenler sigaraya bağımlı çıktı 
</HEADLINE>
<TEXT>


ÖZCAN VARLI Antalya DHA 

Antalya'daki lise öğretmenlerinin yüzde 43.6'sının sigara kullandığı ortaya çıktı. Tiryaki öğretmenlerin yüzde 65'i, önümüzdeki bir yıl içinde sigarayı bırakmak istediğini belirtti. Akdeniz Üniversitesi Tıp Fakültesi Halk Sağlığı Anabilim Dalı Öğretim Görevlisi Dr. Hakan Erengin ve Dr. Nedim Havle'nin yaptığı ankete, 135'i kadın 300 öğretmen katıldı. Araştırma sonuçlarına göre, sigara içen öğretmenlerin yüzde 53.4'ünü erkek, yüzde 46.6'sını kadın öğretmenler oluşturdu. 

'Eğitim merkezi açılsın' 
Ayrıca, öğretmenlerin yüzde 70'inin yabancı marka sigaraları tercih ettiği belirlendi. Sigarayı bırakmak isteyen öğretmenlerin yüzde 63.7'si bırakma gerekçesi olarak "İlerde sağlık sorunu yaşama ihtimali"ni gösterdi. "Bütçeme zarar veriyor" diyenlerin oranı ise yüzde 20'de kaldı. 

Özenti ve merak 
Öğretmenlerin yüzde 71.4'ü de "özenti" ve "merak" yüzde 7.8'i "stres ve aile baskısı" yüzünden sigaraya başladıklarını belirtti. "Sigara alışkanlıklarının önlenmesi için ne yapılmalı " sorusuna öğretmenlerin yüzde 63.8'i "Destek ve eğitim veren merkezler açılmalı" derken, yüzde 43.6'sı "Medyada sigaranın zararları anlatılmalı" yanıtını verdi. 




</TEXT>
</DOC>
