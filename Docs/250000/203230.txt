<DOC>
<DOCNO> 203230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/soneko36.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Erciyes, Hollandalı turistleri bekliyor... 
</HEADLINE>
<TEXT>

     Hollandalı turist grupları, kayak turizmi için bugün Erciyes'e gelmeye başladı. 
     Fly Air ile Amsterdam'dan Kayseri'ye direkt uçuşla gelen Hollandalı turistler, bugün Ski Resort Dedeman Erciyes'e giriş yaptı. 
     Dedeman Resorts International Pazarlama ve Satış Direktörü Sarhan Keyder, Hollanda'dan ilk turistlerin gelmeye başladığını ve bu operasyonun Nisan ayının ortalarına kadar süreceğini söyledi. 
     Amsterdam-Kayseri arasındaki uçuşların her Cuma olacağını bildiren Keyder, Kayseri'den Erciyes kayak pistine otobüsle yarım saatte ulaşılabildiğini anlattı. 
     Erciyes'e gelen insanların aynı zamanda 60-65 kilometre mesafedeki Kapadokya'ya da gidebileceğine işaret eden Keyder, ''Bu, Hollanda'dan Türkiye'ye kayak paketi şeklinde satılıyor. Gelen turistler 1 hafta Erciyes'te tam pansiyon bizim otelimizde konaklıyor ya da 5 gün bizde konaklıyor, 2 gün de Dedeman Kapadokya'da konaklayarak Amsterdam'a dönüyor'' dedi. 
     Otelde oda bulunduğunu, 100 bin dolar harcama yaparak bu odaların yüzde 40'ını yenilediklerini belirten Keyder, talep artışına göre bir büyütme projelerinin gündeme gelebileceğini kaydetti. 
     
     ULUDAĞ'IN 10 KATI KAYMA ALANINA SAHİP 
     Keyder, bir başka operasyonun başlamasının da söz konusu olduğunu ifade ederek, ''Yılbaşının hemen ertesinde netleşecek. Ukrayna, Moldova, Makedonya ve İran kökenli bir operasyon söz konusu olabilir'' dedi. 
     Sarhan Keyder, Nisan ortalarına kadar Hollanda'dan toplam 2 bin 500 kişinin geleceğini tahmin ettiklerini, planladıkları diğer operasyonların da gerçekleşmesi halinde 3 bin 500-4 bin kişinin gelmesini beklediklerini kaydetti. 
     Erciyes'in 3 bin 917 metrelik bir dağ yüksekliği ile önemli kayak merkezleri olduğunu ifade eden Keyder, ''Erciyes, toplam kayma alanı olarak Uludağ'ın 10 katı alana sahip'' diye konuştu. 
     Erciyes'in Hollanda'nın en önemli basın organında yeni bir kayak destinasyonu diye yer aldığını bildiren Keyder, Hollanda'da Erciyes'e yönelik 15 bin tane katalog basıldığını, 13-18 Ocak tarihlerinde Hollanda'da yapılacak turizm fuarında 140 metrekarelik bir alanda Kayseri ve Erciyes'in maketini sergileyeceklerini söyledi. 
     Sarhan Keyder, Erciyes'in Kapadokya'ya yakın olmasının Kapadokya turizmi için de ciddi bir promosyon olacağını kaydetti. 
     
</TEXT>
</DOC>
