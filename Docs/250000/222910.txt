<DOC>
<DOCNO> 222910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonyas15.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Trintignant'ı öldüren Noir Desir üyesi Cantat yargılanıyor... 
</HEADLINE>
<TEXT>

     Fransız oyuncu Marie Trintignant'ı Litvanya'nın başkenti Vilnius'taki bir otelde öldürmekle suçlanan Noir Desir grubunun şarkıcısı Bertrand Cantat'ın yargılanmasına yerel saatle 09.30'da başlandı. 
     Savcının davanın basına kapalı görülmesini istediği, ancak Trintignant ailesinin bu karara karşı çıktığı belirtildi. 
     Vilnius savcısı Ramutis Jancevicius'un pazar günü, ''Bertrand Cantat ve özellikle de Marie Trintignant'nın özel yaşamlarının ayrıntılarının ortaya dökülmesinden endişe ediyoruz. Üstelik Trintignant aramızda olmadığından kendini savunamaz. İşte bu yüzden büyük olasılıkla kapalı oturum isteyeceğiz'' demişti. 
     Televizyon dizisi ''Colette''in çekimlerini bitiren Marie Trintignant, 26 Temmuz'da sabaha karşı, Vilnius'ta bir otel odasında feci şekilde dövülmüş, geçirdiği ameliyatlara rağmen komadan çıkamamış ve 1 Ağustos'ta beyin ödeminden ölmüştü. 
     Cinayetle suçlanan ve Vilnius'ta bir hapishanede 31 Temmuz'dan beri tutuklu bulunan Cantat ise 3 kez serbest bırakılmayı talep etmişti. 
     
</TEXT>
</DOC>
