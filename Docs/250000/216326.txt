<DOC>
<DOCNO> 216326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sontur10.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'da çöken binanın ardından acı da korku da bitmedi... 
</HEADLINE>
<TEXT>

     Konya'da çöken Zümrüt Apartmanı'nın iki yanında bulunan Safir Sitesi'nde oturan 36 aileden 8'i, Yakut Sitesi'nde ise 36 aileden 10'u facianın yaşandığı gün terk ettikleri dairelerine geri döndü. 
     Yakut Sitesi'nin yöneticisi Hüseyin Benez, AA muhabirine, apartmanda 120 bin marka satın aldığı dairede yaklaşık 3 yıldır oturduğunu söyledi. 
     Zümrüt Apartmanı'nın yıkıldığı 2 şubat akşamı evinde bulunduğunu ve binanın çökmesi ile yerlerinden fırladıklarını anlatan Benez, o anda diğer apartman sakinleri gibi hızla siteden ayrıldıklarını anlattı. 
     İlk günlerde çöken bina ile ilgili çalışmalar sürerken kendilerine güvenlik açısından binalarına girmemeleri gerektiğinin söylendiğini vurgulayan Benez, şunları kaydetti 
     ''Bunun üzerine evlerinden ayrılan Yakut ve Safir sitelerinin sakinlerinin bazıları tanıdıklarının bazıları ise akrabalarının yanına gitti. Bize daha sonra her apartmanda da eğiklik olduğu, bu yönde rapor hazırlandığı bildirildi. Ekipler gelip örnekler aldı, tüm kolonları inceledi. Halen de inceliyorlar. Günlerce evimizden uzakta yaşadık. Sadece acil ihtiyaçlarımız için eve kısa süreli giriş yaptık. Ben 12 gün kardeşimin evinde kaldım.'' Benez, aradan geçen zaman içinde site sakinlerine apartmanlarında oturulup oturulmayacağı yolunda açıklama yapılmadığını vurgulayarak, bu yüzden risk alan bazı ev sahiplerinin dairelerine döndüğünü kaydetti. 
     Şu anda Yakut Sitesi'nde oturan 36 aileden 10'unun, Safir Sitesi'nde ise 8 ailenin dairelerinde tekrar oturmaya başladığını ifade eden Benez, kirada oturan 4 ailenin taşındığını, geri kalanların ise korkudan halen yakınlarının yanında kalmaya devam ettiğini bildirdi. 
     Her iki sitede oturanların Zümrüt Apartmanı'nın çökmesiyle büyük panik yaşadığını ve korktuğunu belirten Benez, bunun psikolojilerinin bozulmasına neden olduğunu anlattı. 
     
     ''BİZİ PSİKOLOG DEĞİL, RAPOR RAHATLATIR'' 
     Kendilerinin evlerinde rahatça kalmak, gidenlerin de evlerine dönmek için açıklama beklediğini ifade eden Benez, ''Binalarda oturulup oturulmayacağını bilelim. Ona göre hareket edelim. Bizi psikologlar değil, hazırlanan raporlar rahatlatır'' dedi. 
     Safir Sitesi'nde oturan, aynı zamanda Kerkük Caddesi'ndeki Rados Emlak'ın sahibi Ramazan Bozkurt da zorunlu olarak dairesine geri döndüğünü ifade etti. 
     Siteler hakkında bilirkişi heyetinin yürüttüğü çalışmalarla ilgili kendilerine bir bilgi verilmediğini, bu nedenle tedirgin bekleyişin sürdüğünü vurgulayan Bozkurt, şunları söyledi 
     ''Safir ve Yakut Siteleri'nden ikişer kiracı ayrıldı. Kiralık daire soran yok. Ancak, daire fiyatlarının düşmesini bekleyen bazı fırsatçılar ucuzlayan daire soruyor. Bu cadde üzerinde daireler ortalama 100 milyar liraya alıcı buluyor. Fakat Zümrüt Apartmanı'nın çökmesinin ardından bazıları fiyatların düşeceğini umut ederek 30 milyar liraya daire olup olmadığını soruyor. Bu durumda bile fırsatçılar hemen harekete geçiyor.'' 
     
     ENKAZ ÇUKURU MORALLERİNİ BOZUYOR 
     Bozkurt, 9. kattaki dairesinde her sabah uyandığında pencereden gördüğü manzara karşısında irkildiğini, içinin acı ve korku dolduğunu belirterek, ''Zümrüt Apartmanı'ndan geriye şimdi bir çukur kaldı. Etrafı şeritle çevrili bu çukur bize 92 kişinin ölümünü hatırlatıyor. Bu acıyı ve korkuyu bu manzara olduğu sürece unutmamız imkansız'' dedi. 
     Safir Sitesi sakinlerinden Abdullah Tanyıldız ise, rapor açıklanıp, apartmanın sağlam olduğu netlik kazanmadan evine dönmeyeceğini kaydetti. 
     Binanın çökmesinin ardından psikolojisinin bozulduğunu ve günlerdir uyuyamadığını ifade eden Tanyıldız, ''5 kişilik ailemle kardeşimin yanında kalıyoruz. Sitelerin durumuyla ilgili acil bir açıklama bekliyoruz. Yetkililer evinize dönebilirsiniz demeden, evime dönmem'' dedi. 
     
     RAPORUN HAZIRLANMASINA DAHA 10 GÜN VAR 
     Merkez İlçe Selçuklu Belediye Başkanı Adem Esen de, söz konusu sitelerle ilgili çalışmaların halen sürdüğünü, rapor açıklanmadan oturulmasının riskli olduğunu söyledi. 
     Esen, 2 sitede oturanların uzun süredir mağdur olduklarını, fakat raporun kısa sürede hazırlanamadığını belirterek, raporun hazırlanmasının yaklaşık 10 gün daha süreceğini, bu süre sonunda sitelerin durumunun netlik kazanabileceğini bildirdi. 
     Konya İnşaat Mühendisleri Odası Başkanı Ramazan Özkaya da, sitelerle ilgili araştırma yapan ekibin çalışmalarını sürdürdüğünü vurgulayarak, ''Halen beton örnekleri alınıp inceleniyor. Raporun hazırlanması zaman alacak. Bu süre içerisinde site sakinlerinin evlerine dönmeleri riskli olabilir. Biraz daha bekleseler iyi olur'' diye konuştu. 
     
</TEXT>
</DOC>
