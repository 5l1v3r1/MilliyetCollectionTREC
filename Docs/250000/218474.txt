<DOC>
<DOCNO> 218474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/yazar/bila.html </URL>
<DATE> 2004/02/28/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Ak mı, kara mı 
</HEADLINE>
<TEXT>

   
   
   Genelkurmay Başkanlığı, aylık basını bilgilendirme toplantısının bir yenisini dün yaptı. 
   Daha önce Genelkurmay İkinci Başkanı Org. İlker Başbuğ tarafından yapılan sunumu ve soru - yanıtı bu kez üç general birlikte gerçekleştirdiler. 
   Sunumu Genelkurmay Genel Sekreteri Tümg. Sabri Demirezen yaptı. Soruları ise Tümg. Demirezen'le birlikte Genelkurmay Harekat Başkanı Korg. Metin Yavuz Yalçın ve Plan Prensipler Başkanı Korg. Aydoğan Babaoğlu yanıtladılar. 
   Gündemin en üst sırasındaki Kıbrıs konusunda, "Hükümetin yol haritası ile TSK'nın yol haritası uyuşuyor mu Hükümetin Kıbrıs politikasını nasıl değerlendiriyorsunuz" yönündeki soruya şu karşılığı verdi 
   "Kıbrıs'ta kalıcı ve adil çözümün sağlanmasına TSK her zaman destek vermiştir. Beklentisi budur. Bu yöndeki görüşlerini, açıklamada da belirtildiği gibi değişik ortamlarda gündeme getirmiş, Başbakanlığa sunmuştur. TSK'nın bu görüşlerinde herhangi bir değişiklik yoktur. Şu anda sürdürülen görüşmelerden hem Türkiye'nin, hem de Kıbrıs Türk halkının güvenlik beklentilerine cevap verecek sonucun çıkması dileğimizdir, beklentimizdir. Dolayısıyla ümit ediyoruz ki, görüşmeler beklentilerimiz doğrultusunda sonuçlanacaktır." 
   Korg. Babaoğlu'nun bu yanıtından önce sunuş yapan Tümg. Demirezen de, TSK'nın Kıbrıs'la ilgili görüşlerinin, MGK toplantısında, Çankaya zirvesinde sunulduğunu ve son olarak 15.2.2004 New York görüşmelerinden sonra Başbakanlığa yazılı olarak verildiğini belirtmişti. 
   Bu açıklamalar gösteriyor ki, TSK, Türkiye ve Kıbrıs Türkünün güvenlik beklentisine uygun bir sonuç çıkmasını bekliyor. Türk tarafının bu yöndeki önerilerinin Annan planına taşınacağı beklentisi ve umudu içinde. 
   Türkiye'nin bu beklentileri neler 
   Başbakan Erdoğan ve KKTC Cumhurbaşkanı Denktaş, bu beklentileri ve önerileri defalarca açıkladılar 
   1- İki kesimliliğin güçlendirilmesi, 
   2- Türkiye'nin garantörlüğünün devamı ve garantilerin güçlendirilmesi, 
   3- Sınırın düzleştirilmesi. 
   Şimdi KKTC Cumhurbaşkanı Denktaş, bu başlıklar altındaki Türk önerilerini Rum tarafına kabul ettirmeye çalışıyor. 
   Bu konuda bir mesafe alındığı söylenebilir mi 
   Henüz değil. Rum lider Papadopulos, Türk önerilerini, Annan planının dışında ve kabul edilemez buluyor. Ayrıca, Rum yönetimince çıkarılmış 115 yasanın, referandumdan önce KKTC Meclisi tarafından da kabul edilmesini şart koşuyor. Aksi halde referanduma gitmeyeceğini belirtiyor. Keza referandumdan önce TBMM' nin de onayını istiyor. 
   Bu veriler ışığında Denktaş - Papadopulos görüşmelerinden, Türk tarafının beklentilerini karşılayacak bir sonuç beklemek, gerçekçi olmaz. 
   Bu aşama geçildikten sonra Türkiye ve Yunanistan'ın devreye girmesiyle ilerleme sağlanabileceği beklentisi var. İkinci aşamayı oluşturan bu devrede Türk tarafının olmazsa olmazlarını Annan planına taşıması hedefleniyor. Özellikle ABD'nin devreye girmesiyle sonuç alınabileceği düşüncesi var. Bu aşamada alınamazsa bile Annan'ın boşluk doldurma aşamasında yine ABD'nin baskısıyla, Türk tarafının beklentilerini - tam olmasa da - karşılayacak hükümler koyacağı beklentisi son umut olarak devam ediyor. 
   Saç yakında önümüze dökülecek... 
   Ak mı, kara mı, göreceğiz... 
   
      
   
   
</TEXT>
</DOC>
