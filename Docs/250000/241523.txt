<DOC>
<DOCNO> 241523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonyas12.html </URL>
<DATE> 2004/05/20/ </DATE>
<TIME> 21.21 </TIME>
<AUTHOR>  </AUTHOR>
<HEADLINE>
Çarşaflı kadın iddiasından dolayı Hatice Badak'ın ifadesi alındı 
</HEADLINE>
<TEXT>

     Gaziantep Öğretmenevi'ne ''çarşaflı'' olarak girdiği iddia edilen Hatice Badak'ın Gaziantep Emniyet Müdürlüğü'nde ifadesine başvuruldu. 
     Alınan bilgiye göre, Gaziantep Emniyet Müdürlüğü Terörle Mücadele Şubesi'ne gelerek ifade veren Badak'ın, ''Olay günü Öğretmenevine girmediğini, tesadüf eseri fotoğraf karelerine girdiğini'' belirttiği öğrenildi. 
     Babak'ın, iddia edildiği gibi Öğretmenevine oturma veya dinlenme amacıyla girmediğini, kızının nişanı nedeniyle geldiği Gaziantep'te dünürü Nevin Şeker tarafından çarşıya alışveriş için giderken yolun kestirme olmasından dolayı Öğretmenevinin içinden geçip ana caddeye çıktıklarını anlattığı belirtildi. 
     Badak'ın, ''Ben geçtiğimiz yerin Öğretmenevi olduğunu dahi bilmiyordum. Tamamen tesadüf eseri oradan geçiyorduk. Bir bayan açıklama yapıyordu, gazeteciler fotoğraf çekiyordu. Olayla uzaktan, yakından ilgim yok. Bazı insanların üzerimden siyaset yapmalarını, bazı kurumlardan intikam alma girişimlerinden üzüntü duydum'' diye ifade verdiği bildirildi. 
     Gaziantep Emniyet Müdürü Feyzullah Arslan da, AA muhabirine yaptığı açıklamada, Öğretmenevinde yaşanan olayla ilgili olarak gündeme gelen Hatice Badak'ın, kızının nişanı için Gaziantep'e geldiğini, basında çıkan haberlerden rahatsızlık duyduğu için Emniyet Müdürlüğü'ne gelerek Terörle Mücadele Şubesi yetkilileriyle görüşerek olayı anlattığını belirtti. 
     Arslan, Badak'ın ayrıca Milli Eğitim Müdürlüğü İlköğretim Müfettişleri tarafından da olayla ilgili ifadesine başvurulduğunu belirtti. 
     Badak, ifadesinin alınmasının ardından Emniyet Müdürlüğü'nden ayrıldığı öğrenildi. 
     
</TEXT>
</DOC>
