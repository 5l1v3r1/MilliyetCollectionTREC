<DOC>
<DOCNO> 245560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sondun40.html </URL>
<DATE> 2004/06/05/ </DATE>
<TIME> 19.58 </TIME>
<AUTHOR>  </AUTHOR>
<HEADLINE>
ABD'de G - 8 Zirvesi önlemleri alınıyor 
</HEADLINE>
<TEXT>

     Başbakan Recep Tayyip Erdoğan'ın da katılacağı, 8-10 Haziran arasında ABD'nin Georgia Eyaleti'nde yapılacak G-8 ülkeleri zirvesi için, liderlerin kalacağı Sea Island'da olağanüstü güvenlik önlemleri alınıyor. 
     Bu haftadan başlayarak adaya girişler yasaklanıyor. ABD Dışişleri Bakanlığı'nın G-8 Zirvesi Sözcüsü Barry Bennett, Ada'da alınan güvenlik önlemlerini, ''Amerikan tarihinin en kapsamlı terörizmle mücadele güvenlik önlemleri'' olarak niteledi. 
     Sanayileşmiş 7 ülke ve Rusya'dan oluşan G-8 ülkelerinin yanı sıra ABD Başkanı George W. Bush'un davetiyle, bazı Ortadoğu ve Kuzey Afrika ülkeleri de bu toplantıya katılacak. 
     Başbakan Erdoğan da Bush'un, Büyük Ortadoğu Projesi'nde ''demokratik ortak'' olarak nitelediği Türkiye'nin temsilcisi olarak zirveye katılıyor. 
     Zirvenin yapılacağı alanda 10 bin güvenlik görevlisi yer alacak. Ayrıca terörizmle mücadele birimleri yerleştirilecek ve güvenlikten sorumlu hükümet birimleri arasında çok gelişmiş, internete dayalı bir iletişim sistemi kullanılacak. 
     Amerikalı yetkililer, G-8 Zirvesi'ni, ulusal güvenlik açısından birinci öncelikteki olay olarak sınıflandırarak, buna göre önlemler alıyor. 
     Zirveye katılacak liderler, Sea Island'da normal sezonda geceliği 800 dolara kiralanan evlerde kalırken, zirveyi izlemek üzere başvuran 3000 kadar basın mensubu, Ada'ya 1.5 saat uzaklıktaki Savannah kentinde tutulacak. 
     Sea Island ile Savannah arasında ulaşım, deniz taksileri ve otobüslerle sağlanacak. Georgia doğal zenginlikleri koruma yetkilileri, güvenlikten sorumlu görevlilere, nesli tükenmekte olan deniz kaplumbağası yumurtaları ezilmeden veya deniz aslanlarına zarar vermeden faaliyette bulunmaları için ders vermeyi önerdi. Ulusal Muhafız Güçleri ise kamufle edilmiş uydu çanaklarını ağaç altlarına yerleştiriyor. 
     Protestoculara ise gösteri yapmaları için Sea Island'a 2 saat uzaklıktaki Brunswick'te yer ayrıldı. 3 yıl önce İtalya'da yapılan G-8 zirvesinde, polisle protestocular arasında şiddetli çatışmalar çıkmıştı. 
     Georgia'nın Cumhuriyetçi Partili Valisi Sonny Perdue, Sea Island zirvesinden haftalar önce, bu tip çatışmaları önlemek amacıyla olağanüstü hal ilan etti. Daha önce de 1996'da Atlanta Olimpiyatları sırasında olağanüstü hal ilan edilmişti. 
     Sea Island, ünlülerin dinlenme yeri olarak da biliniyor. Burada Hollywood yıldızları John Travolta ve Leonarda DiCapri'nin zaman zaman tatil yaptığı, ünlü yazarlar ve sporcuların da Sea Island'ı dinlenmek için seçtiği belirtiliyor. 
     
     BUSH İÇİN SEA ISLAND'IN ANLAMI ÖZEL 
     ABD Başkanı Bush'un ağırlayacağı ilk G-8 zirvesi için Sea Island'ı seçmesinin ise özel bir anlamı olduğu da söyleniyor. 
     ABD'nin eski Başkanı, baba George Bush ve eşi Barbara'nın, balayını Sea Island'da geçirdiği ve evliliklerinin 50. yılını kutlamak için de adaya gittikleri belirtiliyor. 
     Washington kulislerinde bu bilgi, Barbara Bush'un, 1946 doğumlu ABD Başkanı Bush'a bu adada hamile kaldığı ve bu yüzden zirvenin Ada'da yapılmasının özel anlamı olduğu yönünde esprilere yol açıyor. 
     Zirveye katılan her liderin yanında sadece 25 kişilik bir heyetin bulunmasına izin verilecek. 
     Liderler, kendi ülkelerinin bayraklarını taşıyan ve saatte 35 mil yapan elektrikli arabalarla Ada'da turlayacaklar. 
     Sadece Avrupa Komisyonu Başkanı Romano Prodi'nin, toplantılara ulaşım için bu araçlar yerine bisiklet talep ettiği belirtildi. 
     Amerikalılar, zirveye katılacak liderlerden, içecek gibi özel isteklerini de soruyor. Fransa Cumhurbaşkanı Jacques Chirac'ın, şarap ya da şampanya yerine Budweiser bira ısmarladığı da Amerikan basınındaki haberlerde yer aldı. 
     
</TEXT>
</DOC>
