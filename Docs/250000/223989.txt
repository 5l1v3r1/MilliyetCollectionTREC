<DOC>
<DOCNO> 223989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sondun19.html </URL>
<DATE> 2004/03/20/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Papadopulos İsviçre'ye şartlı gidiyor... 
</HEADLINE>
<TEXT>

     Rum Ulusal Konseyi, Rum yönetimi lideri Tasos Papadopulos'un, Kıbrıs müzakerelerinin, Türkiye ve Yunanistan'ın da katılımıyla yapılacak ikinci ayağı olan dörtlü konferansa, KKTC Cumhurbaşkanı Rauf Denktaş'ın veya Denktaş'ın yazılı yetki vereceği başka birinin gitmesi şartıyla İsviçre'ye gitmesi kararı aldı. 
     Rum basınına göre, Papadopulos başkanlığında dün akşam saatlerinde toplanan Rum Ulusal Konseyi, dörtlü konferansa şartlı gitme kararı aldı. 
     Ulusal Konseyin kararında, ''Kıbrıs Rum tarafı sadece Rauf Denktaş'la müzakere eder. Denktaş Lüzern'e gitmezse, kim olursa olsun, halefinin Kıbrıslı Türk liderinden, karar alabileceğine ilişkin yazılı yetki alması gerekir'' ifadesine yer verildi. 
     Ulusal Konsey'de benimsenen bu kararı, eski Rum yönetimi lideri Glafkos Klerides önerdi. Klerides, önceki Kopenhag örneğini hatırlatarak, Rum tarafının, Kıbrıs Türk toplumunun temsilcisi olarak görünecek kişiden, Denktaş'ın yazılı yetki istemesi gerektiğini savundu. 
     Ulusal Konsey üyeleri Vasos Lissaridis ve Yorgos Perdikis, Papadopulos'un Lüzern'e gitmemesi gerektiğini savundu. Sonuçta, Kıbrıs Rum tarafının, Genel Sekreter'in davetine olumlu yanıt vermesi ve Denktaş'ın Lüzern'de olmaması halinde, Kıbrıslı Türklerin temsilcisinden, Türk tarafını bağlayıcı kararlar alabileceği konusunda yazılı yetkiye sahip olmasını istemesine karar verildi. 
     Böyle bir yetkinin olmaması durumunda Rum tarafı, dörtlü konferansa hangi düzeyde katılacağına İsviçre'de karar verecek. 
     Rum Ulusal Konseyi de İsviçre'ye gidecek. Rum heyeti Lüzern'e gitmek üzere Salı günü saat 07.30'da Rum kesiminden ayrılacak. 
     
</TEXT>
</DOC>
