<DOC>
<DOCNO> 234376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sondun29.html </URL>
<DATE> 2004/04/24/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Ermeniler, Selanik'te Türk Başkonsolosluğu önünde eylem yaptı... 
</HEADLINE>
<TEXT>

     Yunanistan'ın Selanik kentinde bir grup Ermeni, sözde Ermeni soykırım günü dolayısıyla Türk Başkonsolosluğu önünde eylem yaptı. 
     Başkonsolosluğun önünde, ellerinde Ermeni bayrağıyla gösteri yapmak isteyen grubun, polis tarafından sabahtan itibaren alınan güvenlik önlemleri çerçevesinde kurulan barikatı yıkmak istemesi üzerine, grup ile polis arasında arbede yaşandı. 
     Protesto sırasında Ermeni grup adına bir kişi basın bildirisi okudu ve daha sonra bildiri başkonsolosluğun kapısına bırakıldı. 
     Türk bayrağını yakan grup, Ermeni milli marşını okudu. 
     Bu arada, eylemi izleyen Türk gazetecilerden birinin konuşması üzerine, göstericilerden bazıları, gazetecinin Türk olup olmadığını öğrenmeye çalıştı ve gazeteciden Yunanca konuşmasını istedi. Türk gazetecinin kolundan ve çantasından tutan göstericiler, Yunan polisinin araya girmesi üzerine olay yerinden ayrıldılar. 
     Gösteri öncesi, başkonsolosluğun yanında bulunan Atatürk Evi'ni ziyaret etmek için otobüsle gelen bir grup Türk işadamı ise Yunan polisinin uyarısı üzerine, gezilerini yarıda kesmek zorunda kaldı. 
     
</TEXT>
</DOC>
