<DOC>
<DOCNO> 230192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/soneko10.html </URL>
<DATE> 2004/04/10/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Öğretmen maaşları cumhuriyetin ilk yıllarına göre 66 azaldı ... 
</HEADLINE>
<TEXT>

     Eğitim Bir-Sen'in araştırmasına göre, Türkiye'de öğretmenler bugün, Cumhuriyetin ilk yıllarına oranla yüzde 66 daha az maaş alıyor. 
     Eğitim Bir-Sen Genel Başkanı Ahmet Gündoğdu, sendika genel merkezinde düzenlediği basın toplantısında, araştırma sonuçlarına ilişkin bilgi verdi. 
     Gündoğdu'nun verdiği bilgiye göre, Türkiye'deki öğretmen maaşları İsviçre, Amerika, Japonya gibi gelişmiş ülkelerin yanı sıra Meksika, Macaristan, Filipinler, Arjantin gibi gelişmekte olan ülkelerin de gerisinde kaldı. Türkiye, bu konuda yalnız Endonezya ve Brezilya'nın üstünde yer alabildi. 
     
     20 ALTINDAN 619 MİLYONA... 

     Araştırmaya göre, öğretmenlerin geliri, Cumhuriyetin ilan edildiği yıllara oranla da çok daha düşük. Bir edebiyat öğretmenine 1923 yılında 20 altın 2 milyar 420 milyon lira , bir okul müdürüne 25 altın 3 milyar 25 milyon lira maaş ödeniyordu. Bugün ise göreve yeni başlayan bir öğretmen ortalama 619 milyon 950 bin lira, 25 yıllık öğretmen ise ortalama 807 milyon 350 bin lira maaş alıyor. Bu da, aradan 81 yıl geçmesine karşın, maaşlarda ortalama yüzde 66 dolayında bir gerilemeye işaret ediyor. 
     Gündoğdu, kiraların 150-500 milyon lira arasında değiştiği bir dönemde öğretmenlere 200 bin lira kira yardımı yapılmasını da eleştirdi. 
     Mart ayı itibariyle ortalama 646 milyon lira ücret alan bir memur ailesinin, gelirin yüzde 93.08'ini gıda ve barınma giderleri için harcadığına işaret eden Gündoğdu, hükümeti göreve çağırdı. 
     
     ZORUNLU HİZMET 

     Gündoğdu, Haziran 2000'de göreve başlayan öğretmenlere getirilen zorunlu hizmet uygulamasını da eleştirerek, ''Amaç, doğuda öğretmensizlik sorununu gidermekse, bu, ücretlerde yapılacak ek iyileştirmelerle ve becayiş hakkının verilmesiyle sağlanabilirdi'' diye konuştu. 
     Ahmet Gündoğdu, uygulamayla 16 bin öğretmenin ''ekonomik, sosyal ve psikolojik olarak huzursuz edildiğini'' kaydetti. 
     

     
</TEXT>
</DOC>
