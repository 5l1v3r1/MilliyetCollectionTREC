<DOC>
<DOCNO> 243959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/soneko03.html </URL>
<DATE> 2004/05/30/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Gayrımenkulde takip sıkıntısı yaşanıyor... 
</HEADLINE>
<TEXT>

     Tapu ve Kadastro Genel Müdürü M. Zeki Adlı, otomasyon sistemi oluşturulmadığı için hiçbir kuruma sağlıklı bilgi aktaramadıklarını, karapara ile mücadelede de bu nedenle etkili işlem yapamadıklarını söyledi. 
     Adlı, A.A muhabirine yaptığı açıklamada, Türkiye'de bin 3 tapu şube müdürlüğü, 326 kadastro müdürlüğü ve 22 bölge müdürlüğü ile faaliyet gösterdiklerini ve senede ortalama 15 milyon kişi ile muhatap olduklarını bildirdi. Tapu müdürlüklerinde yılda ortalama 3 milyon işlem yapıldığını kaydeden Adlı, yatırıma dayalı her türlü hizmetin temelinde kendi teşkilatının çalışması bulunduğunu ifade etti. 
     ''Bugün yol da götürseniz, baraj da yapsanız, fabrika da kursanız, ev de yapsanız mülkiyet bilgisi olmadan sizin bu projeleri gerçekleştirmeniz mümkün değil'' diyen Zeki Adlı, bu nedenle tapuya ilişkin bilgilerin derlenip, toplanıp otomasyona geçirilmesinin çok önemli olduğunu vurguladı. 
     TAKBİS projesi ile tapuda tam otomasyon için Çankaya ve Gölbaşı'nda pilot uygulama yapıldığını kaydeden Tapu ve Kadastro Genel Müdürü, bütün gayrımenkul hareketlerini ve sorgulamaları bilgisayar ortamında yapabilmek için bunun Türkiye çapında yaygınlaştırılması gereğinin altını çizdi. 
     3 yıl içinde tam otomasyona geçebilmek için de 140 milyon dolarlık bir kaynağa ihtiyaçları bulunduğunu da ifade eden Adlı, şöyle devam etti 
     
     SAĞLIKLI TAKİBİ DE ETKİLİYOR 
     ''Hiç bir kuruma sağlıklı bilgi aktaramıyoruz. Bizde otomasyon çalışması bitmemiş ki aktaralım. Bugün Çankaya ve Gölbaşı ile ilgili ne sorarsanız anında cevaplandırırım. Ama Hakkari'yi sorarsan hiçbir cevap veremem. 
     Mevcut şartlarda ne Maliye, ne Emniyet, ne karapara ile mücadele ile ilgili etkili işlem yapamıyoruz. Çünkü gayrımenkulleri izleyemiyoruz. Emniyet Genel Müdürlüğü ile de lokal bazda çalışma yapıp, onlara bilgi vermeye çalışıyoruz. 
     Bize mal varlığı araştırmaları gelir. Ya da bir vatandaşın malına tedbir konulması lazım. İlgili birim bize yazı yazıyor. Şunun malına tedbir koy diye. O yazının bize gelmesi, bizim bölgelere, bölgelerin müdürlüklere bunu iletmesi en az 1 hafta 10 gün gerektirir. Tedbir konulacak adam bu sürede açıkgöz de biriyse zaten üzerindeki malların hepsini satar, gider. Sende hiçbir şey yapamazsın. Ama bilgisayar sistemi olsa adamın neyi var, neyi yok anında görür ve tedbirini de koyarsın.'' 
     
     DEVLET, MAL VARLIĞINI BİLE BİLMİYOR 
     Tapu ve Kadastro Genel Müdürü Adlı, Türkiye'de kadastro çalışmalarının da bitirilemediğine dikkat çekerek, Türkiye'nin halen yüzde 12'sinin kadastrosunun yapılmadığını bildirdi. 
     Bu şekilde önemli bir alanın tapu kayıtlarının da çıkarılamadığını vurgulayan Adlı, ''Ülkemizde tapuya kayıtlı taşınmaz mal sayısı 34 milyon civarında. Ama yüzde 12'lik alanda kadastro yok. Bunun sonucunda bugün devlet, ne kadar emlağa sahip bunu bile tam olarak bilmiyor. Çünkü kadastro bitmemiş, otomasyona geçilmemiş'' dedi. 
     
     TAPUDA BEKLEME SÜRESİ AZALTILIYOR 
     Adlı, tapuda işlem süresini azaltmaya dönük bir proje üzerinde çalıştıklarını da bildirdi. 
     Tapunun nihai işlem olması nedeniyle satış öncesi işlemlerin doğruluğunun da kendileri tarafından yapıldığına değinen Adlı, son dönemde gayrımenkul satışlarındaki canlanma nedeniyle de tapu müdürlüklerinde yığılmalar ortaya çıktığını anlattı. 
     Adlı, kendilerinin yanı sıra, Başbakanlık Müsteşarlığı'nın da işlemlerde bürokrasinin azaltılması konusunda tapuda bir pilot uygulama başlattığını söyledi. 
     Bunun için oluşturulan 5 kişilik ekibin tapu müdürlüklerinde çalışmalarda bulunduğunu kaydeden Genel Müdür Adlı, bu çalışma sonrası hazırlanacak rapora göre de gerekli yeni tedbirleri hayata geçireceklerini ifade etti. 
     
</TEXT>
</DOC>
