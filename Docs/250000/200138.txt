<DOC>
<DOCNO> 200138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/siyaset/siy09.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Başpiskopos yine saçmaladı 
</HEADLINE>
<TEXT>

      YORGO KIRBAKİ Atina 

   
   Türkiye'yi Avrupa Birliği'nde istemediğini, "Barbarların Hıristiyan ailesinde yeri yoktur. Birlikte yaşamak istemiyoruz. Atalarımıza ihanet edemeyiz" ifadeleriyle dile getiren ve Simitis hükümeti ile Yunan basınının büyük bir bölümünün tepkisine hedef olan Atina Başpiskoposu Hristodulos, kopan gürültüye aldırmaksızın pişmanlık duymuyor. Hristodulos, dün de, "Bizler, Hıristiyan ve mücadelesini veren insan modelini çizmeliyiz" diyerek söylediklerinin arkasında olduğunu vurguladı. Başpiskoposluk Sözcüsü Ikoinomu da, milli konularda da söz hakkına sahip olduğunu söyleyerek Başpiskopos'a destek verdiğini duyurdu. Dışişleri Bakanı Yorgo Papandreu da, Yunanistan'ın geçmişteki hatalarını pahalıya ödediğini hatırlattı. 
   
   Patrik'le çekişme 
   Bu arada, İstanbul Fener Rum Patrikhanesi'nden Yunan basınına sızdırılan haberlerde, Hristodulos'un, Patrik Bartholomeos'u zor durumda bırakmak için böyle konuşmuş olabileceği ifade edildi. 
   
   
   
   
   
</TEXT>
</DOC>
