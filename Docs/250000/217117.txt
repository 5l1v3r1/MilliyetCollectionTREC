<DOC>
<DOCNO> 217117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sondun12.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Haiti'de isyancılar gözünü başkente dikti 
</HEADLINE>
<TEXT>

     Haiti'de, ülkenin ikinci büyük kenti Cap-Haitien'i ele geçiren isyancılar, yakın bir zamanda başkente saldıracaklarını bildirdiler. 
     İsyancıların liderlerinden Guy Philippe, Cap-Haitien'de bir otelde yaptığı açıklamada, 15 günden daha az bir zamanda tüm Haiti'nin kontrolünü ele geçireceklerini öne sürdü. 
     Devlet Başkanı Jean-Bertrand Aristide yandaşlarına karşı hızla zafer kazanacakları kehanetinde bulunan Philippe, Aristide'in yargılanıp mahkum olmasını istediğini kaydetti. 
     Hükümete yakın kaynaklar, çok sayıda bakanın olası bir saldırıya karşı gizlenecek yer aradıklarını öne sürdüler. 
     İsyancıların 500 bin nüfuslu Cap-Haitien kentinden hükümet güçlerini çıkarmasından sonra, binlerce kişinin yağmalama hareketine giriştikleri bildirildi. 
     Aristide'in devrilmesi dışında siyasi bir taleplerinin olmadığını belirten isyancılar, şu ana kadar hükümet güçlerini ülkenin yaklaşık yarısından çıkardılar. İsyanı başlatan Buteur Metayer, Perşembe günü kendisini özgür Haiti'nin devlet başkanı ilan etmişti. 
     Ayaklanmada, bugüne kadar 70 civarında kişi hayatını kaybetti. 
     Haiti ordusu, ülkede seçimle iş başına gelen ilk devlet başkanı olan Jean-Bertrand Aristide'e karşı, 1990 yılında seçilmesinden 8 ay sonra darbe yapmıştı. ABD'nin ülkeye 1994 yılında 20 bin asker göndermesinden sonra askeri yönetim yıkılmış, Aristide yeniden işbaşına gelmişti. 
     Bu arada, Fransa, zorunlulukları olmayanlar dışında, vatandaşlarının Haiti'yi terketmesini istedi. 
     Fransa Dışişleri Bakanı Dominique de Villepin, RMC radyosuna yaptığı açıklamada, Haiti'deki vatandaşlarına tavsiyesinin sorulması üzerine, o ülkede kalmaları zorunlu olmayanların ayrılmasını istedi. 
     Haiti'de yaşanan krizi yorumlayan De Villepin, bir katliamla karşı karşıya olunduğunu kaydetti. 
     
</TEXT>
</DOC>
