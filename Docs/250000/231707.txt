<DOC>
<DOCNO> 231707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonsiy18.html </URL>
<DATE> 2004/04/15/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Tüzmen Bakımlı olmanın kimseye bir zararı olmaz 
</HEADLINE>
<TEXT>

     Devlet Bakanı Kürşad Tüzmen, Altınpark'ta açılan ''Gezgin 2004 Kamp, Karavan, Turizm ve Doğa Sporları Fuarı'' ile ''Sağlıklı Yaşam Ürünleri Fuarı''nı gezdi. Gezisi sırasında gazetecilerin sorularını da yanıtlayan Bakan Tüzmen, gazetelerde kendisinin metroseksüller arasında yer aldığının hatırlatılması üzerine, herkesin bakımlı olması gerektiğini belirterek, şöyle devam etti 
     ''Kendimize iyi bakmamız lazım, ülkemize iyi bakmamız lazım. Ben hem kendime olan saygımdan hem de sizlere olan saygımdan daima bakımlı dolaşmaya özen gösteriyorum. Ama bunun ismi başka ülkelerde başka şekilde adlandırılır, bizim ülkede kendimize göre bakımlı olmaya çalışıyorum. Kendime saygım var, etrafıma da saygım çok büyük, dolayısı ile herkese tavsiye ediyorum. Bakımlı olmanın kimseye bir zararı olmaz, elimizden geldiği kadar bakımlı olalım hep beraber.'' 
     
     MECLİS BAŞKANI ARINÇ'IN SÖZLERİ 

     Tüzmen, Meclis Başkanı Bülent Arınç'ın sözlerini nasıl değerlendirdiğine ilişkin soruyu da ''Anlık bir refleks olarak söylendiğini düşünüyorum. Daha sonra Sayın Meclis Başkanımız üzüntüsünü belirttiler. Bence olay bitti'' diye yanıtladı. 
     
     BAKAN TÜZMEN'DEN RENKLİ GÖRÜNTÜLER 

     Bakan Tüzmen, dalış ile ilgili soru üzerine, kendisinin dünyanın birçok yerinde dalış yaptığını anlatırken, bütün kıyılar arasında en güzel su altı değerlerinin Türkiye'de bulunduğunu söyledi. 
     ''Türkiye kıyıları dalmak için dünyanın en ideal yerleri'' diyen Tüzmen, son zamanlarda bu sektörde önemli gelişmelerin bulunduğunu anlattı. 
     Dalmanın, insan sağlığına, kafa ve beden sağlığına son derece yararlı olduğunu kaydeden Tüzmen, su altında basınç uygulanmasının da belki ilerde by-pass'ların yerini alacağını söyledi. Tüzmen, ''Esas işimiz dalgıçlık, hobi olarak devlet bakanlığı yapıyorum herkese tavsiye ediyorum'' dedi. 
     Öte yandan Tüzmen, fuarda yeralan bütün standları gezerek, gıda standlarında yiyeceklerin tadına baktı. Golf oynayan, fotoğraf çektiren, yarış arabasına binen Tüzmen, sağlık standında tansiyonunu ve şekerini ölçtürdü. Kızılderili ürünlerinin sergilendiği standda barış çubuğu tüttüren Tüzmen, dalış aletlerinin sergilendiği standa da bazı aletleri denedi. 
     
</TEXT>
</DOC>
