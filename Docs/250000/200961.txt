<DOC>
<DOCNO> 200961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sontur35.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkü Ocakları'ndan, Tatlıses'e protesto... 
</HEADLINE>
<TEXT>

     Ülkü Ocakları, televizyon programında Kürtçe şarkı söyleyen İbrahim Tatlıses'i protesto ederek, sanatçıya karşı boykot başlattı. 
     Tatlıses'ın radyo ve televizyonunun bulunduğu Seyrantepe'deki binanın önüne gelen grup, ''İbo şaşırma sabrımızı taşırma'' ve ''Bir gece ansızın gelebiliriz'' sloganları attı. 
     İstanbul Ülkü Ocakları Başkanı Levent Temiz, yaptığı açıklamada, Tatlıses'in, ''Türklüğü istilaya uğratma çabalarına ortak olma gayreti içinde'' bulunduğunu söyledi. 
     Tatlıses'in, yarattığı imajla yeni yetişen nesile kötü örnek olduğunu savunan Temiz, ''Çocuğunu kumar masalarına oturtup kumar oynatacak kadar karakter erozyonuna uğramış olan İbrahim Tatlıses''in, özel bir televizyon kanalında yaptığı programında ''haddini aştığını'' dile getirdi. 
     Tatlıses'in, Kürtçe şarkı söyledikten sonra, ''Bakın korkuyordunuz, ilk hamle yapıldı ama bölünmedik şimdi ilk ayağın yanına, diğer ayağın da gelmesini bekliyoruz'' dediğini anlatan Temiz, şunları söyledi 
     ''Biz, İbrahim Tatlıses'in diğer ayağın yanına gelmesini istemekteki kastını biliyoruz. Fakat malumu ilam etmek adına ne demek istediğini açıkça söylemelidir. 
     Yıllardır bu ülkenin ekmeğini yiyerek, başkasının davulunu çalmaya kalkışan İbrahim Tatlıses'i şiddetle protesto ediyor, firmaları tarafından üretilen 'kasetleri ve malzemelerini almayarak, konserlerine gitmeyerek milli refleksimizi ortaya koyan boykotu başlatıyoruz.'' 
     
</TEXT>
</DOC>
