<DOC>
<DOCNO> 214142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sontur29.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da kar yağışı alarmı... 
</HEADLINE>
<TEXT>

     İstanbul Valiliği ile İstanbul Büyükşehir Belediyesi Afet Koordinasyon Merkezi AKOM , Çarşamba gününden itibaren kar yağışının etkisi altına girecek olan ilde olumsuz hava şartlarına karşı tüm kamu kurumlarıyla birlikte İstanbullular'ı da uyardı. 
     İstanbul Valiliği'nden yapılan yazılı açıklamada, Meteoroloji Bölge Müdürlüğü'nden alınan hava tahmin raporlarına göre, İstanbul'da ısının yarından itibaren 10-12 derece azalacağı belirtildi. 
     11 Şubat Perşembe gününden itibaren de kuvvetli rüzgar ve kar yağışıyla birlikte ısının sıfır derecenin altına düşeceği dile getirilen açıklamada, bununla birlikte don ve buzlanma meydana geleceği bildirildi. 
     
     İSTANBULLULAR'A UYARILAR 

     Açıklamada, olumsuz hava şartlarında sürücülerin, teknik yönden eksikliği olan araçlarla trafiğe çıkmamaları, araçlarında mutlaka zincir, takoz ve çekme halatı bulundurmaları, kural dışı, trafiğin seyrini tehlikeye atıcı davranışlardan kaçınmaları, trafik işaret ve işaretçilerine uymaları, özellikle emniyet şeridini kullanmamaları konularına dikkat etmeleri istendi. 
     İstanbullular'a yönelik uyarılar ise şöyle 
     ''Yaşlı, çocuk, hamile bayanlar ile kalp ve akciğer hastalığı olanların mecbur kalmadıkça dışarı çıkmaması, ıslak kıyafetlerle dışarıda bulunulmaması, yürüyüşlerde buz ve dona karşı dikkatli olunarak uygun giysilerin giyilmesi, zorunlu olmadıkça av, gezi, piknik amaçlı açık araziye çıkılmaması, kapalı alanlarda mangal gibi aparatların kullanılmaması, baca zehirlenmelerine karşı sobaların dikkatli kullanılması, tamirhane ve benzeri yerlerde kapalı mekanlarda ısınma amacıyla otomobil çalıştırılmaması, gribal enfeksiyon geçiren şahısların, insanların toplu halde bulunduğu mahallere girmemeleri sağlık yetkililerince önerilmektedir.'' Açıklamada, tüm kamu kurum ve kuruluşlarının olumsuz hava şartlarının yaratabileceği sorunların giderilmesi hususlarında uyarıldığı, kontrol ekiplerinin sayıca artırıldığı ve hava tahminlerindeki olası değişiklerin ayrıca duyurulacağı bildirildi. 
     
     BÜYÜKŞEHİR BELEDİYESİ ''B PLANI''NA GEÇTİ 

     İstanbul Büyükşehir Belediyesi'nden yapılan açıklamada da, Ulaşım Daire Başkanlığı Yol Bakım ve Onarım Müdürlüğü'nün kış koşulları ile mücadele doğrultusunda ana arterler ile çevreyolları katılım noktalarında B Orta Yoğunluklu Alarm Planı uygulamasına geçtiği bildirildi. 
     AKOM Meteoroloji Mühendisliği ve Devlet Meteoroloji İşleri Genel Müdürlüğü'nün hava tahmin raporuna göre, Çarşamba gününden itibaren İstanbul'un kar yağışının etkisi altına gireceği, soğuk ve yağışlı havanın 15 Şubat Pazar gününe kadar etkili olacağı, tahmini kar kalınlığının günlük metrekareye 6-7 santimetre, yağışın ise ortalama 7 kilogram civarında olmasının beklendiği kaydedildi. 
     Yağışın bugün akşam saatlerinden itibaren yağmur şeklinde başlamasının beklendiği, gece önce karla karışık yağmura, Çarşamba gününden itibaren kara döneceği ifade edildi. 
     Isının da yarın geceden itibaren sıfırın altına düşmesinin beklendiği vurgulanan açıklamada, ''Sert esmesi beklenen rüzgarın da etkisiyle özellikle gece ve günün ilk saatlerinde kuvvetli don ve buzlanma beklenmektedir'' denildi. 
     
     KRİZ MASASI OLUŞTURULACAK 

     Açıklamada, ''B'' planı kapsamında 550 iş makinesi ve 3 bin personelin 3 vardiya halinde önceden belirlenen yerlerde alarma geçirildiği, ayrıca ilçe belediyeleriyle yapılacak çalışmaların oluşturulacak kriz masası koordinasyonunda yürütüleceği kaydedildi. 
     Yol Bakım ve Onarım Müdürlüğü ekiplerinin rutin çalışmalarının yanı sıra takviye ekiplerle birlikte gün boyu ana arterlerdeki yağmur suyu kanalları ile mazgalları temizleme çalışmalarını sürdürdüğü belirtilen açıklamada, ayrıca, geçtiğimiz günlerde yaşanan kötü hava koşulları nedeniyle ana arterlerde oluşan 5 bin 500 çukurun, bin onarım ekibiyle tamir edildiği, tretuvar, ızgara tamiri ve yağmur suyu kanal çalışmalarının da sürdürüldüğü belirtildi. 
     Açıklamada, kar yağışına karşı Büyükşehir Belediyesi'nin stoklarında 30 bin ton tuz ve yeterli miktarda üre bulunduğu bildirildi. 
     
</TEXT>
</DOC>
