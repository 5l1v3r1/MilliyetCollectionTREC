<DOC>
<DOCNO> 238256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/ekonomi/aeko.html </URL>
<DATE> 2004/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar 1 milyon 515 bine çıktı 
</HEADLINE>
<TEXT>


Şubat ayı yüksek cari açık rakamı piyasa beklentisini aşınca dolar kuru 1 milyon 515 bine yükseldi. ABD'de tarım dışı istihdam artışının beklentilerin üzerinde kalması ise eurobond piyasasını karıştırdı. 2034 vadeli eurobondun fiyatı 84 dolara geriledi 

Finans atölyesi SONGÜL HATISARU 

Son bir ay içinde Türkiye'den yaklaşık 2 milyar dolar civarında bir portföy çıkışı gerçekleşti. Dolar, TL karşısında son bir ay içinde yüzde 16 değer kazandı. 
Nisan başında 1 milyon 307 bin seviyesinde bulunan kur dün itibariyle 1 milyon 515 bin lira seviyesine çıktı. Yükselişteki asıl etken gelişmekte olan piyasalarda fiyatların zaten şiştiği bir ortamda, ABD Merkez Bankası'nın FED faiz artırımı sinyaliyle yabancıların pozisyon kapatmasıydı. Dün ABD'de açıklanan nisan ayı istihdam verileri de FED'in faiz artırımı sinyalini destekledi. ABD Çalışma Bakanlığı, tarım dışı istihdam edilenlerin sayısının nisan ayında beklentilerin üzerinde gerçekleşerek, 288 bin kişi arttığını, mart ayında yüzde 5.7 olan işsizlik oranının ise nisanda yüzde 5.6'ya gerilediğini açıkladı. 
Açıklama sonrasında 1.2072 seviyesinde bulunan euro - dolar paritesi de dolar lehine 1.1907 seviyesine geriledi. Tarım dışı sektörlerdeki yüksek istihdam artışı sonrasında zaten satıcılı olan eurobond piyasasında satışların hızlandığı görüldü. 

Rüzg r dostça esmiyor 
Türkiye'nin gösterge 2034 vadeli eurobondunun fiyatı önceki güne göre 5 dolarlık azalışla 84 dolar seviyesine geriledi. 2030 vadeli eurobondun fiyatı 4 dolarlık düşüşle 117 seviyesine geriledi. 
Türkiye örneğinde iç borç dinamiklerinde belirgin bir değişiklik olmadığı halde son bir yıl içinde dış borçlanmanın maliyeti yüzde 12'lerden, yüzde 8'lere geriledi. ABD'de faizin artabileceği endişesiyle gelişmekte olan piyasalarda satış dalgası başlayınca buna yerlilerin de katılmasıyla etki büyüdü. Son aylarda yaşanan iyimserliğin etkisiyle fiyatların şişmiş olması da düzeltmenin sert gerçekleşmesine neden oldu. 

Borsa düştü, faiz yükseldi 
Piyasalarda dün yaşanan dalgalanmada YÖK yasa tasarısıyla ilgili gelişmeler de etkiliydi. Şubat ayı için açıklanan 2 milyar dolarlık cari açık rakamı da beklentilerin üzerinde gelince gün boyunca 1 milyon 480 bin - 1 milyon 495 bin aralığında seyreden dolar kurunun 10 bin liralık artışla 1 milyon 500 bini aştığı görüldü. 
Dolar hem bankalararası hem de serbest piyasada kapanışta 1 milyon 515 bin seviyesindeydi. Merkez Bankası Başkanı Süreyya Serdengeçti'nin dikkat çektiği gibi mart ve nisan aylarında da cari açık rakamının yüksek çıkması bekleniyor. Cari açık gelişmekte olan ülkelere fon girişlerinin durması hatta bir miktar tersine dönmesi nedeniyle piyasalar için bir endişe kaynağı. 
Merkez Bankası beklenti anketinde yıl sonu dolar kuru beklentisi hızlı bir şekilde 1 milyon 556 bine sıçradı. Bu arada alternatif piyasalardaki hareketlilik nedeniyle borsa endeksi de önceki güne göre yüzde 3.5 düşerek 17 bin seviyesine geriledi. Dalgalanmanın arttığı piyasada gösterge bono faizi de pazartesi valörlü işlemlerde yaklaşık 1.5 puanlık artışla yüzde 27.5 seviyesine yükseldi. 

Döviz kuru artışının ardındaki faktörler FED'in faiz artırımı beklentisi nedeniyle gelişmekte olan ülkelerden fon çıkışıRisk almak istemeyen yabancıların pozisyonlarını kapatmalarıDünyada genel faiz seviyesinin yükselme olasılığının bulunduğu bir ortamda ileriye yönelik döviz girişi beklentisinin bozulmasıYerli bankaların pozisyon kapaması Paritede seyrin dolar lehine dönmeye başlaması Çin'in ekonomisini soğutma politikası uygulanacağı beklentilerinin yarattığı olumsuzluk İmam hatip lisesi mezunları etrafında dönen YÖK yasasıyla ilgili tartışmalar Kıbrıs nedeniyle dış politikaya odaklanan hükümetin başta IMF ile ilişkiler olmak üzere piyasaya net mesajlar vermemesi 



</TEXT>
</DOC>
