<DOC>
<DOCNO> 239878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/siyaset/siy07.html </URL>
<DATE> 2004/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Arkadaşını yalanladı 
</HEADLINE>
<TEXT>


Emine Erdoğan, Atina'daki uğurlamayla ilgili açıklama yaptığı Vakit yazarı Sibel Eraslan'ı yalanladı Bir şey olsa Tayyip Bey müdahale ederdi demedim 

ANKARA Milliyet 


Yunanistan Başbakanı Kostas Karamanlis'in Atina ziyaretinin sonunda düzenlenen tören sırasında yanağından öptüğü Emine Erdoğan, "Tayyip Bey de yanımdaydı" sözlerinin doğru olduğunu, ancak "Bir şey olsa müdahale ederdi" sözlerini sarf etmediğini söyledi. 
Uğurlama görüntülerine ilişkin tartışma çerçevesinde dün kamuoyunda bu kez, Emine Erdoğan'ın yakın arkadaşı olan Vakit gazetesi yazarı Sibel Eraslan'a yaptığı açıklama konuşuldu. Erdoğan, özel kalem müdürü Ela Çakıcı aracılığıyla açıklamayı kısmen yalanlayarak, "Bir şey olsa müdahale ederdi" ifadesini kullanmadığını duyurdu. 

Düzeltme yazısı gönderdi 
Dr. Zekai Tahir Burak Kadın Hastalıkları Hastanesi bünyesindeki Gençlik Merkezi'nin açılışına katılan Emine Erdoğan, Eraslan'ın köşesinde yer alan "Bize gönül verenleri mahcup edecek bir şey yaşanmadı" sözlerine ilişkin sorularla karşılaştı. Soruları yanıtlamayan Erdoğan, konuyla ilgili özel kalem müdürünün açıklama yapacağını belirterek uzaklaştı. 
Çakıcı da aynı sorular üzerine, Emine Erdoğan'ın sözlerinin yanlış anlaşıldığını savundu. Çakıcı, "Yalnızca 'Tayyip Bey yanımdaydı' demiş. 'Bir şey olsa müdahale ederdi' gibi bir söz söylememiş" diye konuştu. Çakıcı, diğer soruları da yanıtlamadı. Vakit yazarı Eraslan'a da düzeltme yazısı gönderilerek, Erdoğan'ın bu sözlerin bir kısmını söylemediği bildirildi. 



</TEXT>
</DOC>
