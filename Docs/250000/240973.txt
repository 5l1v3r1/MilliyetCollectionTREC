<DOC>
<DOCNO> 240973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonsiy17.html </URL>
<DATE> 2004/05/18/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Futbol Federasyonu yasa tasarısının maddelerine geçilmesi kabul edildi 
</HEADLINE>
<TEXT>

     Milli Eğitim Komisyonu'nda, Futbol Federasyonu Kuruluş ve Görevleri Hakkında Kanun'da değişiklik öngören yasa tasarısının maddelerine geçilmesi kabul edildi. 
     AK Parti İstanbul Milletvekili Tayyar Altıkulaç'ın başkanlığını yaptığı toplantıya, Devlet Bakanı ve Başbakan Yardımcısı Mehmet Ali Şahin, Futbol Federasyonu Başkanı Haluk Ulusoy, Kulüpler Birliği ve Ankaragücü Başkanı Cemal Aydın ile komisyon üyeleri katıldı. 
     Komisyon üyelerine tasarı hakkında bilgi veren Devlet Bakanı Şahin, Futbol Federasyonu'nun özerkliğinin diğer federasyonların özerkleştirilmesi için örnek olduğunu belirterek, özerkliğin Türk futbolunun kalitesini artırdığını söyledi. 
     UEFA kriterlerindeki değişiklikler sonrasında kendilerinin de bu sürece zorunlu olarak girdiklerini ifade eden Şahin, şöyle konuştu 
     ''UEFA kriterleri zamanla değişmektedir. Biz de bu kriterler doğrultusunda değişiklik yapmak zorunluluğunu hissettik. Yeni tasarı ile genel kurul delege sayısı 106'dan 215 kişiye çıkarılacaktır. Futbolun gerçek aktörleri olan kulüplerin sayısı da bir miktar artırılmaktadır. Ayrıca Üniversite Sporları ile Engelliler Federasyonu bünyesinde futbol da yer aldığı için bu 2 federasyondan birer temsilci genel kurul delegesi olacaktır.'' 
     
     MİLLİ FUTBOLCULAR DA DELEGE OLACAK 
     Bakan Şahin, futbol emekçileri olarak adlandırılan 40 ve üstü milli olmuş 8 futbolcu ile 12 teknik direktörün genel kurul delegesi olmasına imkan tanıyacak tasarının yasallaşmasının Türk futbolu açısından büyük önem taşıdığına değinerek, şöyle devam etti 
     ''Bu emektarların Türk futboluna kazandırdıklarını unutmamak gerekir. Federasyonda emektarlarımızın da söz sahibi olmasını istedik. Futbol Federasyonu özerk olduktan sonra gerek resmi gerekse özel milli maç sayısında büyük ölçüde artış olmuştur. Genel kurul tarihinden sonraya rastlaması durumunda, 75 ve üstü milli olmuş faal futbolcular, futbolu bıraktıktan sonra genel kurul delegesi olabileceklerdir. Çok sayıda özel ve resmi milli maçın olduğu ülkede başarılı bir futbolcu da 75 kez milli olmayı çok rahat başarır.'' 
     
     LİGLERİN TESCİLİ 
     Bakan Şahin, yeni düzenleme ile liglerin tescilinin, sezonun bitiminden 45 gün sonra yapılmasını, bunun yanında Futbol Federasyonu'nda başkan dahil 15 yönetim kurulu üyesinin genel kurulca seçilmesini istediklerini bildirildi. 
     Şahin, tasarıda liglerin isim hakkından elde edilecek gelirin büyük bir bölümünün ikinci ve üçüncü liglere verilmesinin öngörüldüğünü ifade ederek, ''Tasarıda Üçüncü Futbol Ligi'nin biraz daha korunduğunu ve kulüplerin isim hakkından elde edilen gelirden daha büyük bir pay alacağını göreceksiniz. Bunun sebebi de birinci ve ikinci ligdeki takımlara futbolcu yetiştiren ve bu iki ligin altyapısı konumunda olan üçüncü ligin maddi bakımdan biraz desteklenmesi gerektiğidir. Bunun için payı Üçüncü Futbol Ligi takımları için biraz artırdık'' diye konuştu. 
     Futbol Federasyonu'nun kendi denetimini kendisinin yapmasını istediklerini, bu nedenle iç denetim mekanizmasını biraz güçlendirdiklerini söyleyen Bakan Şahin, ''Biz bu tasarı ile özerkliği daha güçlendirmek, federasyonun sorunlarını kendi içinde çözecek bir mekanizmayı kurmak istedik'' dedi. 
     
</TEXT>
</DOC>
