<DOC>
<DOCNO> 207644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/siyaset/siy04.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
GP'ye yardıma tedbir 
</HEADLINE>
<TEXT>

   Maliye, harcamalarının Uzan Grubu'nca karşılandığını tespit ettiği GP'nin 2004 yılında alacağı Hazine yardımına tedbir konmasını istedi 
   
   Maliye Bakanlığı, 3 Kasım seçimleri öncesi Genç Parti'nin yaptığı propaganda harcamalarının, Uzan Grubu'na ait şirketlerce ödendiği gerekçesiyle, partinin 2004'te alması gereken 11 trilyonluk Hazine yardımına tedbir konulmasını istedi. 
   Maliye Bakanlığı'nın hazırladığı raporda, Uzan Grubu şirketlerinin yaptığı usulsüz harcamaların GP'nin 2004'te alacağı yardımın çok üzerinde olduğu ve bu nedenle, GP'nin 2005 ve 2006'da alacağı Hazine yardımına da tedbir konulmasının istenebileceği öğrenildi. 
   İmar Bankası soruşturması kapsamında Uzanlar'a ait şirketlerin hesaplarını inceleyen Bakanlık, şirketlerin, GP'nin seçim öncesinde yaptığı harcamalar için fatura kestiğini, ancak sonradan düzenlediği belgelerle, bu faturaları hiç kesilmemiş gibi gösterdiğini açığa çıkardı. Anayasa Mahkemesi'nin konuyu pazartesi günü karara bağlanacağı öğrenildi. Bütçe Yasası'na göre, Hazine'nin, pazartesi akşamına kadar GP'nin alacağı Hazine yardımını ödemesi gerekiyor. Mahkeme, pazartesi günü tedbir koyarsa ödeme yapılmayacak. 
   Bu arada Yargıtay Başsavcılığı, GP'nin "100'ü aşkın beldede teşkilatlandık" bildiriminin doğru olup olmadığını tespit etmek için inceleme başlattı. 
   
   
   
</TEXT>
</DOC>
