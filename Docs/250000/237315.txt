<DOC>
<DOCNO> 237315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonyas02.html </URL>
<DATE> 2004/05/04/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Dünya Basın Özgürlüğü Günü'nde düşündürücü rakamlar... 
</HEADLINE>
<TEXT>

     Burak Coşkun AA 
Birleşmiş Milletler, 2004 yılında şu ana kadar 19 gazetecinin öldürüldüğünü ve 22 ülkede 133 gazetecinin cezaevinde bulunduğunu açıkladı. 
     3 Mayıs Dünya Basın Özgürlüğü Günü dolayısıyla BM İnsan Hakları Yüksek Komiser Vekili Bertrand Ramcharan, yayınladığı açıklamada, ifade özgürlüğünün tüm insan haklarının teşviki ve korunması için temel oluşturduğunu belirterek, bu özgürlüğe saygı duyulması ya da ihlal edilmesinin bir barometre gibi ülkelerin insan hakları yükümlülüklerine ne kadar uyduklarını gösterdiğini kaydetti. 
     Bertrand Ramcharan, barometredeki rakamlar gibi, basın mensuplarının tüm dünyadaki durumlarının da gerçekleri yansıttığını ifade etti. 
     Ramcharan tarafından yayınlanan açıklamaya göre, 2004'de şu ana kadar 19 gazeteci öldürüldü, 22 ülkede 133 gazeteci halen cezaevinde bulunuyor. Geçen yıl 1460 gazeteci fiziksel saldırıya uğradı, 73 kişi de İnternet'te yayınladıkları bilgi nedeniyle tutuklandı. Ayrıca birçok gazeteci kayboldu, taciz veya çeşitli şiddet eylemlerine maruz kaldı. 
     Bu verilerin kişisel insan hakları ihlallerinin ifadesi olduğunu belirten Ramcharan, ayrıca dünyada birçok yerde iktidarların eylemlerinin hesabını vermeye hazır olmadıklarını, vatandaşın bilgilendirilmesine hoşgörü göstermediklerini ve düşüncelerin özgürce dolaşmasına dayanamadıklarını gösterdiğini kaydetti. 
     BM İnsan Hakları yetkilisi, bu yönetimlerin sadece tartışma ortamını değil demokrasi ve gelişme çabalarını da boğduklarını vurguladı. 
     
</TEXT>
</DOC>
