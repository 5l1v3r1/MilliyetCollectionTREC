<DOC>
<DOCNO> 214457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sondun16.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat'ın eşine "kara para aklama" soruşturması... 
</HEADLINE>
<TEXT>

     Paris savcılığının, Filistin lideri Yaser Arafat'ın eşi Soha hakkında, kara para aklamak suçundan ön soruşturma açtığı bildirildi. 
     Kamuoyunu sarsan skandal haberleriyle ünlü Le Canard Enchaine gazetesinde çıkan habere göre savcılık, Paris'te ikamet eden Soha Arafat'ın, İsviçre'den Fransa'daki bir bankaya her ay bir milyon euro aktarması üzerine ön soruşturma açmaya karar verdi. 
     Haberde, ''bankalarda kara para aklanmasını denetlemek için kurulan Tracfin isimli kuruluşun da iddiaları ciddi biçimde değerlendirdiği'' belirtildi. 
     Haberde, ''soruşturmanın, Soha Arafat'ın 2002 ve 2003 yıllarında Paris'teki hesabından bir Arap bankasına ve yine başka bir Fransız bankasına 9 milyon euro aktarması üzerinde yoğunlaştığı'' kaydedildi. 
     
</TEXT>
</DOC>
