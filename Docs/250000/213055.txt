<DOC>
<DOCNO> 213055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sondun06.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ozzy'nin karısı "Janet Jackson'dan daha fazlasını görmek isterim" 
</HEADLINE>
<TEXT>

     Amerikan CBS televizyonu, Justin Timberlake'ın Amerikan futbol süper kupası finali sırasında canlı yayınlanan müzik gösterisinde Janet Jackson'un sağ göğsünü açmasının ardından Pazar günü yapılacak Grammy müzik ödülleri töreninin yayınında görüntüyü geciktiren video sistemini kullanacak. 
     CBS'in teknik ekibinin, canlı yayında görüntüyü 5 saniyeden fazla geciktiren sistemi kurmaya çalıştığı, kanalın, Jackson ve Timberlake'in Pazar günkü törende daha açık sovlar yapmaya niyetlilerse etkinliğe katılmalarının yasaklanmasını isteyebileceği bildirildi. 
     Jackson ve Timberlake'ın şovunu hazırlayan MTV müzik kanalının Başkanı Tom Freston da sanatçılar tarafından kandırıldıklarını belirterek, Federal Haberleşme Komisyonu'nun açtığı soruşturmanın kendileri ve CBS'yi aklayacağını söyledi. 
     Grammy'e 5 dalda aday gösterilen Timberlake'in tören gecesinde sahne alması, Jackson'un da ödül vermesi bekleniyor. 
     Bu arada İngiliz rock şarkıcısı Ozzy Osbourne'un karısı Sharon, Justin Timberlake'ın Janet Jackson'un sağ göğsünü açmasıyla ilgili olarak, ''Janet'dan daha fazlasını görmek isterdim'' dedi. 
     Sharon Osbourne, sunuculuğunu yaptığı ''The Osbourne's Show''da, olaylı gösteriden ötürü ''hayal kırıklığına uğradığını'' belirterek, Janet Jackson ve Justin Timberlake'e, ''İkinizi de seviyorum ve çok saygı duyuyorum, ancak şova sahip çıkın. Bunu yaptınız, sahip çıkın'' diye seslendi. 
     Osbourne, gelecekte bu tür bir gösteride Jackson'un her iki göğsünü görmek istediğini de dile getirdi. 
     ABD'de Federal Haberleşme Komisyonu Başkanı Michael Powell, Amerikan futbol süper kupası finali sırasında yapılan, şarkıcı Justin Timberlake'in Janet Jacskon'un sağ göğsünü açtığı müzik gösterisinin televizyonlarda yayınlanmasıyla ilgili soruşturma açılması talimatı vermişti. Janet Jackson, özür dilemişti. 
     
</TEXT>
</DOC>
