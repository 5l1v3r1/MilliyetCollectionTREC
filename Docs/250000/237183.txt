<DOC>
<DOCNO> 237183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/soneko21.html </URL>
<DATE> 2004/05/04/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Tüzmen Suçlu Çin malı değil , bunun ithalatını yapan 
</HEADLINE>
<TEXT>

     Devlet Bakanı Kürşad Tüzmen, Türkiye'de ihracatın öğrenildiği ve kurumlaştığını belirterek, bundan sonra ihracatın düşüş göstermeyeceğini söyledi. 
     Ankara Hipodrom'da ''Komatek-20 8. Uluslararası İş ve İnşaat Makina Teknoloji Aletleri İhtisas Fuarı'' açıldı. 
     Fuarın açılışında konuşan Devlet Bakanı Tüzmen, son günlerde şikayetlerin yoğunlaştığı CE işareti konusunda ilgili kuruluşlarla gerekli toplantıların yapıldığını belirterek, listelerin ve tebliğlerin hazırlandığını bildirdi. Ancak alınan önlemlerin geçici olduğunu, daha kalıcı tedbirlere gerek olduğunu anlatan Bakan, Çin malları konusunda da şu ifadelere yer verdi 
     ''Hepimiz aynı ailenin içindeyiz. Suçu, bir milyon liraya Çin malı satanda aramamak gerekir. Bunun ithalatını yapanda aramak gerekir. Hep birlikte etik değerleri paylaşırsak sıkıntıları aşarız.'' Bakan Tüzmen, ithalat artışı konusunda da ihracatında, ithalatında artış gösterdiğini dile getirerek, kişi başına geliri 3 bin 500 dolar olan bir ülke ile 36 bin dolar olan ülke arasında farklılık olacağını belirtti ve rakamın düşük olduğu ülkelerde dengenin farklı olacağını kaydetti. 
     Yerli malı ithalatının kendileri için çok önemli olduğunu vurgulayan Tüzmen, elektronik, makina ve otomotiv gibi sektörlerin kendileri için yıldız sektörler olduğunu kaydetti. Makina ihracatının toplam ihracat içindeki payının yüzde 3 oranında olduğunu, kapasite kullanım oranlarına bakıldığında makina imalat sektöründe artışların görüldüğünü belirten Tüzmen, bugün dünyanın en gelişmiş ülkelerine bu sektörde ihracat yapıldığını bildirdi. 
     Tüzmen, işadamlarının vize sorununun aşılacağını belirttiği konuşmasında, ihracatın da 50 milyar doları aşacağını söyledi. ''Daha önce 30 milyar dolar hedef koymuştuk. Şimdi 50 milyar dolarlık psikolojik hedef koyuyoruz. Artık Türkiye'de ihracat aşağı inmez. Türkiye ihracatı öğrendi ve ülkemizde ihracat artık kurumlaştı'' diyen Bakan, 115 milyar dolar olan dış ticaret dengesinin 130 milyar dolar hacmine ulaşacağını sözlerine ekledi. 
     
     VİZE KUYRUĞU 

     Ankara Ticaret Odası ATO Başkanı Sinan Aygün, tüccar ve sanayicinin AB üyesi ülkelerin elçilik kapılarında vize için beklediğini dile getirdiği konuşmasında, ''Benim tüccarım yurtdışına kaçak gitmek isteyenlerle aynı kuyrukta olmamalı''dedi. Bu durumu ''onur kırıcı'' olarak niteleyen Aygün, Gümrük Birliği şartlarının yeniden gözden geçirilmesini istedi. 
     AB ülkelerinin Türkiye'ye 7 yılda 75 milyar dolar ihracat yaptığını hatırlatan Aygün, Türkiye'de üretilen malların ithalatına karşı olduklarını tekrar etti. 
     
     ÇAĞLAYAN'IN SÖZLERİ 

     Ankara Sanayi Odası ASO Başkanı Zafer Çağlayan, açılacak olan fuardaki makinaları gördükçe Ankara sanayisinin nereden nereye geldiğinin görüldüğünü belirterek, girdi maliyetlerinin ucuzlaması durumunda, sanayicinin rekabet gücünün önemli ölçüde artacağını söyledi. 
     ''Elektrik fiyatlarını, SSK primlerini ayarlayın, bizi rakiplerimizle eşit hale getirin. Bakın o zaman nasıl üretim ve ihracat oluyor'' diyen Çağlayan, CE işareti konusunda sanayicinin kafasını taşa çarptıktan sonra, aklının başına geldiğini söyledi. 
     Türkiye Odalar ve Borsalar Birliği TOBB Başkanı Rifat Hisarcıklıoğlu da Ankara'nın, kendisine yakışır bir fuar alanına ihtiyacı bulunduğunu ifade ederek, İstanbul'da Dünya Ticaret Merkezi'nin açıldığını ve merkezin ticaret şehri haline geldiğini kaydetti. 
     
     BÜROKRASİDEN ŞİKAYET ETTİ 

     Ankara Valisi Yahya Gür yaptığı konuşmada, başkente fuar alanı yapılması konusunun büyükşehir belediyesinin görevi içinde bulunduğunu kaydederek, valilik olarak, belediyeyi yönlendirebileceklerini ve yardımcı olabileceklerini söyledi. Gür, 4 yıldan beri Ankara'da serbest bölge kurulması konusunda çalıştıklarını ama bürokratik engelleri kaldıramadıklarını vurgulayarak, kendisi de bürokrat olmasına rağmen, bürokrasiden zaman zaman şikayet ettiğini söyledi. 
     Hipodrom alanında açılan Komatek-20 Fuarı'na, yaklaşık 300 firma katılıyor. Büyük iş makinalarının yanı sıra, küçük imalat sanayine ilişkin makinalarda bulunuyor. Fuar, pazar gününe kadar açık kalacak. 
     
</TEXT>
</DOC>
