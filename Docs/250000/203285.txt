<DOC>
<DOCNO> 203285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sontur25.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağar 'Erdoğan'ın, Denktaş ile ilgili sözlerinin doğru tarafı yok' 
</HEADLINE>
<TEXT>

     DYP Genel Başkanı Mehmet Ağar, Başbakan Recep Tayyip Erdoğan'ın, ''Denktaş, danışmanlarını gözden geçirsin'' sözlerinin doğru bir tarafı olmadığını ifade ederek, ''Böylesine bir konuyu basın huzurunda söylüyorsanız bunun bir anlamı vardır'' dedi. 
     Kamu- Sen Genel Başkanı Bircan Akyıldız ve Yönetim Kurulu üyeleri Ağar'ı ziyaret ettiler. 
     Akyıldız ziyarette yaptığını konuşmada Kamu Yönetimi Temel Kanun Tasarısı'na ilişkin endişelerini aktarmak için DYP'yi ziyaret ettiklerini söyledi. 
     Tasarının kapalı kapılar ardında yeterince tartışılmadan hazırladığını öne süren yerel yönetimlerle ilgili bölümlerde ''üniter yapıda büyük zafiyet doğuracak yetki bağımsızlıklarına'' ilişkin düzenlemelerin bulunduğu iddia etti. Akyıldız, ''Bu tasarı yasalaşırsa özellikle Güneydoğu ve Doğu Anadolu'da şehir devletleri anlayışı ortaya çıkabilir'' dedi. 
     KKTC'de gerçekleştirilen seçimlere de değinen Akyıldız, ''KKTC halkı öyle bir karar gerçekleştirmiştir ki, AB'den vazgeçmeden ama kimlik zafiyeti yaşamadan KKTC'deki varlığının devamı yönünde karar verdiği kanaatindeyiz'' dedi. 
     Akyıldız, bu sonuçlardan sonra ''milli kahraman Denktaş'a daha büyük görevler düştüğünü'' söyledi. 
     Mehmet Ağar da Türkiye'de yıllardan beri kamu yönetiminden şikayet edildiğini belirtti. 
     Demokrasinin çoğunluğunun azınlığa tahakkümü değil, her türlü fikrin ortaya konulabilmesinde bir zemin olması gerektiğini anlatan Ağar, önemli yasaların tartışma süreci ve bu süreç sonunda varılacak ulaşmaya hazırlanması gerektiğini söyledi. 
     Daha rasyonel, akılcı, verimli, dinamik, millete hizmet üreten bir kamu yönetim anlayışı olmasını beklemenin herkesin hakkı olduğunu kaydeden Ağar, ''Ulusal birlik konusunda bir zedelenmenin olmasının herkesi rahatsız edeceğini'' belirtti. Ağar, ''Buna kimsenin 'evet' diyebilmesi mümkün değildir. Bu konudaki hassasiyetimizi herkesin göstermesi lazım gelen bir hassasiyet olduğunu ifade ediyorum'' dedi. 
     Tasarıyla denetleme kurumlarının da kaldırıldığını ifade eden Ağar, ''Hükümet bütün bu yanlışlarından dönmek durumundadır. 'Biz nasıl olsa çoğunluğu ele geçirdik istediğimizi yaparız' anlayışı korkarım ki demokrasilerin zafiyeti olan, iktidarları keyfi yönetim gibi bir yanlışlığa götürebilir.'' diye konuştu. 
     
     KKTC SEÇİMLERİ 
     Ağar, KKTC seçimlere değinirken Kıbrıs'ın Türkiye açısından taşıdığı önemi vurguladı. 
     Sonuçların Annan Planı'na ''Yüzde yüz bir teslimiyet olmadığını'' gösterdiğini anlatan Ağar, ''Kıbrıs, bir yanda AB bir yanda da varlığını devam ettirebilme konusundaki iradeyi ortaya koymuştur. Dolayısıyla burada büyük tecrübelere sahip olan Denktaş'a önümüzdeki dönemde daha ağır mesuliyetler yükleneceği ortadadır'' dedi. 
     Dışişleri Bakanı ve Başbakan Yardımcısı Abdullah Gül'ün açıklamalarıyla AB'nin Genişlemeden Sorumlu Komiseri Verheugen ile aynı paralele düştüğünü ileri süren Ağar, Başkan Erdoğan'ın ''Denktaş, danışmanlarını gözden geçirsin'' dediğini belirterek şöyle devam etti 
     ''Denktaş uzakta birisi değildir. Telefonu kaldırdığınız anda görüşebilirsiniz ve her meseleyi paylaşırsınız. Böylesine bir konuyu basın huzurunda söylüyorsanız bunun bir anlamı vardır. Bu bir siyasi mesaj içerir ve doğru bir tarafı yoktur.'' Ağar, bu tür açıklamalarla neyin amaçlandığını anlayabilmesinin mümkün olmadığını da kaydetti. 
     
</TEXT>
</DOC>
