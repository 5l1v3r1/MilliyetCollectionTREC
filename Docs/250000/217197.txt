<DOC>
<DOCNO> 217197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sonspo16.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de neşeli antreman... 
</HEADLINE>
<TEXT>

     Birinci Süper Futbol Ligi'nde, zorlu Gaziantepspor deplasmanından 5-1'lik farklı galibiyetle ayrılan Fenerbahçe, hafta sonu Galatasaray ile yapacağı derbi maçın hazırlıklarına ara vermeden başladı. 
     Sarı-lacivertlilerin Samandıra Tesisleri'nde gerçekleştirilen antrenmanında futbolcuların bir hayli neşeli olması dikkat çekti. 
     Dün akşamki maçta forma giyen futbolcular düz koşu yapmakla yetinirken, diğer futbolcular dar alanda çift kale maç oynadılar. 
     Sakatlık sorunları olan Rebrov, Mehmet, Selçuk ve Tomas antrenmana katılmazken, bu futbolcuların çalışmasını salonda sürdürdüğü bildirildi. Tedavisine devam edilen Serhat da takımdan ayrı çalıştı. 
     
     YARIN İZİN YAPACAKLAR 
     Teknik direktör Christoph Daum, Galatasaray maçı öncesi futbolcularına 1 gün izin verdi. 
     Sarı-lacivertliler, 29 Şubat Pazar günü ezeli rakipleriyle yapacakları derbi maçının hazırlıklarına, 25 Şubat Çarşamba gününden itibaren devam edecek. 
     
     İRAN FEDERASYON YETKİLİLERİ STADI GEZDİ 
     Futbol Federasyonu Başkanı Haluk Ulusoy'u ziyaret için İstanbul'a gelen İran Futbol Federasyonu Başkanı Dr. Dadkan ve federasyon yönetim kurulu üyeleri Fenerbahçe Şükrü Saracoğlu Stadı'nı gezdi. 
     İran federasyonundan oluşan 8 kişilik heyetin, stat müdürlüğünden stadın yönetimi, güvenliği ve daha birçok konuda brifing aldıktan sonra, gezerek hatıra fotoğrafı çektirdikleri bildirildi. 
     Fenerbahçe Şükrü Saracoğlu Stadı'nı tam bir ''futbol arenası'' olarak nitelendirdiği ifade edilen İran federasyon yetkililerinin, Fenerbahçe'yi İran'a davet etmek istedikleri ifade edildi. 
     
</TEXT>
</DOC>
