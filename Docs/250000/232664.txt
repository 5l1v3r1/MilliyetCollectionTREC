<DOC>
<DOCNO> 232664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/siyaset/siy20.html </URL>
<DATE> 2004/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Nadir'e iade yolu 
   İngiltere'de yayımlanan The Sunday Telegraph gazetesi, Kıbrıs referandumlarında "evet" çıkması halinde, Asil Nadir'in de aralarında bulunduğu bazı kişilerin İngiltere'ye iade edilebileceğini yazdı. KKTC'yi Avrupa'da İngiliz yasalarından kaçanların son sığınma adresi olarak gösteren gazete, bu adresin de Ada'nın her iki kesiminin de AB'ye girmesiyle birlikte kaybolacağını kaydetti. 
   
   KKTC'ye su projesi 
   Mersin'in Anamur ilçesindeki Kocaçay üzerinde yaptırılacak Alaköprü Barajı'ndan "KKTC'ye Boruyla Su Götürme Projesi" yatırım programına alındı. Anamur Kaymakamı Hulusi Kaya, projeyle ilgili etüt ve fizibilite çalışmalarının tamamlandığını bildirdi. 
   İhale için ön çalışmaların devam ettiğini anlatan Kaya, "Proje için 10 trilyon 410 milyar lira kaynak ayrıldı" diye konuştu. 
   
   'Erdoğan Avrupa'nın sevgili çocuğu' 
   Kıbrıs Rum Yönetimi lideri Tasos Papadopulos, Yunanistan'da yayımlanan Etnos gazetesine demecinde, Başbakan Recep Tayyip Erdoğan'ı övdü ve "Erdoğan Avrupa'nın sevgili çocuğu. Avrupa'nın umudu. Avrupa yıllardır Türkiye'de askerin etkinliğinden endişe etti. İlk kez Erdoğan çıkıp farklı şeyler yapabileceğini gösterdi. Dünyada askerlerin yeri nerede olması gerekiyorsa, Türkiye'de de orada olması yönünde bir yol izliyor" dedi. Rumlara referandumda "hayır" çağrısı yaptığı için vicdanının rahat olduğunu söyleyen Papadopulos, Rumlardan "hayır" çıkması durumunda, AB'nin Kuzey'le ticarete başlamasına itirazı olmadığını belirtti. 
   
   Rum Kesimi'nde telekulak skandalı 
   Rum gizli servislerinin, BM ve AB yetkililerinin telefon görüşmelerini dinlediği ileri sürüldü. Politis gazetesine göre, Rum Kesimi'ndeki AB yetkilileri, telefon görüşmelerinin dinlendiğini Brüksel'e ihbar etti. AB'li yetkililerinin, özellikle Annan Planı ile ilgili görüşlerinin öğrenilmesi için dinlendiğini yazan gazete, BM yetkililerinin de benzer şik yetleri bulunduğunu belirtti. BM Genel Sekreteri Kofi Annan'ın Kıbrıs Özel Temsilcisi Alvaro de Soto'nun çalışma arkadaşlarının, Lefkoşa'daki Kıbrıs müzakereleri sırasında yaptıkları telefon görüşmelerinde kullandıkları kelime ve cümleleri, daha sonra Rum yetkililerin ağzından aynen duyduklarında şaşkına döndüğünü vurgulayan Politis, "Derin devlet devrede" dedi. 
   
   De Soto'nun Kıbrıs modası 
   Kıbrıs'ta referandum için geri sayım sürerken, BM Genel Sekreteri Kofi Annan'ın Kıbrıs Özel Temsilcisi Alvaro De Soto, Kıbrıs halkına giyimiyle "yeni bayrağa alışın" mesajı verdi. KKTC'de bir resim sergisinin açılışına "Birleşik Kıbrıs Cumhuriyeti" bayrağının renklerinden oluşan kırmızı şapka, sarı tişört ve mavi gömlek giyerek gelen De Soto, "Halka mesaj veriyorum" dedi. 
   
   'KKTC'yi tanıyan AB'yle sorun yaşar' 
   Yunanistan Dışişleri Bakanı Petros Moliviatis, referandumda Rumların "hayır" demesi halinde AB ülkelerinin KKTC'yi tanımasının imk nsız olduğunu söyledi. "Kıbrıs'ın kuzeyi müktesebat uygulansın veya uygulanmasın AB toprağıdır" diyen Moliviatis, üçüncü ülkelerin KKTC'yi tanımaları halinde AB ile sorunları olacağını savundu. Kathimerini gazetesine açıklamalarda bulunan Moliviatis, Rumların "hayır" demeleri halinde AB'nin Türk tarafına ekonomik destek verebileceğini kaydederek, "Mesele Kıbrıslı Türklere ekonomik yardım değildir, bu yardımın nasıl verileceği konusudur. Kıbrıs Cumhuriyeti Rum Kesimi devre dışı bırakılarak yardım direkt Kıbrıslı Türklere verilebilir" diye konuştu. 
   
   Rum Kesimi'nde 'hayır'lar azalıyor 
   Kıbrıs Rum Kesimi'nde referandum öncesi "hayır" oylarının oranında düşüş, buna karşı kararsızların oranında artış görüldü. Kamuoyu araştırmalarında "evet" diyenler de ilk kez yüzde 21'e yükseldi. SRİ kamuoyu araştırmalar şirketinin, Rum Kesimi'nde 14 - 16 Nisan tarihleri arasında yaptığı anketin sonuçlarına göre, "hayır" diyenler yüzde 54, kararsızlar da yüzde 29 oranında bulunuyor. "Evet"ler ise yüzde 17. Aynı şirketin daha önceki araştıması "hayır"ları yüzde 71 olarak belirlemişti. Kararsızların artışı, DİSİ'nin evet kararı alması ve AKEL'in de hayır kararını değiştirebileceği sinyali vermesinden kaynaklandı. 
   
   
</TEXT>
</DOC>
