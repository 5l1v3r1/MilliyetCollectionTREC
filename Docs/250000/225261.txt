<DOC>
<DOCNO> 225261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sontur11.html </URL>
<DATE> 2004/03/24/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
İETT şoförünün psikolojisi bozuk... 
</HEADLINE>
<TEXT>

     İstanbul'da her gün yaklaşık 1.5 milyon yolcuyla muhatap olan İETT şoförlerinin, çalışma koşullarından dolayı psikolojilerinin olumsuz etkilendiği, öfkelerini kontrol edemedikleri ve önemli bir bölümünün her gün yolcularla tartıştığı belirlendi. 
     Belediye-İş Sendikası İstanbul İETT Taşıt Şubesi ve İETT Çalışanları Derneği'nin işbirliğinde İnsan Sağlığı ve Eğitim Vakfı İNSEV tarafından yapılan araştırma kapsamında, toplam 758 şoförle görüşüldü. 
     İETT sürücülerinin çalışma koşullarına ilişkin gerçekleştirilen araştırmada, şoförlerin yüzde 85'inin dinlenmek ve yemek için yeterince zaman ayıramadıkları ortaya çıktı. Şoförlerin yarısı dinlenmek ve yemek yemek için hiç zaman ayıramadığını, yüzde 35'i ise biraz zaman ayırabildiğini ifade etti. 
     Araştırmaya katılan şoförlerin yüzde 73.9'u gece uykularını tam alamadıklarını, yüzde 69'u da ''gündüz uyumaya eğilimli olduklarını'' kaydederken, yüzde 'ü horlama, yüzde 21'i ise ''uykudan boğulur tarzda uyanma'' rahatsızlığı bulunduğunu bildirdi. 
     Şoförlerin yüzde 8'inin psikiyatrik tedavi gördüğü, yüzde 24'ünün de psikolojik yardıma ihtiyaç duymalarına karşın tedavi için başvurmayarak kendi yöntemleriyle sorunlarıyla baş etmeye çalıştıkları saptanan araştırmada, katılımcılardan sadece yüzde 6'sı öfkesini kontrol edebildiğini, yüzde 10'u ise ''sürekli öfkeli olduğunu'' bildirdi. 
     İETT şoförlerinin yüzde 67'si ''öfkelerini içe atmakta güçlük çektiklerini'' belirtirken, yüzde 5'i ''öfkelerini tümüyle içe attıklarını'', yüzde 5'i ''tümüyle dışa yansıttıklarını'', yüzde 48'i de ''çoğunlukla dışa yansıttıklarını'' kaydetti. 
     Aynı şoförlerin yüzde 34'ü her gün, yüzde 18'i de haftada bir kez yolcularla tartıştıklarını ifade etti. 
     Şoförlerin yüzde 82.5'i sigara içtiğini söylerken, bunların yüzde 15'i günde 2 paket ve daha fazla kullandığını belirtti. 
     
     KOLTUKLAR BEL, DİREKSİYON KAS AĞRITIYOR 
     Araştırmadan elde edilen sonuçları AA muhabirine değerlendiren İNSEV Başkanı Prof. Dr. Zeki Kılıçaslan, İstanbul'un trafiğinde stresli ve zor çalışma koşullarında görev yapan İETT şoförlerinin öfke düzeylerinin ''anlamlı oranda'' yüksek bulunduğunu söyledi. 
     Öfkesini büyük oranda kontrol edenlerde halsizlik ve baş dönmesi, sıcak ya da soğuk basması, migren ya da baş ağrıları ve ülser sorunları saptandığını vurgulayan Kılıçaslan, şoförlerin öfke durumlarının fiziksel sağlıklarını önemli ölçüde etkilediğini bildirdi. 
     Kılıçaslan, ağır çalışma şartlarının hafifletilmesinin de önemine işaret etti. 
     İETT şoförlerinin görev yaptıkları bazı otobüslerin ergonomik açıdan hiç iyi olmadığına dikkat çeken Kılıçaslan, şoförlerin kötü koltuklar nedeniyle bel, direksiyon nedeniyle de kas ağrısı çektiklerini söyledi. 
     Kılıçaslan, fizik tedavi uzmanlarının tavsiyeleri doğrultusunda ve ergonomik standartlarda koltuk alınması gerektiğini kaydetti. 
     Çalışma koşullarından kaynaklanan en önemli sorunların otobüslerin fiziksel koşullarından oluşan ortopedik hastalıklar, çalışma ortamının yarattığı stres faktörüne bağlı öfkelilik durumu, düzensiz ve uzun çalışma koşullarına bağlı uyku bozuklukları olduğunu ifade eden Kılıçaslan, araştırmaya göre İETT şoförlerinin temel ihtiyacının ise fazla mesaiye gerek duymadan istedikleri ücreti alabilmeleri ve dinlenmeleri olduğunu sözlerine ekledi. 
     
</TEXT>
</DOC>
