<DOC>
<DOCNO> 238373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/soneko18.html </URL>
<DATE> 2004/05/08/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Satıcı 2025 yılında 18 milyon daha, tarım dışı yeni işgücü oluşacak... 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, mevcut şartların devam etmesi durumunda Türkiye'de 2025 yılında 18 milyon daha tarım dışı yeni işgücünün oluşacağını belirtti. 
     Akdeniz İhracatçı Birlikleri AKİB , Erciyes Üniversitesi Sürekli Eğitim Merkezi ERSEM ve Küçük ve Orta Ölçekli Sanayi Geliştirme ve Destekleme İdaresi Başkanlığı KOSGEB Kayseri Merkez Müdürlüğü'nce düzenlenen ''Dış ticaret elemanı yetiştirme kursu''nu başarıyla tamamlayan kursiyerlere, sertifikaları verildi. 
     TİM Başkanı Oğuz Satıcı, sertifika töreninde yaptığı konuşmada, İstanbul'da düzenlenen ''Forum İstanbul-Hedef 2023''de eğitim çalışmalarının ağırlıklı olarak ele alındığını hatırlatarak, bu tür eğitim çalışmalarının büyük önem arz ettiğine dikkati çekti. 
     Kayseri'de düzenlenen eğitim çalışmasının genişleyerek tüm Türkiye'ye yayılması gerektiğini ifade eden Satıcı, şöyle konuştu 
     ''Forum İstanbul-Hedef 2023'de ağırlıklı olarak eğitim çalışmaları ile Avrupa ve Ortadoğu'daki gelişmeler ele alındı. Forum'da ortaya atılan rakamlara göre mevcut şartlar devam ederse 2025'de Türkiye'de 18 milyon daha tarım dışı yeni işgücü oluşacak. Yani 18 milyon kişiye daha istihdam sağlamamız gerekecek. Bizim geleceği yakalamamız için, AB'nin üyesi, bölgesinde barış, huzur ve refahın temsilcisi bir Türkiye oluşturmamız için çok daha hızlı ve üretken olmamız lazım. Bunun için eğitim çalışmalarında daha aktif olmamız gerekiyor. Artık Küçük olsun, benim olsun mantığını yıkacağız. Yerine Büyük olsun, bizim olsun mantığı ile hareket edeceğiz ve çok daha büyük işlere imza atacağız.'' TİM Başkan Vekili Adnan Ersoy Ulubaş, dış ticaret elemanı yetiştirme kursuna katılan 30 kişinin çeşitli kuruluşlarda istihdam edildiğini, bu alanda Kayseri'de 30 kişiye daha ihtiyaç duyulduğunu belirtti. 
     Erciyes Üniversitesi Rektörü Prof. Dr. Zeki Yılmaz da konuşmasında, üniversite- sanayi işbirliğinin önemine dikkat çekti. AK Parti Kayseri Milletvekili Mustafa Elitaş, TBMM'de sanayi ve ticaret alanında yapılan yasal düzenlemeler hakkında bilgi verdi. 
     Konuşmaların ardından kursu başarıyla tamamlayan 30 kursiyere sertifikaları verildi. 
     
</TEXT>
</DOC>
