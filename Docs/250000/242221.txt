<DOC>
<DOCNO> 242221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/dunya/adun.html </URL>
<DATE> 2004/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölen Iraklıları bir Türk sayıyor 
</HEADLINE>
<TEXT>


Londra'da yaşayan Hamit Dardağan, kurucusu ve yöneticisi olduğu 'Iraqbodycount' sitesiyle Irak'taki sivil ölümlerin bilançosunu tutuyor 

Menderes Özel 


ABD Başkanı George W. Bush'un Irak'ta savaşın sona erdiğini açıklamasının üzerinden bir yıl 24 gün geçerken Amerikan, İngiliz ve diğer koalisyon ülkelerinin kayıpları sürekli artıyor. Savaşın başladığı 20 Mart 2003'ten bu yana 799 Amerikan askeri, 67 İngiliz askeri yaşamını yitirdi. Diğer yandan 15 aydır, birçoğu sivil binlerce Iraklı erkek, kadın, çocuk öldü. Batı basını ölen koalisyon askerlerine isimleriyle yer verirken kimse ölen Iraklıların sayısını bilmiyor. Ne koalisyon ne de geçici Irak yönetimi Saddam'ın devrilmesiyle "özgürleşen" ancak işgalin neden olduğu kaosun kurbanı olan sivil Iraklıların kaydını tutmakla pek ilgilenmiyor. Londra'da yaşayan bir Türk, Hamit Dardağan ise kurduğu IraqBodyCount.net Irak ceset sayımı sitesinde azimle ölen Iraklıların bilançosunu tutuyor En az 9.148, en çok 11.005 ölü. 
AFP, Reuters, AP gibi ajansların Irak haberlerinde bu ülkedeki sivil zaiyat konusunda referans gösterdiği çok uluslu bir proje olan IraqBodyCount'un kurucusu Hamit Dardağan 43 , kendisini ölen Iraklıların bilançosunu tutmaya iten nedenleri Milliyet'e anlattı 

Trajik biten yaşamlar 
Ben ve diğer kurucu John Sloboda, IraqBodyCount projesine 2003'ün başında, savaştan önce başladık. Trajik bir şekilde son bulmuş yaşamları hem onurlandırmak hem de hükümetleri savaştan sorumlu olan ABD ve İngiliz kamuoyunu, ödenen insan bedelinden haberdar etmek istedik. 

Tahminde bulunmuyoruz 
Ölen sivillerin kesin sayısını kimse bilemiyor. Eksiksiz bir döküm yapmak yıllar alabilir. Birçok vakada, işgalin neden olduğu ölümleri sadece akrabalar, arkadaşlar biliyor. IraqBodyCount'u diğer ölüleri sayma girişimlerinden farklı kılan, bizim tahminlerde bulunmayışımız. Biz sadece medya, morg, hastane kayıtlarına dayanıyoruz ve bildirdiğimiz ölümlerin en az iki önemli medya kuruluşu veya tanınan bir sivil toplum kuruluşu tarafından rapor edilmesine önem veriyoruz. Bu da bizim saygınlığımızı artırıyor. Ancak yine de şunu söylemeliyim ki, gerçek ölü sayısı bizim bildirdiğimizin çok üzerinde olmalı. 
Siteye, çoğu ABD'den 3 milyon kişi girdi. Koalisyon askeri kayıplarının dökümünü tutan lunaville.org daki dostlarımız sitelerine sadece nisanda 2 milyon kişi girdiğini bildirdi. Bu da kamuoyunun sivil kayıplara olan ilgisinin daha az olduğunu gösteriyor. 

En geçerli kaynak biziz 
Projede yer alan ekip arkadaşlarımın bir kısmı ABD'de diğerleri İngiltere'de yaşıyor. Projeye başladığımızda anti - Amerikan, Saddam yanlısı olmakla suçlandık. Ancak bugün, Irak'taki sivil ölümleri konusunda en yetkin kaynak olarak tanımlanıyoruz. Kayıtlarımız ABD, İngiliz basınının yanı sıra Reuters gibi haber ajanslarında kaynak olarak yer alıyor. 


</TEXT>
</DOC>
