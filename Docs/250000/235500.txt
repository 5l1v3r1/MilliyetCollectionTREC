<DOC>
<DOCNO> 235500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sondun13.html </URL>
<DATE> 2004/04/28/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Endonezya'da çatışmalar sürüyor, ölü sayısı 36'ya çıktı 
</HEADLINE>
<TEXT>

     Endonezya'nın Baharat adalarında Moluk Müslümanlarla Hıristiyanlar arasındaki çatışmalarda bugün 1 kişi öldü, 13 kişi yaralandı. 
     Polis sözcüsü Albay Zainuri Lubis, geçen pazar günü başlayan çatışmalarda ölü sayısının 36'ya, yaralı sayısının 159'a yükseldiğini söyledi. 
     Adaların başkenti Moluku'da bu sabah erken saatlerde kimliği belirsiz kişiler birkaç mahallede saldırı düzenlerken, Hıristiyanlarla Müslümanların yaşadığı semtleri ayıran caddelerde şiddetli çatışmalar yaşandı. 
     Binaların tepelerinde mevzilenmiş keskin nişancılar arasındaki çatışmaların ise birkaç saat sürdüğü, Nasıra Protestan Kilisesi ve etrafındaki 7 evin yakıldığı bildirildi. 
     Görgü tanıkları, kilise ve civarındaki evler yakılırken askerlerin müdahale etmediğini, yakılan evlerindeki eşyalarını almalarını ise askerlerin kendilerine silah doğrultarak engellediğini ileri sürdü. 
     Polis ve askerlerin devriye gezdiği kentte birçok mağaza ve bankanın kapalı olduğu bildirildi. 
     Ambon Polis Müdürü Tuğgeneral Bambang Sutrisno ise kentte güvenlik koşullarının iyileşmekte olduğunu iddia etti. 
     Endonezya'nın başkenti Cakarta'nın 2400 kilometre doğusundaki Moluk'ta Hıristiyanlarla Müslümanlar arasında 1999'da başlayan çatışmalarda 9 binden fazla kişi ölmüş, taraflar 2002'de barış yapmışlardı. 
     
</TEXT>
</DOC>
