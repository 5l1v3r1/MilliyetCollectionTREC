<DOC>
<DOCNO> 229085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sonyas08.html </URL>
<DATE> 2004/04/06/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
TV izlemek küçük çocuklarda dikkat bozukluğuna yol açıyor 
</HEADLINE>
<TEXT>

     ABD'de yayılan bir araştırma, televizyon izlemenin küçük çocuklarda dikkat bozukluğuna yol açtığını ortaya koydu. 
     Seattle'daki Çocuk Hastanesi ve Bölge Tıp Merkezi'nin yürüttüğü araştırma, okul öncesi dönemde çocukların günde televizyon izledikleri her saatin gelecek yaşamlarında yüzde 10'luk bir dikkat dağılımına neden olduğunu gösterdi. 
     Araştırmanın, televizyon izlemenin dikkati yoğunlaştırma süresini kısalttığına ilişkin bulguları desteklediği ve Amerikan Pediatri Akademisi'nin 2 yaşından küçüklere asla televizyon izlettirilmemesi yönündeki tavsiyesini haklı çıkardığı belirtildi. 
     Araştırmacı Dr Dimitri Christakis, ''Çocukların televizyon izlememesini gerektiren pek çok sebep var. Diğer bazı araştırmalar da televizyon izlemenin çocuklarda obezite ya da agresifliğe sebep olduğunu ortaya koymuştur'' dedi. 
     Pediatrics dergisinin Nisan sayısında yayınlanan ve yaşları bir ila üç olan iki grup çocuk üzerinde yapılan araştırmanın sonuçları, televizyonun çocukları aşırı şekilde uyardığını ve gelişmekte olan beyinlerini sürekli olarak yeniden şekillendirdiğini ortaya çıkardı. 
     Hükümetin desteklediği araştırmaya bin 345 çocuk katılırken, ailelere de çocukların televizyon izleme alışkanlıkları ve 7 yaşına geldiklerinde dikkat bozukluğu yaşayıp yaşamadıklarına dair sorular soruldu. 
     Sürekli televizyon izleyen çocukların konsantrasyon zorluğu çektiği, durmaksızın ve düşünmeden hareket ettiği ve çabucak kafalarının karıştığı belirtildi. 
     Araştırma sonuçlarına göre, ABD'de 1 yaşındaki çocukların yüzde 36'sı hiç TV izlemiyor, ancak günde bir ya da iki saat televizyon izleyen yüzde 37 civarındaki çocuğun yüzde 10 ya da 20'sinde dikkat sorunu yaşama riskinin yüksek olduğu ifade ediliyor. 
     Günde üç ya da dört saat televizyon izleyen yüzde 14'lük kesimin ise hiç televizyon izlemeyen çocuklara göre dikkat bozukluğu riskinin yüzde 30-40 oranında arttığı kaydediliyor. 
     Üç yaşındaki çocuklarda televizyon izlemeyenlerin oranı sadece yüzde 7 iken, bu yaştaki çocukların yüzde 44'ü günde bir ya da iki saat, yüzde 27'si dört saat, yüzde 11'i beş ya da altı saat ve yüzde 10 civarı da günde yedi saat ya da daha fazla süreyle televizyon izliyor. 
     Amerikan Pediatri Akademisi, sosyal, duygusal ve zihni yeteneklerini olumsuz etkilediği için 2 yaş altındaki çocuklara asla televizyon izlettirilmemesi uyarısında bulunmuştu. 
     Çocuk eğitim programları yapan Susam Sokağı yapımcıları da araştırma sonuçlarını değerlendirmeye alacaklarını açıkladı. 

     
</TEXT>
</DOC>
