<DOC>
<DOCNO> 210209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sontur11.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir gram eroin, beyindeki bir milyon hücreyi öldürüyor... 
</HEADLINE>
<TEXT>

     Özellikle gençler için büyük tehdit olan, kullananlara sahte dünya sunan uyuşturucular beyin fonksiyonlarını etkilerken, bağımlılık yaptığı kişiyi adım adım ölüme götürüyor. 
     Emniyet Müdürlüğü kaynaklarından derlenen bilgilere göre, uyuşturucu maddeler arasında en tehlikesi eroin olarak biliniyor. Vücuda giren bir gram eroin beyindeki bir milyon hücreyi öldürüyor. Eroinin, 1-2 kez kullanımı bile bağımlılık yapmaya yetiyor. 
     Diğer bir uyuşturucu olan kokain ise kullananlarda, zihin yetilerinin azalması ve duygusal bitkinlikle birlikte giden ruhsal çöküntüye yol açıyor. Kişilik ve karakter değişmeleri ortaya çıkan kokain kullanıcılarında, toplum ve ahlak dışı davranışlar görülüyor. İleri derecede kokain kullananlar, psikolojik bozukluklar yaşıyor. 
     Uzun süre kokain kullananlarda, iştahsızlık, zayıflama, uykusuzluk, mide bağırsak bozuklukları ve cinsel gücün azalması gibi fiziki belirtiler ortaya çıkıyor. 
     
     ZEKA ZEHRİ ESRAR 
     Çok şiddetli bir beyin zehri olarak nitelendirilen esrar, özellikle zekayı etkilediği için ''zeka zehri'' olarak nitelendiriliyor. 
     Esrarla ilgili halk arasında, ''kimyasal madde olmadığı ve bitki olduğu'' şeklinde yanlış bir düşüncenin bulunduğu fakat esrarın diğer uyuşturuculara her zaman basamak teşkil ettiğine dikkat çekiliyor Esrar kullananlarda, görme halüsinasyonları, zaman ve mekan algısı bozuklukları, irade zayıflığı, cinsel sapmalarla ilgili davranış bozuklukları görülüyor. 
     
     DİĞER ZEHİRLER 
     En etkili ve bir o kadar da tehlikeli olan LSD, ilk alındığında aldatıcı tesirini gösteriyor. Kullanan kişi kendini rüya aleminde sanıyor ve beynin çalışması etkileniyor. LSD kullanıcıları, üzerlerindeki yorgunluğu atmak ve beyninin yeniden çalışması için bu zehre ihtiyaç duyuyor. Dünyada son zamanlarda adından sık sık söz ettiren uyuşturucu olan ecstacy ve afyon da diğer uyuşturucular gibi ruh ve beden çöküntüsüne neden oluyor. 
     
     UYUŞTURUCUNUN İSİMLERİ 
     Uyuşturucu maddelere, kullanıcıları ve satıcıları arasında ilginç isimler veriliyor. 
     Eroine mal, beyaz, toz, beyaz kelebek, kağıt üstü, H Eyç , junk, haşhaş, staff, charlie, kireç, kar, cevher, kız, beyaz peynir, ilaç, something isimler veriliyor. 
     Esrar, derman, ot, plakala, mühür, sarıkız, anten, sarma, paspal, gıya, gogo, gonca, kuru, cigara, cigaralık, marijuna, deli gonca, ahna, henry, patates, keçi, yeşil, kendir, elek altı, siyah, saddam, kenevir jelatin, mal, sarı çiçek, sündüz, cam macunu, kına, kuriş, gubar, nane olarak isimlendiriliyor. Kokaine, kok, koko jamboo, kola, pırlanta, otoban, beyaz tren, pudra, toz şeker gibi isimler verilirken, ecstacye Ex, E, beyaz kumrular, soda, uçuş, kanat gibi adlar takılıyor. 
     Uyuşturucu haplara ise genellikle leblebi, roş, papik, sarı bomba ve aspirin gibi isimlerle anılıyor. 
     
</TEXT>
</DOC>
