<DOC>
<DOCNO> 225353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/siyaset/siy04.html </URL>
<DATE> 2004/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Planlı bir Beykoz yaratacağız' 
</HEADLINE>
<TEXT>

      İSTANBUL Milliyet 

   
   Beykoz'a 1999 seçimlerinde DSP'den belediye başkanı seçilen, bu seçimde CHP'den aday olan Alaaddin Köseler, "Yeni dönemde de Beykoz planına, Beykozlu tapusuna kavuşacak" dedi. Köseler, planlı bir Beykoz yaratırken, diğer yandan gecekondu dönüşüm projesini hayata geçirmek istediklerini söyledi. Kooperatif binaları inşa ederek, gecekondularda ikamet edenleri bu konutlara yerleştirme sözü veren Köseler, şunları kaydetti "Göreve geldiğimden bugüne, gecekondu ve imar sorunuyla uğraştım. Kamu mülklerinin çoğu işgal edilmişti. Seçim sözleri, imar afları, göç nedenleriyle vahim bir tabloyla karşı karşıyaydık. Belediyenin arazileri bile yağmalanıyordu. İlçenin sadece yüzde 14'ünü özel mülkiyete ait taşınmazlar oluşturuyor. Sanırım, dünyanın hiçbir yerinde böyle bir tabloya sahip bir yerel yönetim birimi yoktur. Bu mülkiyet dağılımı, yetki alanını sınırlıyor. Birçok yasaya tabiyiz. Bugün bulunduğum noktada, 4.5 yıllık bir uğraşın boşa gitmediğini görüyorum." 
   Köseler, vaatlerini "5 bin kişiye iş bulunacak. Kadın sağlığıyla ilgili birimleri yaygınlaştırak. Beykoz Engelliler Rehabilitasyon Merkezi açılacak. Omurilik felçlileri için merkez kurulacak. Beykoz'a yat limanı yapılacak. Stadyum yenilenecek" diye sıraladı. 
   
   
   
   
   
</TEXT>
</DOC>
