<DOC>
<DOCNO> 222814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonsiy11.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin "Uzan oy isteyeceğine 8.5 katrilyon liranın hesabını versin" 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Sokakta siyaset yaparak 'Ben oy istiyorum' diye dolaşmadan önce Sayın Uzan, 8.5 katrilyonluk para nerede bunun hesabını versin'' dedi. 
     Başbakan Yardımcısı Şahin, AK Parti'nin Beyoğlu Belediye Başkan adayı Ahmet Misbah Demircan ile birlikte ilçedeki seçim çalışmalarına katılarak, Kasımpaşa'da esnaf ziyaretinde bulundu. 
     Bir kahvehanede vatandaşların ''Uzanlar'la ilgili konu nedir Gazetelerde okuyoruz'' şeklindeki sözleri üzerine Şahin, bütün olup bitenlerin halkın gözü önünde cereyan ettiğini belirterek, ''Açılmış olan davalar var. Uzanlar'dan baba ve oğul şu anda kaçaktır. Eğer bir suç işlememişlerse gelsinler, bağımsız yargı organlarına teslim olsunlar'' diye konuştu. 
     ''Milletin 8.5 katrilyonluk parasının neden toplandığını'' soran Şahin, ''Paraları kendi bankanızda topladınız. Sonra onu kendi şirketlerinize aktararak, kasaları bomboş bıraktınız. Bu kadar parayı, Hazine garantisi olduğu için milletin sırtına yüklediniz. Bunun hesabını versinler'' dedi. 
     ''Sokakta siyaset yaparak 'Ben oy istiyorum' diye dolaşmadan önce Sayın Uzan, 8.5 katrilyonluk para nerede bunun hesabını versin'' diyen Başbakan Yardımcısı Mehmet Ali Şahin, sözlerini şöyle sürdürdü 
     ''Eğer elindeyse gelsin koysun. TMSF diyor ki, 'Gel bir ödeme planı yap. Bunu öde. Nerede bu para ' Millet İmar Bankası'na parasını yatırdı, 8.5 katrilyon... Bankanın işleri iyi gitmeyince baktılar ki kasada bu para yok. Nerede bu para Bu sorunun cevabını ben vermeyeceğim, onlar verecek. Bu parayı millet ödüyor.'' Bakan Şahin, TMSF'nin özerk bir kuruluş olduğunu, Hükümet'ten talimat alarak çalışmadığını ve yasası bulunduğunu dile getirerek, ''Bu konuda yasa da çıkardık. Kimin üstüne mallarını aktarırlarsa aktarsınlar, 7 kat sülalesine de aktarsa yakalarına yapışıp alacağız. Hükümet olarak kararlıyız'' dedi. 
     Kendilerinden önce el konulan bankaların ceremesini de milletin ödediğini hatırlatan Şahin, ''Şimdi onlar da TMSF'ye yeni ödeme planları sunacaklar. Eğer sunmazlarsa, bu paraları ödemezlerse, onların başına da bir öncekinin başına gelenler gelir. Hiç kimsenin gözünün yaşına bakmayacağız'' diye konuştu. 
     
     YATIRIM DANIŞMA KONSEYİ TOPLANTISI 
     Başbakan Yardımcısı Şahin, dün gerçekleştirilen Yatırım Danışma Konseyi toplantılarına da değinerek, ''Bizden önce hükümet döneminde Kemal Derviş ekonomiden sorumlu devlet bakanıyken yapılmak için iki defa teşebbüste bulunuldu, ama yapılamadı. Bir türlü gerçekleştirilemedi. Şimdi gerçekleşmişse, Türkiye'de artık güven veren, istikrarlı bir yönetimin, hükümetin olduğunu gösterir'' dedi. 
     İstanbul'a üst düzey yöneticileri gelen 19 şirketin yıllık cirosunun Türkiye'nin bütçesinin 4 katı olduğunu da vurgulayan Şahin, şunları kaydetti 
     ''Bu kişilerin Türkiye'de yatırım yapmak amacıyla gelmeleri, değerlendirme yapmaları, önümüzdeki günlerde yabancı sermayenin Türkiye'ye gelişi açısından önemli. Bir ülkede istikrar varsa, siyasi istikrar varsa, demokrasi işliyorsa, o ülkeye ilgi artar. Bizim 1.5 yıla yakın süre içinde Türkiye'ye kazandırdıklarımızı gösterir. Artık Türkiye'ye güven duyuluyor. Türkiye, sözü dinlenen itibarlı bir ülke haline gelmiştir.'' Mehmet Ali Şahin, bir gazetecinin ''Cumhurbaşkanı Ahmet Necdet Sezer tarafından TBMM'ye iade edilen AB Uyum Yasaları'ndan 3 tanesiyle ilgili son duruma'' ilişkin sorusu üzerine de, şöyle konuştu 
     ''AB Uyum Yasaları, 33 maddeydi. 30 maddesini uygun gördü. 3 maddesiyle ilgili tereddütleri var. Onu Meclis'te tekrar görüşürüz. Endişeye mahal yok. Adalet Komisyonu ve Meclis, 'Anayasa'ya aykırılık var mı' değerlendirir. Eğer Cumhurbaşkanı haklıysa, o istikamette değişiklik yaparız. Meclis Anayasa'ya aykırılık görmezse aynen iade ederiz.'' 
     
     ESNAF ZİYARETİ 
     Başbakan Yardımcısı Şahin, Başbakan Recep Tayyip Erdoğan'ın daha önce evinin bulunduğu Kasımpaşa Kaptanpaşa Mahallesi'nde de esnaf ziyareti yaptı. 
     Erdoğan'ın gençliğinde futbol oynadığı ve kendisinin de 2 dönem başkanlık yaptığı Erok Spor Kulübü'nü de ziyaret eden Şahin, buradaki fotoğrafları inceledi. 
     Esnaf ve vatandaşlara karanfil dağıtan Şahin, çocuklara da bisküvi verdi. 
     Bu arada, Mehmet Ali Şahin, Kaptanpaşa Mahallesi'nde bazı binaların üst katlarında yapılan inşaatlarla ilgili bir soru üzerine, belediyenin, bu binaların inşaat ruhsatı olup olmadığını inceleyeceğini bildirdi. 
     
</TEXT>
</DOC>
