<DOC>
<DOCNO> 214775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sonspo09.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ultraslan Derbi saat 16.00'da oynansın, 2750 bilet istiyoruz 
</HEADLINE>
<TEXT>

     Galatasaraylı taraftarlar, sarı-kırmızılı ekibin, Fenerbahçe ile 29 Şubat Pazar günü Fenerbahçe Şükrü Saraçoğlu Stadı'nda yapacağı derbi maç için çeşitli taleplerde bulundu. 
     Galatasaray'ın en büyük taraftar derneği Ultraslan, internet sitesinden bir açıklama yaparak, derbi maçla ilgili taleplerini sıraladı. 
     Açıklamada, önümüzdeki haftaların maç saatlerinin belirlendiği ifade edilerek, ''Kadıköy'deki Fenerbahçe maçımız yaklaşıyor. Yalnız federasyon tarafından açıklanan saatte bir yanlışlık olduğunu farkettik. Olimpiyat Stadı'ndaki maç güvenlik sebebi ile saat 16.00'da oynanmıştı. Maç öncesi ve sonrasında ise ne içeride, ne de dışarıda herhangi bir olay yaşanmamış, tam bir sportmenlik çerçevesinde başlayan maç aynı şekilde nihayete ermişti. Şimdi ise, Galatasaraylılar olarak, Fenerbahçelilere Olimpiyat Stadı'nda hangi hakları tanıdıysak, aynı hakları Kadıköy'de de istiyoruz'' denildi. 
     Maçın saatinin ilk yarıda olduğu gibi saat 16.00'ya alınması talep edilen açıklamada, ''Ayrıca, stat kapasitesinin yüzde 5'ini, yani 2.750 adet bilet istiyoruz. Fenerbahçeliler '55 bin kişilik stadımız var' dediklerine göre 2.750 bileti de vermek durumundadırlar'' denildi. 
     Ultraslan Derneği açıklamasında ayrıca, Atatürk Olimpiyat Stadı'ndaki ilk maçta kendilerinin yaklaşık 10 bin kişilik yeri boş bıraktıklarını belirtilerek, aynı boşlukların bu maçta da bırakılması isteği yer aldı. 
     Dernek, bu isteklerinin kulüp başkanı Özhan Canaydın tarafından, İstanbul Valisi, Emniyet Müdürü, Futbol Federasyonu ve Fenerbahçe Kulübü ile yapılacak görüşmelerde dile getirilmesini istedi. 
     
</TEXT>
</DOC>
