<DOC>
<DOCNO> 249562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/yasam/axyas01.html </URL>
<DATE> 2004/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyanır uyanmaz bebeğe mama vermeyin 
</HEADLINE>
<TEXT>


Bebeğinizin daha huzurlu uyuması için, uyanır uyanmaz biberon verilmemesi, kundaklanmaması ve aile içi dayanışma gerekiyor... 

NESRİN COŞKUN İzmir DHA 

Annelerin en büyük şik yetlerinin bebeklerinin ağlaması ve uyumamasıdır. Bu sorunu araştıran SSK Tepecik Eğitim Hastanesi Çocuk Sağlığı ve Hastalıkları Uzmanı Esra Arun Özer, "Bebeğim çok uyanıyor, sürekli ağlıyor" diye yakınan 40 aile ve bu tür sorunlar yaşamayan 70 aileyle bir anket çalışması yaptı. Uyuyamayan bebeklerin daha çok kundaklanan bebekler olduğunun ortaya çıktığını kaydeden Dr. Özer'in sonuçlara ilişkin değerlendirme ve önerileri şöyle oldu 
"Biz 6 aydan sonra bebeğin ayrı odada yatırılmasını öneriyoruz. Bebeklerini kundaklayan aileler bu sorunla daha çok karşılaşıyor. Bebek uyandıktan sonra hemen beslemeye, biberonla gıda vermeye çalışan ailelerde uyku sorunu daha fazla. Oysa bebek uyandıkça emziğinin verilmesi, yanına oyuncağının koyulması ya da kucağa alınıp hafif pışpışlanması yeniden uyumasını kolaylaştırıyor. Her uyandığında bebeğe hemen biberon verilmemesi, annenin daha huzurlu tutulması, bebeğin sıkı sıkı kundaklanmaması gerekiyor. Aile içi dayanışmanın iyi olduğu ailelerde bebek daha huzurlu oluyor. Gazının olması, kulak iltihabı, idrar yolu enfeksiyonu da uyku bozukluğuna yol açabilir. " 


</TEXT>
</DOC>
