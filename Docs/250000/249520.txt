<DOC>
<DOCNO> 249520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/guncel/axgun02.html </URL>
<DATE> 2004/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hortum anneyi kalbinden vurdu 
</HEADLINE>
<TEXT>


Türkiye'de karadaki ilk hortum felaketini yaşayan Sünlü köyü, dün üç kurbanı gözyaşlarıyla uğurladı. İki çocuğu ölen Aysel Cinci perişan 

YILDIZ YAZICIOĞLU, AYDIN HASAN Ankara 

Çubuk'un Sünlü köyünde önceki gün yaşanan hortum felaketi, ardında yıkılmış bir anne yüreği ve şaşkınlık içinde insanlar bıraktı. Felaketin ardından Ankara'nın Çubuk ilçesine bağlı 85 haneli Sünlü köyünün yaklaşık üçte biri harabeye dönüştü. İlköğretim okulu ve öğretmen lojmanı da hasar görürken, hortumun, okulların tatile girmesinin ardından meydana gelmesi, daha büyük bir faciayı önledi. 
Amcalarıyla birlikte tarlaya giderken hortuma kamyonette yakalanan 7 yaşındaki Kürşat ve 9 yaşındaki Bahar'ın annesi Aysel Cinci'yi, ilaçlar ya da teselli sözleri sakinleştiremedi. 

Kendini suçluyor 
Çocuklarına izin verdiği için kendini ve eşini suçlayan Cinci, gözyaşları içinde, Bahar'a daha yeni banyo yaptırıp amcası Hacı Cinci ve yengesi Hayriye Cinci'ye emanet ettiğini anlattı. Hayriye Cinci de, hortumda yaşamını yitirmişti. 
Cenaze evinde, gün boyu ölüme kardeşiyle birlikte giden Bahar'ın okumayı çok sevdiği ve derslerinde çok başarılı bir öğrenci olduğu konuşuldu. 
Oğlu Murat Cinci Ankara Üniversitesi Tıp Fakültesi İbni Sina Hastanesi Yoğun Bakım Servisi'nde ölüm kalım savaşı veren ve eşi Hayriye Cinci'nin ölümünden haberi olmayan Hacı Cinci'nin omurlarında zedelenme tespit edildi. 
Köylülerden Hasan Çorman, Cinci ailesinin fertlerinin içinde bulunduğu kamyonun savrulmasının, hortumun hızını kestiğini anlattı. Çorman, "Kızıl bir bulut gibi görünüyordu. Hortumun hızı, kamyonu önüne katınca kesildi. Köyün dışına gitti" diye konuştu. 
Deprem felaketlerinden sonra görmeye alışık olduğumuz Kızılay çadırları, ilk kez bir hortum afeti sonrasında görüldü. Milliyet'i çadırlarına konuk eden Yücel ailesi, evlerinin ikinci katındaki cumbalı duvarın tümüyle nasıl uçup gittiğini anlatırken şaşkındı. Aile, dairedeki koltuk takımını da hiçbir yerde bulamadıklarını anlattı. 
Çubuk'ta bir başka dram da, Demir ailesinin evinde yaşandı. Hortuma, seralarında çalışırken yakalanan Halil ve Ayşe Demir ile çocukları Recep yaralı kurtuldu. Aile çadır kurdu. Seradan ise geriye hiç iz kalmadı. Sünlü köyünde bir yandan da hortumzedelerle örnek bir dayanışma yaşanıyor. Köy halkı, hortumzedelere evlerini açtı. Ankara'dan çok sayıda meraklı da, hortumun etkilerini görmek için köye geldi. 


</TEXT>
</DOC>
