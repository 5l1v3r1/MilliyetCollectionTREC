<DOC>
<DOCNO> 209862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sondun15.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Şiiler'den, "Saddam idam edilsin" gösterisi... 
</HEADLINE>
<TEXT>

     Irak'ın başkenti Bağdat'ta binlerce Şii, gösteri yaparak, devrik diktatör Saddam Hüseyin'in idam edilmesini istedi. 
     Saddam Hüseyin yakalandığından bu yana ilk kez idam edilmesini isteyen bir gösteri yapıldı. 
     Sadr Kenti olarak bilinen Şiilerin kontrolündeki mahalleden kent merkezindeki Firdevsi meydanına kadar yürüyen yaklaşık 5 bin gösterici, ''Saddam Savaş Suçlusudur, Savaş Esiri Değil'', ''Saddam'ı İdam Edin'' diye slogan attı. 
     Göstericiler, Şii lider Muktada El Sadr'ın posterlerini taşıdılar. 
     Firdevsi meydanındaki Saddam'ın heykeli, Bağdat'ın işgal edildiği ilk gün göstericiler tarafından yıkılmıştı. 
     Muktada Sadr'ın büro başkanı El Şeyh Gait el Hazal, gösteri sonunda yaptığı konuşmada, ''Bu ülkenin yaşadığı bazı sorunlar var. Bu bizim haklarımız için yaptığımız bir çağrıdır'' dedi. 
     Gösteri olaysız sona erdi. 
     Necef kentinde de bugün yüzlerce kişinin katıldığı benzer bir gösteri yapıldığı bildirildi. 
     
</TEXT>
</DOC>
