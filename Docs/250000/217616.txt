<DOC>
<DOCNO> 217616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/yasam/yas02.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Demir gibi bir Türkiye' için... 
</HEADLINE>
<TEXT>

   Sağlık Bakanlığı, demir eksikliği anemisini ortadan kaldırmak için "Demir gibi Türkiye" projesi başlattı. 1 milyon bebeğe demir damlası dağıtılacak 
      Burcum Devrez 
   
   SAĞLIK Bakanlığı'nın, demir eksikliği anemisini ortadan kaldırmak için başlattığı "Demir gibi Türkiye" projesi Hyatt Regency Otel'de yapılan bir basın toplantısıyla tanıtıldı. 6 trilyon bütçeli kampanya kapsamında 1 milyon bebeğe ücretsiz demir damlası dağıtılacak. 
   
   Rüyam gerçekleşiyor 
   SAĞLIK Bakanı Akdağ, "Öğretim hayatım boyunca demir öncelikli konumdu. Allah bana Sağlık Bakanı olmayı bahşetti. Bugün bu projeyle rüyam gerçekleşiyor" derken, bir toplumun geleceği için demirin altından daha önemli olduğunu söyledi. 
   BEBEKLERE ilk 6 ay içinde sadece anne sütü verilmesinin çocukların gelişimi açısından son derece önemli olduğunu belirten Akdağ, "İlk 6 ay sadece anne sütü, sonra da koruyucu demir damlası verirsek, meseleyi ülkemizden silip atabilecek güçteyiz" dedi. 
   
   Sanatçılardan destek 
   KAMPANYAYA destek veren Hülya Avşar, Cüneyt Arkın, Derya Baykal, Tayfun Talipoğlu, FB'li futbolcular Ümit Özat ve Kemal Arslan ile manken Tuğba Karaca, annelere "Sağlık ocaklarına gidip ücretsiz verilecek damlaları alın" çağrısında bulundular. 
   
   
</TEXT>
</DOC>
