<DOC>
<DOCNO> 227600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/soneko35.html </URL>
<DATE> 2004/04/01/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
İş Bankası'ndan çiftçiye "traktör kredisi" 
</HEADLINE>
<TEXT>

     İş Bankası, tarım sektörünü destekleme çalışmaları kapsamında çiftçilere ''traktör kredisi'' verecek. 
     İş Bankası Adana Merkez Şubesi'nden yapılan açıklamada, Ziraat Odaları aracılığıyla alınan çiftçilik belgesi ile buşvurulacak, 3-6 veya 8 ay anapara ve faiz ödemeli krediyle sıfır kilometre traktör alımında kolaylık sağlanmasının amaçlandığı belirtildi. 
     Açıklamada, kredinin aracın anahtar teslim bedelinin en fazla yüzde 75'i tutarında verileceği, faiz oranının ise banka tarafından günlük olarak ilan edilen ilgili vadedeki spot faiz oranı olarak uygulanacağı ifade edildi. 
     Tarımı destekleme çalışmaları kapsamında ''Küçük ve Orta Ölçekli Tarımsal İşletmeler Kredisi''nin de uygulandığı belirtilen açıklamada, bu kapsamda 50 dekar ve üzeri tarımsal araziye sahip işletmelerin 6 ay vadeli en fazla 20 milyar lira tutarında kredi kullanabilecekleri kaydedildi. 
     Ekim döneminde başlayacak kredinin vadesinin ise ürünün hasat ve pazarlama dönemine denk getirileceği, bu krediden yararlanan üreticilerin talepte bulunması üzerine 3 aylık yeni bir ''hasılat kredisi'' kullandırılacağı bildirildi. 
     
</TEXT>
</DOC>
