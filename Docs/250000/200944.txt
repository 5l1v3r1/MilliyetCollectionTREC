<DOC>
<DOCNO> 200944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sontur18.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Otobüsten inerken düşen 10 yaşındaki Birhan, kurtarılamadı... 
</HEADLINE>
<TEXT>

     Antalya'da, annesi ile otobüsten inerken dengesini kaybederek düşen 10 yaşındaki çocuk, hastaneye kaldırılırken yolda öldü. 
     Akdeniz Koleji 3. sınıf öğrencisi 10 yaşındaki Birhan Sırgeligil, annesi ile eve gitmek üzere bindiği otobüsten, Burhanettin Onat Caddesi'nde inmek istedi. Annesinin ardından otobüsten inerken dengesini kaybederek düşen Birhan Sırgeligil, ağır yaralandı. Birhan Sırgeligil, hastaneye götürülürken yolda yaşamını yitirdi. 
     Kazanın ardından gözaltına alınan otobüs şoförü, daha sonra serbest bırakıldı. 
     Babasının doktor olduğu bildirilen Birhan Sırgeligil'in cenazesine Antalya Devlet Hastanesi'nde savcı tarafından inceleme yapıldı. İncelemede, çarpmanın etkisiyle çocuğun omuz kısmında, göğsünde ve yüzünde darbe olduğu belirlendi. 
     Hastanede savcının incelemesini bekleyen ve hayli üzgün olan baba Erhan Sırgeligil, gazetecilerin sorularını yanıtlayamazken, ailenin yakınları, çocuğun otobüsten indikten sonra dengesini kaybederek düştüğünü ve bu sırada otobüsün hareket ederek çocuğa çarptığını iddia ederek, şoförün kusurlu olduğunu ileri sürdüler. 
     
</TEXT>
</DOC>
