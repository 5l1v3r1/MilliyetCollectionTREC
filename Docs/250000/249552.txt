<DOC>
<DOCNO> 249552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/spor/spo00.html </URL>
<DATE> 2004/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
EURO 2004 Notları 
</HEADLINE>
<TEXT>



Advocaat hedefte 
HOLLANDA basını, Çek Cumhuriyeti karşısında 2-0 öndeyken gelen 3-2'lik mağlubiyetin faturasını Teknik Direktör Dick Advocaat'a çıkardı. Ünlü hocanın turnuva sonrası görevine son verileceği, hatta Letonya maçında bile sahaya çıkmasının istenmediği iddiaları ortaya atıldı. Yeni teknik adam olarak Cruyff'un ismi öne çıkıyor. 

Almanya ayaklandı 
LETONYA ile golsüz beraberliği Alman basını "felaket" olarak yorumladı. Çeyrek final şansının mucizelere bağlı olduğu vurgulanırken, Bild gazetesi "Bu ne rezalet " başlığını attı. Der Tagesspiegel ise Almanya'nın lisanslı futbolcu sayısının 6 milyon bile Letonya'nın 2 milyon 300 binlik nüfusundan fazla olduğuna dikkati çekti. 

Müthiş iddia 
İTALYA basını, C Grubu'nda iki komşu ülke İsveç ve Danimarka'nın son maçlarını 2 - 2'lik skorla kapatarak, kendilerinin önünü tıkayacağı iddialarını gündeme taşıdı. İki cephe de bunun aksini savunmasına karşın, Danimarka'nın yıldızı Tomasson ve kaleci Thomas Sörensen "2 - 2'den sonra takımlar mücadeleyi bırakabilir" yorumları yaptılar. 

Komplo teorisi 
ÇEK Cumhuriyeti'nin hocası Brückner'in, çeyrek finali garantiledikleri için Nedved'in yanı sıra birkaç oyuncusunu daha Almanya karşısında dinlendireceğini açıklaması Portekiz'de çeşitli senaryoları da peşinde getirdi. Çekler'in, Hollanda'dan kurtulmak için Almanlar'ın çeyrek finale çıkmasını isteyeceği ve işi sıkı tutmayacağı iddia ediliyor. 


</TEXT>
</DOC>
