<DOC>
<DOCNO> 222000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/soneko08.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
KOBİ'lere, dünya devleriyle ortaklık fırsatı... 
</HEADLINE>
<TEXT>

     Türkiye'de ilk kez 14 yıl önce İstanbul Ticaret Odası İTO bünyesinde faaliyete başlayan Türk Yan Sanayi Borsası, hızla küçük ve orta boy işletmelerin KOBİ oldukça yaygın olduğu Anadolu kentlerine yayılıyor. 
     AA muhabirinin edindiği bilgiye göre, dünya çapında üretim yapan büyük sanayi firmaları, 1990'lı yıllardan sonra, imalat birimlerini ülkeleri dışına kaydırıp, nihai ürün için ürettikleri parçaların sayısını azalttı. Gerekli olan parçaları, kaliteli üretim yapan yan sanayi kuruluşlarından, ''ortaklık'' ilişkisine girerek satın almaya başladı. 
     Daha sonra da bu firmaların kendileri için en kaliteli ve fiyat olarak en uygun malı kime ürettirecekleri konusunda arayış içine girmeleri sonucunda, Yan Sanayi Borsası kuruldu. 
     Ülkemizde de sanayinin gelişimine paralel olarak büyük önem kazanan yan sanayi üretimlerini, ulusal ve uluslararası düzeyde pazarlayacak bir organizasyona ihtiyaç duyuldu. Bu ihtiyaç ise İTO bünyesinde, BM desteğiyle 1990 yılında kurulan Türk Yan Sanayi Borsası YSB ile giderildi. 
     Halen, metal, plastik, kauçuk ve elektronik parça üreten KOBİ'lere, yurt içinden ve yurtdışından gelen talepleri, belli kriterler çerçevesinde dağıtan YSB, ülke çapındaki 1450 kayıtlı KOBİ'ye danışmanlık hizmeti veriyor. 
     KOBİ'lerin, YSB'ye gösterdikleri yoğun ilgi nedeniyle Konya Sanayi Odası KSO da üyelerine, aynı hizmetten yararlanmaları için YSB'nin Konya Temsilcisi oldu. Halen 46 kayıtlı üyeye sahip olan YSB Konya Temsilciliği, yurtdışına açılmakta zorlanan diğer üyelerini de söz konusu organizasyon içine dahil etmeye çalışıyor. 
     
     KALİTESİNE GÜVENEN KOBİ'NİN PAZAR SORUNU YOK 
     Konya'nın sermaye yönünden zayıf, ancak kaliteli yedek parça üreten KOBİ yoğunluğu açısından, Türkiye'nin önde gelen illeri arasında bulunduğunu belirten KSO Başkanı Ahmet Şekeroğlu, ''Geçtiğimiz yıl, yurtdışındaki firmalarla eşleştirme sonucu yapılan üretimlerden, 22 milyon EURO'luk iş hacmi ortaya çıktı. Şartları uyan tüm Konyalı sanayicileri, hiç bir üyelik ücreti almadan, dünya devlerinin yedek parçalarını üretmek için, bu şirketlerle ortaklık yapmaya çağırıyoruz'' dedi. 
     Bir yılda yurtdışından gelen yaklaşık 3 bin talebin Türkiye'de üretim yapan KOBİ'lerle eşleştirildiğini vurgulayan Şekeroğlu, ''Daha fazla üretim yapma ve dünyaya açılma fırsatı, küçük ve orta ölçekli sanayi kuruluşlarımızın ayağına kadar getiriliyor. Borsaya üye olan KOBİ'lerimizin, en büyük sorunu olan pazar bulma sıkıntısı, bu sistemle büyük ölçüde ortadan kalkıyor'' diye konuştu. 
     
</TEXT>
</DOC>
