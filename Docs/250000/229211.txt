<DOC>
<DOCNO> 229211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/yazar/uras.html </URL>
<DATE> 2004/04/07/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
70 milyonun 17 milyonu eve para götürebiliyor 
</HEADLINE>
<TEXT>

   
   70milyon nüfusumuz var. Bu nüfusun 50 milyonu 15 ve daha yukarı yaşta olup, çalışma çağındaki nüfus. 
   Bunların 29 milyonunu çalışmak istemeyenler, yaşlılar, öğrenciler, işsizler oluşturuyor. Çalışan insan sayımız 21 milyon. 
   Çalışan 21 milyonun 4 milyonu, ücretsiz aile işçisi... Para karşılığı değil, ailelerine yardım için çalışanlar. 
   Ücretli çalışanlar ile kendi işlerinde çalışanlar açık anlatımıyla ceplerine para girenler, evlerine para götürenler ve nüfusun geri kalanını besleyenler sadece 17 milyon kişi. 
   Ekonominin hedefi insanlara daha çok iş ve aş sağlamaktır. 
   Nüfusumuz artıyor. İstihdam edilen insan sayımız artmıyor. 
   2002 yılında istihdam edilen insan sayımız 21 milyon 354 bin idi. 2003 yılında çalışanların sayısı 207 bin azaldı. 21 milyon 147 bine düştü. 
   1998 yılında nüfusumuz 65.1 milyon iken istihdam edilen insan sayısı 21.9 milyon idi. 1999 yılında 21.6 milyon idi. Aradan yıllar geçti. Nüfusumuz 5 milyon arttı. Geldik 2003 yılı sonuna. İstihdam sayımız artmadı. Azaldı. 21.1 milyona düştü. 
   Hükümetler insanlara kamu kesiminde iş bularak istihdam sorununu çözemez. Hükümetler yatırımı ve üretimi artırmaya dönük ekonomi politikaları uygulayarak istihdam artışı sağlayabilir. Devamlı olarak ekonomiyi baskı altında tutan, ekonominin küçültülmesi üzerine inşa edilen ekonomi politikaları sonuçları Türkiye'de görüldüğü gibi istihdam sorununun giderek büyümesine yol açar. 
   2003 yılında 1 Ücretle çalışanların sayısı 82 bin arttı, 2 Kendi hesabına çalışanların sayısı 28 bin arttı, 3 Buna karşılık ücretsiz çalışan aile işçilerinin sayısı 317 bin azaldı. 
   Başlıca iller itibariyle ücretli istihdamın ve de kendi hesabına iş yapanların sayısının 2003 yılındaki değişimi ilginç görüntüler veriyor. 
   Adana'da, Ankara'da, Bursa'da, Erzurum'da, İstanbul'da, Samsun'da ücretli istihdam sayısı az da olsa artarken, Antalya'da, Gaziantep'te, İzmir'de geriledi. 
   Kendi hesabına iş yapanların sayısı Antalya, Erzurum, Gaziantep, İstanbul ve Samsun'da azalırken, Ankara, Bursa ve İzmir'de arttı. 
   Batı dünyasında istihdam rakamları her ay izlenir. Bu rakamlar enflasyon rakamları kadar hatta daha da önemli göstergelerdir. İstihdam rakamındaki aylık artış hükümetlerin başarısı olarak alkış toplar. İstihdam sayısındaki daralma hükümetleri ekonomi politikalarını gözden geçirmeye iter. 
   İş arayanların, 23 milyonluk işgücü rakamına bölünmesi ile bulunan işsizlik oranı bizim için bir şey ifade edemez. Bizim için önemli olan ücretle çalışan ve kendi hesabına çalışan nüfus toplamının, mutlak ve nispi olarak artması, büyümesidir. Bizde bu tersine bir gelişme içinde artma ve büyüme yok. Küçülme var. 
   Özür Gene kötü - karamsar bir yazı oldu... Ama ben ne yapayım .. N'olur iyi bir gelişmeyi haber veriniz de, onu yazayım .. 
   
   İstihdam edilen toplam nüfus ve işteki durumları Toplam Ücretli Kendi hes. Ücretsiz 2003 21.147 10.707 6.302 4.138 2002 21.354 10.625 6.274 4.455 2001 20.367 9.908 6.142 4.318 2000 20.579 10.198 6.138 4.243 1999 21.643 9.710 6.456 5.480 1998 21.909 9.837 6.300 5.772 1997 20.766 9.852 6.148 4.767 
   Açıklama 1997 - 1998 - 1999 rakamları ekim ayı rakamlarıdır. 
   
      
   
</TEXT>
</DOC>
