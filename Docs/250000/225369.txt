<DOC>
<DOCNO> 225369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/spor/spo02.html </URL>
<DATE> 2004/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'un üç temel taşı 
</HEADLINE>
<TEXT>

   Fenerbahçe Teknik Direktörü, yönetime ön transfer raporu sundu. Alex'in mutlaka alınmasını isteyen Alman hoca, Rüştü'nün ikna edilmesini, Nobre'nin de durumunun çözülmesini talep etti 
      YUSUF KOBAL 

   
   Kalede risk almıyor 
   CHRISTOPH Daum, önümüzdeki sezon Şampiyonlar Ligi'nde büyük hedefleri kovalayabilecek güçlü bir kadro için yönetim kuruluna ön rapor verdi. Fenerbahçe'nin hocası, raporunun ilk maddesini Alex'e ayırdı ve Sambacının mutlaka transfer edilmesini istedi. Listesinde kaleci sorununa da değinen Daum, Rüştü'nün takıma geri getirilmesi için talepte bulundu. Alman hoca, kaleci sorununa kökten çözüm için bunun şart olduğunu, yabancı hakkını da bu mevkide kullanmak istemediğini belirtti. 
   
   Önünü görmek istiyor 
   NOBRE'NİN kalması konusunda da sıkıntı yaşamak istemediğini vurgulayan Daum, "Kendisi takıma çabuk uyum sağladı" diyerek, yönetimden mayıs ayına kadar Brezilyalı golcünün durumuna açıklık getirilmesini talep etti. Alex, Rüştü ve Nobre konusunda fire verilmemesi halinde Daum'un transferde önceliği defans bölgesine ve sol kanata vereceği öğrenildi. Başarılı hoca, yardımcısı Murat Kuş vasıtasıyla Avrupa liglerinde gelişme gösteren yıldız adaylarını da gözlem altında tutuyor. 
   
   Samandıra'da korku serisi    Sarı-Lacivertli takımın dünkü antrenmanında sırasıyla Mehmet Yozgatlı, Rebrov, Tomas ve van Hooijdonk sakatlık geçirdi 
   ERDOĞAN DERMANCI 

   Recep komedisi 
   ADANASPOR maçı için dün Samandıra Tesisleri'nde tek idman yapan Fenerbahçe'de peş peşe gelen sakatlıklar korku yarattı. Kemal dışında, tüm oyuncuların katıldığı taktik çalışmada Mehmet Yozgatlı kendisini denedi. Genç oyuncu, sakatlığı nüksedince, antrenmanı yarım bıraktı. Daha sonra kaleci Recep de soyunma odasının yolunu tuttu. Recep'in bilgi vermeden içeri gitmesi Daum'u endişelendirdi. 
   
   Rebrov'a alkış 
   ALMAN hoca, Kaleci Antrenörü Immel'den bilgi alması için Recep'i yanına gönderirken, genç kalecinin kasığına gelen top nedeniyle ihtiyaç molası verdiği ortaya çıktı. Semih ile ikili mücadelede hafif sakatlık geçiren Rebrov, kendi kendine buz tedavisi uyguladı. Tomas kasığındaki, van Hooijdonk da ayağındaki ağrı nedeniyle çift kaleyi erken bıraktı. 
   
   Unakıtan'dan ziyaret    MALİYE Bakanı Kemal Unakıtan dün Fenerbahçe Kulübü'ne ziyarette bulundu. İstanbul Defterdarı Kadir Boy ile birlikte kulüp binasına giden Unakıtan, Başkan Aziz Yıldırım ve yöneticilerle bir süre görüştü. Yöneticilerle yemek yiyen ikiliye üzerinde adlarının yazılı olduğu birer formanın yanı sıra "Vergi.. Daha iyi bir Türkiye için" yazılı pankartla sahaya Fenerbahçeli oyuncuların yer aldığı bir fotoğraf hediye edildi. 
   
   
</TEXT>
</DOC>
