<DOC>
<DOCNO> 239109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonspo10.html </URL>
<DATE> 2004/05/11/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Trabzonspor'da Gökdeniz son maçta yok... 
</HEADLINE>
<TEXT>

     Trabzonspor'un yıldız oyuncusu Gökdeniz Karadeniz, ligin son haftasındaki Gençlerbirliği maçında takımdaki yerini alamayacak. 
     Teknik direktör Ziya Doğan, AA muhabirine, kasıklarında ağrısı bulunan Gökdeniz'in İstanbul'a gideceğini ve burada tedavi olacağını söyledi. 
     Doğan, Gökdeniz'in hem geçen sezon hem de bu sezon aralıksız olarak bordo-mavili takımda forma giydiğini belirterek, ''Gökdeniz, 2 yıldır takımda tüm maçlarda oynadı. Milli takım kamplarına katıldı, maçlarında oynadı. İyi bir biçimde dinlenemedi'' dedi. 
     Gökdeniz'i hem dinlendirme hem de tedavi amaçlı İstanbul'a göndereceklerini kaydeden Doğan, ''Gökdeniz, son maçta forma giyemeyecek. Yakında yine kampa katılacak. Onun için böyle bir durumu uygun gördük'' diye konuştu. 
     Gökdeniz'in yarın İstanbul'a gideceği ve Memorial Hastanesi'nde tedavi edileceği bildirildi. 
     
     40 MAÇTA 3564 DAKİKA 
     Trabzonspor'un yıldız oyuncusu bu sezon bordo-mavili takımın lig, Türkiye ve Avrupa Kupası'ndaki 40 maçında da takımdaki yerini aldı. 
     Gökdeniz, 40 maçta 3564 dakika maç başına 89 dakika sahada kalarak bordo-mavili takımda en fazla sahada mücadele eden oyuncu oldu. 
     
     DOĞAN VE TOLGA İSTANBUL'DA 
     Öte yandan Işık Sigorta tarafından geçen ayın teknik adamı seçilen Ziya Doğan ile altın oyuncusu seçilen Tolga Seyhan, ödüllerini almak üzere bu sabah İstanbul'a gittiler. 
     Bordo-mavili takımın bugün 16.00'da gerçekleştireceği antrenmanı yardımcı antrenörler yönetecek. 
     
</TEXT>
</DOC>
