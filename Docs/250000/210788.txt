<DOC>
<DOCNO> 210788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/spor/aspo.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
GENÇLİK İŞTE 0-0 
</HEADLINE>
<TEXT>

   Fatih Terim'in yeni Aslan'ı, Diyarbakırspor karşısında bu kez hayal kırıklığı yarattı. Futbol olarak vasatı aşamadı, pozisyon bulamadı, iki puan bıraktı, hedeflerinden bir adım daha uzaklaştı 
      
   90 dakika    ERHAN TELLİ 

   Galatasaray, sezonun ikinci yarısına ilk yarıdaki garip futboluyla başladı desek sanırız yanlış olmaz. Ne yapılan büyük operasyonlar, ne Antalya'da kazanılan maçlar, ne de şampiyonluğa eşdeğer kutlamalarla kaldırılan o kupa maalesef bazı şeyleri değiştirmeye yetmiş. Sarı - Kırmızılılar'ın 1.5 senedir yakasını bırakmayan o amansız istikrarsızlık hastalığı daha şimdiden genç Aslanlar'a bulaşmış, aynı şiddetle devam ediyor. Formaların içindeki isimler ve yüzler değişmiş ama zevksiz ve kötü futbol aynen duruyor. Lig sanki kabus gibi Galatasaray'ın geri dönüşünü beklemiş. Cim - Bom sıradan bir takım olmuş, her önüne gelene puan veriyor. 
   Maçın ilk yarısında Galatasaray'ın tek bir atağı, tek bir gol pozisyonu bile yok. Baskı kuran, gol arayan, rakip ceza sahasında kaçırdığı pozisyonlarla heyecan bulan taraf ev sahibi Diyarbakırspor... 
   Daha 10. dakikada Bakadal'ın kafasından auta giden top, ilk ciddi gol tehlikesi olarak notlara düşerken, aynı futbolcunun 43. dakikada Mondragon'u geçen bir topta boş kaleye gönderemediği pozisyon, Diyarbakırspor için şanssız bir an... 
   44. dakikada Serdar'ın frikik atışında direkte patlayan top ise Galatasaray takımının en şanslı saniyeleri... 
   Devre arası olurken, alışık olduğumuz görüntüler ve aynı suratı asık yüzler. 
   İkinci yarı başlarken, ilk devrede ayakta duramayan Volkan, Ayhan ve Bratu yine sahada. 47. dakikada sol kanattan süzülen Ergün'ün Bratu'ya attığı nefis pas, Rumen oyuncunun ayak ucuyla kaçırdığı inanılmaz gol, Sarı - Kırmızılılar'ın belki de 90 dakikadaki en net gol girişimi... Fatih Terim'in sırasıyla oyuna aldığı Ümit Karan, Cihan ve Prates... Ama sonuç yine aynı. 
   Aradan bir ay geçmesine ve yapılan tüm değişime rağmen taraftarını hayal kırıklığına uğratmaya devam eden kimliksiz bir Galatasaray. 
   
   Forma telaşı    İstanbul'dan uçak seferi olmayınca, Antalya kampında giyilen formalardan bir takım yapıldı 
   Doktor da gelemedi 
   KÖTÜ hava şartları nedeniyle İstanbul - Diyarbakır uçak seferlerinin iptal edilmesi Galatasaray'ı zor durumda bıraktı. Maç günü gelmesi planlanan Kulüp Doktoru Bülent Bayraktar ve PAF takımı oyuncularının yanı sıra, futbolcuların giyeceği formalar Diyarbakır'a getirilemedi. Bunun üzerine kafile yetkilileri Antalya kampında giyilen formaları devreye sokarak, büyük bir problemi usta bir manevra ile aşmayı başardı. 
   
   Necati'ye formül 
   EFES Cup'ta giyilen iki ayrı takım forması karıştırıldı. Galatasaray kırmızı forma ve beyaz şortla sahaya çıktı. Öte yandan uçak gelmediği için formasız kalan Necati için de ilginç bir çözüm yolu bulundu. Akılcı bir taktikle İstanbul'a gönderilen futbolcuların formalarından kesilen harf ve rakamlarla Necati'nin 25 numaralı forması hazırlandı. Yeni transfer edilen golcü oyuncu da böylece kadrodaki yerini aldı. 
   
   Maçın hakemi 
   Hata yapmadı 
   ZAFER Önder İpek, zorluk derecesi yüksek maçın kontrolünü sürekli elinde tuttu. Pozisyonlara yakındı ancak bazı ikili mücadelelerde yanlış düdükler çaldı. Oyunun sonucuna etki edecek ciddi bir hata yapmadı, geçer not aldı. 
   
   Maçtan notlar 
   Müdüriyete lütfen 
   GALATASARAY Teknik Direktörü Fatih Terim ile Diyarbakırspor çalıştırıcısı Sakıp Özberk, maç öncesinde bir süre sohbet etti. Stat müdürünün odasında biraraya gelen ikili kısa bir görüşmenin ardından sahaya çıktı. 
   
   Resmen kaptan 
   BÜLENT Korkmaz'ın kadro dışı kalması, Hakan Şükür'ün de sakatlığı nedeniyle Ergün dünkü maça kaptan olarak çıktı. Efes Cup'ta da pazubandı takan Sarı-Kırmızılı futbolcu ilk resmi maçta kaptanlığı aldı. 
   
   Necati yedek 
   FATİH Terim, Murat Erdoğan'ın cezası nedeniyle sol kanadı Ayhan'a teslim etti. Takıma hafta içinde katılan Necati ise, diğer golcü Ümit Karan ile birlikte maça kulübede başladı. Ancak Terim yeni golcüsü Necati'ye dünkü maçta görev vermedi. 
   
   Okkan unutulmadı 
   ÜÇ yıl önce 24 Ocak'ta şehit edilen Diyarbakır Emniyet Müdürü Gaffar Okkan, Diyarbakırlılar tarafından unutulmadı. Okkan, maç öncesinde yapılan tezahüratlarla ve skorboard görüntüleriyle anıldı. 
   
   Mehmetçik desteği 
   DİYARBAKIR'DA vatani görevini yapan bir grup asker de dünkü karşılaşmayı tribünden izledi. Mehmetçikler, ellerindeki Türk ve Diyarbakırspor bayraklarıyla ev sahibi takıma destek verdi. Tribünde yaklaşık 500 Galatasaray taraftarı da Cim - Bom'u ateşlemeye çalıştı. 
   
   
   
</TEXT>
</DOC>
