<DOC>
<DOCNO> 239714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonsiy25.html </URL>
<DATE> 2004/05/13/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Yargıtay Cumhuriyet Savcısı, Gökçek'in cezalandırılmasını istedi 
</HEADLINE>
<TEXT>

     Yargıtay Cumhuriyet Savcısı Aydın Kuyucu, Ankara Büyükşehir Belediye Başkanı Melih Gökçek ile 13 sanığın ''görevi kötüye kullanma'' suçundan cezalandırılmalarını, diğer sanıkların beraatini talep etti. 
     Cumhuriyet Savcısı Kuyucu, AK Parti Aydın Milletvekili Atilla Koç hakkındaki yargılamanın ise durdurulmasını istedi. 
     Yargıtay 4. Ceza Dairesi'nde görülen duruşmaya, sanıklar katılmazken, bazı sanık avukatları hazır bulundu. 
     Duruşmada, Cumhuriyet Savcısı Kuyucu esas hakkında görüşünü açıkladı. 
     Cumhuriyet Savcısı Kuyucu, subut bulan eylemlerinden dolayı, Ankara Büyükşehir Belediye Başkanı Melih Gökçek, Büyükşehir Belediyesi encümen üyeleri Ömer Faruk Erciyes, Mustafa Çelik, Mustafa Üçkol, Necdet Eryılmaz, Suat Tekfen, Nurettin Sezen ile Belko Limited Şirketi ihale komisyonu başkanı ve üyeleri Murat Taşer, Müjdat Yeşilkaya, Rıza Aydın, Gürkan Büyükkaralı, Ahmet Muhammet Anlakkaya, Mehmet Hilmi Gündoğan ve Hatice Hasdemir Şahin'in Türk Ceza Kanunu'nun TCK ''Görevi kötüye kullanma'' suçunu düzenleyen 240. maddesi uyarınca, 1 yıldan 3 yıla kadar hapis cezasına mahkum edilmelerini istedi. 
     Savcı Kuyucu, üzerilerine atılı suçun unsurları oluşmadığından belediye meclisi üyesi olan diğer 49 sanığın ise beraatine karar verilmesini talep etti. 
     Kuyucu, AK Parti Aydın Milletvekili Atilla Koç hakkındaki yargılamanın ise Anayasa'nın ''yasama dokunulmazlığı'' başlıklı 83 2. maddesi ile Ceza Muhakemeleri Usulü Kanunu'nun 2 4. maddesi uyarınca durdurulmasını istedi. 
     Bazı sanıkların avukatları Mehmet Ali Alan ile Serhat Tuğral, esas hakkındaki görüşe karşı savunmalarını yapmak için süre talebinde bulundular. 
     Yargıtay 4. Ceza Dairesi Başkanı Birol Kızıltan, sanık avukatlarına süre verilmesine karar verildiğini belirterek, duruşmayı erteledi. 
     
     İDDİANAMEDEN 
     Yargıtay Cumhuriyet Başsavcılığı'nca Melih Gökçek hakkında, Ankara Cumhuriyet Başsavcılığı'nca da diğer 62 sanık hakkında hazırlanan iddianamelerde, Batıkent'teki bir arsanın sermaye artırımı için Belko'ya bedelsiz devredildiği, Belko'nun da bu arsayı değerinin altında fiyatla bir kooperatife satarak belediyeyi zarara uğrattığı ileri sürülüyor. 
     İddianamelerde, sanıkların, TCK'nın 240. maddesinde düzenlenen ''görevi kötüye kullanma'' suçundan 1 yıldan 3 yıla kadar hapis cezası ile cezalandırılmaları isteniyor. 
     Ankara 8. Ağır Ceza Mahkemesi'nde 62 sanık hakkında açılan dava, Yargıtay 4. Ceza Dairesi'nde Melih Gökçek hakkında devam eden dava ile arasında hukuki ve fiili bağlantı bulunduğu için birleştirilmişti. 
     
</TEXT>
</DOC>
