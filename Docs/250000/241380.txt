<DOC>
<DOCNO> 241380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/soneko15.html </URL>
<DATE> 2004/05/20/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Gıda harcaması Mayıs'ta yüzde 2.4 arttı 
</HEADLINE>
<TEXT>

     Mevsim koşullarına bağlı olarak mart ayında gerileyen, ancak nisanda yeniden artmaya başlayan gıda fiyatları yükselişini sürdürüyor. Türkiye'deki ailelerin beslenme kalıbı baz alınarak oluşturulan gıda harcamaları endeksi, mayısta yüzde 2.4 oranında arttı. 
     Dört kişilik bir ailenin aylık gıda harcamalarının tutarı 350 milyon lirayı geçti. ANKA'nın Devlet İstatistik Enstitüsü'nün DİE 2002 yılı hanehalkı bütçe anketi kapsamında belirlediği, Türkiye'deki ailelerin kişi başına ortalama gıda tüketim miktarlarını ve toplam gıda harcamaları içindeki ağırlıklarını dikkate alarak oluşturduğu gıda harcamaları endeksi, mayıs ayında da artışını sürdürdü. 
     Ankara ve İstanbul'da en fazla alışveriş yapılan merkezlerden ve piyasa payı yüksek markalar baz alınarak derlenen fiyatlara göre, dört kişilik bir ailenin gıda harcamaları mayısta bir önceki aya oranla yüzde 2.4 arttı. Fiyatlar, Ankara'da yüzde 3.2, İstanbul'da yüzde 1.5'lik artış gösterdi. 
     Dört kişilik bir ailenin gıda harcamalarının tutarı, nisan ayındaki 344 milyon 110.4 bin liralık düzeyinden mayıs ayında 352 milyon 201.8 bin liraya çıktı. Ocak 2004'teki gıda harcama tutarı 100 kabul edilerek oluşturulan ANKA gıda harcamaları endeksi, nisandaki 100.5'lik düzeyinden 102.8'e yükseldi. 
     Mayıs ayındaki artışta pirinç, makarna, et, peynir, yumurta, margarin, şeker gibi temel bazı gıda ürünlerinin fiyatlarındaki artışlar önemli bir oynadı. Sözkonusu ay, mevsim koşullarının etkisiyle bazı sebze ürünlerinin fiyatlarında ise gerileme gözlendi. 
     ANKA'nın geçen yılın kasım ayından bu yana hesapladığı aylık gıda harcamaları endeksi, kasımda yüzde 3.8, aralıkta yüzde 0.3, ocakta yüzde 6.8, şubatta yüzde 1.2 oranında artmıştı. Mevsim koşullarının normalleşmeye başlamasıyla birlikte mart ayında 2.4 oranında gerileyen gıda fiyatları, nisan ayında ise yüzde 1.7'lik artış kaydetmişti. 
     
     EN HIZLI ARTIŞ ELMADA 
     Mayıs ayında en hızlı fiyat artışı elmada gözlendi. Elmanın fiyat bir ayda yüzde 22.7 oranında arttı. Portakalın fiyatı yüzde 20.5, domatesin fiyatı yüzde 15.1, patatesin fiyatı yüzde 13.3 artış gösterdi. Sözkonusu ay pirinçte yüzde 6.7, makarnada yüzde 0.8, ette yüzde 1.8, peynirde yüzde 3.4, yumurtada yüzde 0.6, margarinde yüzde 6.2, toz şekerde yüzde 1.4 oranında fiyat artışı yaşandı. 
     
     FİYATI AZALANLAR 
     Patlıcan ise fiyatı en fazla azalan gıda ürünü oldu. Patlıcanın fiyatı bir ayda yüzde 24.8 geriledi. Ispanağın fiyatı yüzde 15.1, unun fiyatı yüzde 2.8, sütün fiyatı yüzde 3.1, yoğurdun fiyatı yüzde 0.1, çayın fiyatı yüzde 2.2 azaldı. 
     
</TEXT>
</DOC>
