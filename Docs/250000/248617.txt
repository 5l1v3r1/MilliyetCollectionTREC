<DOC>
<DOCNO> 248617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/spor/spo02.html </URL>
<DATE> 2004/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Rota Zafer'e döndü 
</HEADLINE>
<TEXT>


Sarı - Lacivertliler, gözünü Ankaragücü'nün genç eldivenine çevirdi. Başkan Yıldırım'ın Milli kaleciyi, Cemal Aydın'dan istediği öğrenildi 


Yönetimin gözdesi 
FENERBAHÇE kaleci arayışlarında rotayı yeniden Türkiye'ye çevirdi. Aziz Yıldırım'ın dün yapılan Kulüpler Birliği toplantısında Ankaragücü Başkanı Cemal Aydın'dan Milli kalecileri Zafer'i istediği öğrenildi. Aydın'ın bu öneriye sıcak baktığı ve önümüzdeki günlerde fiyat bildireceği açıklandı. Şartlar uygun olursa, Fenerbahçe, Zafer'i renklerine katacak. 

Beşiktaş'a tepki 
İKİNCİ Başkan Nihat Özdemir ise ezeli rakipleri Beşiktaş'ın İbrahim Toraman'ın transferinde yanlış yaptığını dile getirdi. Özdemir, Siyah - Beyazlı kulübün, transferdeki dengeleri bozduğunu açıklayarak, "Fenerbahçe'nin parası değerlidir. Biz bir rakam belirledik ve onun üzerine çıkmadık. Türkiye'de hiçbir futbolcuya o kadar para ödenmez" yorumunu yaptı. 

Hooijdonk'un öğrencisi 

Mahmut'u yetiştiriyor 
FENERBAHÇE'NiN genç yıldızlarından Mahmut Hanefi, Van Hooijdonk'tan frikik dersi aldığını açıkladı. Hollandalı yıldızın kendisine önemli katkılar sağladığını açıklayan Mahmut, "Bir maç öncesi ısınıyorduk, Hooijdonk yanıma gelerek, topa vurmamı istedi. Bir kaç vuruş yaptım, sonra 'frikikleri sen kullan' dedi. Bundan çok mutlu olmuştum. Fakat maçta frikik olmamıştı" dedi. 

'Eksiklerim var' 
MAHMUT Hanefi yeni sezonun hazırlıklarına şimdiden başladı. Genç futbolcu memleketi Sakarya'da güç ve kondüsyon artırıcı programlar uyguluyor. Kendisine Carlos dendiğini hatırlatan Mahmut, "Roberto Carlos'un maçlarını dikkatle izliyorum, bir şeyler öğrenmeye çalışıyorum. Ofansif yöndeki eksiklerime ağırlık veriyorum" diye konuştu. 



</TEXT>
</DOC>
