<DOC>
<DOCNO> 236898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/soneko35.html </URL>
<DATE> 2004/05/03/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
İTO İstanbul'da TÜFE artışı yüzde 3.2 
</HEADLINE>
<TEXT>

     İstanbul Ticaret Odası'nın İTO verilerine göre İstanbul'da Nisan ayında tüketici fiyatları yüzde 3,2, toptan eşya fiyatları yüzde 1.0 oranında artış gösterdi. 
     İTO'dan yapılan yazılı açıklamaya göre, yıllık ortalama artışlar ise tüketici fiyatlarında yüzde 20.8, toptan fiyatlarda yüzde 19.3 olarak gerçekleşti. 
     Bir önceki yılın aynı dönemi ile kıyaslandığında, tüketici fiyatları yüzde 12.0, toptan fiyatlar yüzde 12.5 artış gösterdi. 
     
     GEÇİNME ENDEKSİ, NİSAN RAKAMLARI İÇİNDE EN DÜŞÜĞÜ 

     İTO rakamlarına göre, perakende fiyatlar Nisan ayında yüzde 3.2 artış gösterirken, 2003 Nisan itibariyle yüzde 9.5 olarak gerçekleşen dört aylık artış oranı bu yılın aynı döneminde yüzde 3.5 oldu. 
     2004 Nisan ayında bir önceki yılın aynı dönemiyle kıyaslandığında yüzde 12'lik bir artış olurken, Nisan ayları itibarıyla yıllık ortalama artış oranı yüzde 20.8 olarak gerçekleşti. 
     Bu yılın Nisan ayı, İstanbul Ücretliler Geçinme Endeksi'nde son 10 yılda Nisan aylarında elde edilen en düşük seviye olurken, sadece 2002 yılında yüzde 3.3 ile bu değere yakın bir artış yaşanmıştı. 
     
     ALT GRUPLAR 

     2004 yılı Nisan ayı artışlarına bakıldığında, gıda harcamaları grubunda yer alan ekmek ve tahıllar ile yağ, süt ve süt mamüllerinde binde 3'erlik, et, balık ve kümes hayvanları endeksinde yüzde 2.1, yaş-kuru sebze ve meyve endeksinde yüzde 3.3, çeşitli hazır yiyeceklerde binde 4, tütün, alkollü ve alkolsüz içkiler endeksinde yüzde 4.4'lük artış oldu. Bu grubun genel endeksinde ise yüzde 1.6 oranında bir artış görüldü. 
     Ev eşyası harcamaları grubunda Nisan ayında yüzde 2.6'lık azalma görülürken, giyim harcamaları grubu genel endeksi yüzde 24.4 arttı. 
     Sağlık ve kişisel bakım harcamaları grubunda yüzde 1.8'lik, kültür, eğitim ve eğlence harcamaları grubunda ise yüzde 3.3'lük artış olurken, ulaştırma ve haberleşme harcamaları binde 9 azaldı. 
     Diğer harcamalar grubu da Nisan'da binde 9 arttı. 
     
     1963 BAZLI ENDEKS 

     İTO'nun 1963 bazlı Toptan Eşya Fiyatları Endeksi'ne göre 2004 Nisan ayında yüzde 1.0 artış olurken, 2003 Nisan ayında yüzde 9.5 olarak gerçekleşen dört aylık artış oranı bu yılın aynı döneminde yüzde 3.9 olarak belirlendi. 
     Aynı endekse göre toptan eşya fiyatları 2004 yılı Nisan ayında geçen yılın aynı ayına göre yüzde 12.5 artarken, Nisan ayları itibarıyla yıllık ortalama artış yüzde 19.3 olarak gerçekleşti. 
     Nisan ayı toptan eşya endeksi, son 10 yıllık periyotta Nisan aylarındaki en düşük seviyesini yakalarken, perakende fiyatlarda olduğu gibi sadece 2002 yılında yüzde 1.2 ile bu değere en yakın artış yaşanmıştı. 
     
</TEXT>
</DOC>
