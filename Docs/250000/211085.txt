<DOC>
<DOCNO> 211085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sontur18.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzurum'de 449 köy yolu ulaşıma kapalı... 
</HEADLINE>
<TEXT>

     Doğu Anadolu Bölgesi'nde soğuk hava ve kar yağışı bugünden itibaren etkisini kaybedecek. 
     Meteoroloji yetkililerinden alınan bilgiye göre, Doğu Anadolu Bölgesi'nde hava sıcaklığı artacak. Son günlerde etkili olan soğuk hava ve kar yağışı bugünden itibaren yerini mevsim normallerinin birkaç derece üzerinde sıcaklığa bırakacak. 
     Erzurum ve Ağrı'da gece en düşük hava sıcaklığı eksi 8, Kars'ta eksi 7, Ardahan'da eksi 4, Erzincan'da eksi 2 ve Iğdır'da eksi 1 derece oldu. 
     Bugün beklenen en yüksek sıcaklıklar ise Erzurum'da 3 derece, Erzincan'da 4, Kars'ta 1, Iğdır'da 5 ve Ağrı'da 0 derece olarak tahmin ediliyor. 
     Erzurum'da 449 köy yolunda ulaşımın sağlanamadığı, bölgedeki diğer illerde kapalı olan köy yollarında ekiplerin aralıksız yol açma çalışmalarına devam ettikleri kaydedildi. 
     Karayolları Bölge Müdürlüğü yetkilileri, Karayazı-Göksu ve Karayazı Elmalıdere, Aşkale-Erzurum ayrımı ve Erzurum-Tortum ayrımı, Çat-Bingöl karayolu, Köprüköy-Hınıs ayrımı, Erzurum-Çat Karayolu ile Erzincan-Tercan ayrımında ulaşımın yapılamadığını ve yol açma çalışmalarının aralıksız sürdürüldüğünü belirttiler. 
     Öte yandan, Türk Hava Yolları tarafından dün iptal edilen Ankara- Erzincan ve Ankara-Kars uçak seferlerinin bugün yapılacağı, bölgede herhangi bir uçak seferinin iptalinin söz konusu olmadığı açıklandı. 
     
     TUFANBEYLİ 
     Adana'nın Tufanbeyli İlçesi'nde kar yağışı nedeniyle trafiğe kapanan 33 köy yolundan 5'i ulaşıma açıldı, 28 köye ise halen ulaşılamıyor. 
     İlçe merkezinde ana trafoda meydana gelen arıza nedeniyle, 2 gün aradan sonra ilçeye bugün elektrik verilmeye başlanırken, köylere henüz elektrik verilemiyor. 
     Yetkililer, Kayseri'den ilçeye gelirken aşırı kar yağışından dolayı Yeşilkent mevkiinde bekletilen 200 kişinin, Köy Hizmetleri, Karayolları ve çevre belediyelerin yardımıyla açılan yoldan ilçeye ulaştıklarını kaydettiler. 
     Bu arada, kar kalınlığının 75 santimetreyi bulduğu 6 gündür kapalı olan Akpınar, Damlalı, Doğanlı, Çatalçam ve Doğanbey köylerinin yollarının trafiğe açıldığı ve diğer köylerin yollarının açılması için çalışmaların sürdürüldüğü açıklandı. 
     Öte yandan, Tekirdağ'ın Çorlu İlçesi'nde kar nedeniyle yollarda kalan vatandaşları kurtarma çalışmaları sürdürülüyor. 
     Çorlu Sivil Savunma Müdürü ve Kriz Merkezi Başkanı Yalçın Karagözler, Sivil Savunma, Kaymakamlık ve Kolordu Komutanlığı'nca oluşturulan 30 kişilik ekip ile yol açma ve kurtarma çalışması yaptıklarını belirtti. Çalışmalarda 4 greyder, 2 dozer, 8 askeri araç kullanılıyor. 
     
</TEXT>
</DOC>
