<DOC>
<DOCNO> 247075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sondun12.html </URL>
<DATE> 2004/06/11/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Bush G-8 ve Türkiye, ortak bir hedef etrafında toplandı 
</HEADLINE>
<TEXT>

     Deniz Arslan 

ABD Başkanı George Bush, G-8 ve Türkiye'nin ortak bir hedef etrafında toplandığını, enerji ve kaynaklarını, Ortadoğu ve Kuzey Afrika ülkelerinde özgürlüklerin desteklenmesinde kullandıklarını söyledi. 
     Sanayileşmiş 7 ülke ve Rusya'dan oluşan G-8 Sekizler Grubu ülkelerinin Georgia'da düzenlenen zirvesinde basın toplantısı düzenleyen Bush'un, bu sözleriyle, ''demokratik ortak'' olarak zirveye davet ettiği Türkiye'yi G-8 ülkeleriyle birlikte anması dikkat çekti. 
     Türkiye, daha önce ''Büyük Ortadoğu Projesi'' olarak anılan Amerikan girişiminde, hedef ülke gibi algılanmasından rahatsızlık duyduğunu çeşitli düzeylerde ifade etmişti. Amerikalı yetkililer ise her fırsatta, Türkiye'nin hedef ülke değil, birikimlerinden bölge ülkelerinin yararlanabileceği ülke konumunda ''demokratik ortak'' olduğunu vurgulamışlardı. Girişimin adı, bölgeden gelen farklı tepkilerin ardından, Georgia'da düzenlenen G-8 zirvesiyle birlikte ''Geniş Ortadoğu ve Kuzey Afrika'' projesi olarak anılmaya başladı. 
     Başkan Bush, G-8'de düzenlediği basın toplantısında, ''Bu yıl G-8 ülkeleri ve Türkiye, ortak bir hedef etrafında toplandı, enerjilerini ve devletlerinin kaynaklarını, Ortadoğu ve Kuzey Afrika ülkelerinde özgürlük ivmesine destek için kullandı'' ifadesiyle, Türkiye'nin G-8 ülkeleriyle birlikte, Geniş Ortadoğu ve Kuzey Afrika bölgesinde demokrasinin geliştirilmesine katkıda bulunmaya hazır olduğunu vurguladı. 
     Bölgedeki liderlerle birlikte çalışarak geniş Ortadoğu bölgesinde ortak bir gelecek için ''İlerleme için Ortaklık'' mekanizmasını oluşturduklarını kaydeden Bush, bu ortaklığın, insan onuru, özgürlük, demokrasi, hukuk kuralları, ekonomik fırsatlar ve sosyal adaletin ilerlemesine katkı sağlayacağını belirtti. 
     G-8'de aynı zamanda, bir forum oluşturularak Ortadoğu ve G-8 ülkeleri liderleri ve sivil toplum kuruluşlarının düzenli olarak bir araya getirilmesinin kararlaştırıldığını hatırlatan Bush, reformların, her ülkenin kendi ihtiyaçlarını ve realitelerini, halkın arzusunu yansıtması gerektiğini belirterek, ''Daha özgür ve müreffeh bir gelecek arayışında bu ülkelere destek olmak bizim yükümlülüğümüz'' dedi. 
     
</TEXT>
</DOC>
