<DOC>
<DOCNO> 241417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonsiy03.html </URL>
<DATE> 2004/05/20/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Erdoğan İsrail'e sert çıktı 
</HEADLINE>
<TEXT>

     Başbakan Recep Tayyip Erdoğan, ABD'nin, Türkiye'den, Afganistan'a asker gönderme talebinde bulunduğunu, ancak bu konunun henüz kesinleşmediğini bildirdi. 
     Başbakan Erdoğan, Romanya'ya hareketinden önce Esenboğa Havalimanı'nda gazetecilerin sorularını yanıtladı. 
     ABD'nin, Türkiye'den Afganistan'a asker gönderme talebi olup olmadığının sorulması üzerine Erdoğan, bu konuyla ilgili talep olduğunu söyledi. 
     Erdoğan, ''Bu talep noktasında henüz kesinleşmiş değil. Bizim şu anda Sayın Büyükelçi ile yapmış olduğumuz görüşme, NATO zirvesi öncesi Başkan Bush'un Türkiye ziyaretiyle ilgili ön hazırlıklar konusuna yöneliktir. Bunun dışında bu Afganistan ile ilgili bir konu değil'' dedi. 
     ''İsrail ve Irak'taki son gelişmeleri insan hakları açısından nasıl değerlendiriyorsunuz '' sorusuna Erdoğan, şu karşılığı verdi 
     ''Ortadoğu'daki bu gelişmeler, dün gerek Refah Mülteci Kampı'ndaki, gerek Irak'taki gelişmelerin herşeyden önce insan hakları açısından, insanlık açısından gidişin ne derece bir fecaat olduğunu ortaya koymaktadır. Burada sorumluluk taşıyanların-sorumluluk mevkiinde olan bir insan olarak söylüyorum- tarihe karşı çok büyük bir sorumluluğu vardır, çok büyük bir vebali vardır. 
     Özellikle dün Filistin'de yaşananlar olsun, Irak'ta yaşananlar olsun bunları seyrettikçe ben bir baba olarak, bir insan olarak bunun ne denli feci, ne denli insanlık dışı bir olay olduğunu gördüm, müşahede ettim ve ben de doğrusu bundan hüzünlendim. Bunun herşeyden önce affedilir, bağışlanır bir yanı yok. Bu konuda artık bombalarla sadece barış vuruluyor, bunu bilmemiz lazım. Sivil insanları çoluk çocuk ayırt etmeden savunmasız insanları bu şekilde vurmanın hiçbir hukukla izahı yoktur. 
     Dün ben yine yabancı dünya basınına söyledim. Herşeyden önce bu konunun uluslararası teröre karşı bir taraftan mücadele edelim, bunun hazırlıklarının yapıldığı bu müzakerelerin görüşmelerinin yapıldığı bir dönemde, eğer teröre karşı bir ortak mücadele platformu oluşturacaksak, önce adeta devlet terörü noktasına tırmandırılan bu adımlara karşı ben bütün sorumluluk noktasında olan başbakanları, devlet başkanlarını ortak dayanışmaya davet ediyorum ve bu konuda tavır almaya davet ediyorum. 
     BM'nin üzerinde bu konuda çok çok önemli bir görevi var. Bu sadece kınama noktasında kalmamalı ve kınamanın ötesine geçecek şekilde bu konuda ilgili bütün devletlerin bir araya gelmek suretiyle nasıl bir adım atılacaksa, atılması gerekiyorsa bu adımı atmamızın gereğine inanıyorum. Çünkü bir insan olarak benim üzerime düşün görev budur. Duyarlılığımın gereğidir. Bunun yerine gelmesi gerekir diye düşünüyorum.'' 
     
     GÜL KAYGI VERİCİ GELİŞMELER VAR 

     Dışişleri Bakanı ve Başbakan Yardımcısı Abdullah Gül, Filistin'de son günlerde çok kaygı verici gelişmelerin olduğunu belirterek, ''Buradaki olaylar bütün dünyayı tedirgin edecek şekilde gelişiyor'' dedi. 
     Gül, İslam Konferansı Örgütü İKÖ Bakanlar Delegasyonu'nun Filistin-İsrail ihtilafı konusunda, AB, BM, Rusya ve ABD'nin oluşturduğu Ortadoğu Dörtlüsü ile temasları çerçevesinde geldiği Moskova'da, Rusya Dışişleri Bakanı Sergey Lavrov ile ikili görüşmesinin ardından Türk gazetecilerinin sorularını yanıtladı. 
     İKÖ'nün Rusya ile temasının önemli bir döneme denk geldiğini belirten Gül, Filistin'de özellikle son birkaç hafta ve son birkaç günde önemli olaylar olduğuna işaret etti. Gül, ''Olaylar gerçekten çok kaygı verici, çok tedirgin edici, bütün bölgeyi, dünyayı rahatsız edici şekilde gelişiyor. İsrail'in takip ettiği son politika BM Güvenlik Konseyi tarafından da dün kınandı'' diye konuştu. 
     İKÖ'nün bu sorunun barışçıl şekilde sona ermesini istediğini kaydeden Gül, şunları söyledi 
     ''Ortadoğu Dörtlüsü'nün geçen gün yayımladığı bildiride de ortaya koyduğu gibi, her iki tarafın da yol haritası çerçevesinde hareket etmesi gerekiyor. İsrail'in sivillere ve masum insanlara güç kullanımını durdurması, ayrıca ev yıkma politikasının sona ermesi gerekiyor. Duvar örerek iki tarafı birbirinden ayıracak bir teşebbüsün durdurulması ve BM Güvenlik Konseyi'nin daha önce aldığı kararlar çerçevesinde de işgal ettiği topraklardan çekilmesi gerekiyor.'' Tüm bunlara karşılık, İsrail'in bölgede güvenliğinin sağlanması gerektiğini de kaydeden Gül, şöyle devam etti ''Bunlar önemli konular. Bu konularla ilgili temaslarda bulunmak için buradayım. Bu vesileyle şunu da söylemek isterim salı günü TBMM Genel Kurulu'nda Irak ile ilgili bir görüşme olacak. Ben, Filistin ve Ortadoğu sorunuyla ilgili konuları da direkt getirmeyi düşünüyorum.'' 
     
</TEXT>
</DOC>
