<DOC>
<DOCNO> 207548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sonspo01.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
TMOK Başkanı Togay Bayatlı "Fatih Terim'i kınıyorum" 
</HEADLINE>
<TEXT>

     Türkiye Milli Olimpiyat Komitesi TMOK Başkanı Togay Bayatlı, Atatürk Olimpiyat Stadı'nda yaşanan sıkıntılar sonrası kendilerine yöneltilen eleştirilere sert yanıt verdi. 
     Türk Kalp Vakfı'nca düzenlenen ''Ayın Futbol Hakemi Yarışması''na konuk konuşmacı olarak katılan Bayatlı, özellikle Atatürk Olimpiyat Stadı'na ulaşım konusunda yaşanan sıkıntılara değindi. 
     Bayatlı, stadın tek sorununun yol olduğunu, bunda da TMOK'un kusuru bulunmadığını ifade etti. 
     Dünyanın en iyi 10 stadından birinin inşa edildiğini ileri süren Bayatlı, ''Stadı TMOK yapmadı. Burayı Hazırlık ve Düzenleme Kurulu yaptı. Stat, önümüzdeki yıllarda Şampiyonlar Ligi finaline talip oldu. Türkiye'de bir Şampiyonlar Ligi maçı Atatürk Olimpiyat Stadı dışında başka bir yerde yapılamaz'' diye konuştu. 
     Stadın en ucuza inşa edildiğini kaydeden Bayatlı, şunları söyledi 
     ''Bu stat 80 milyon dolara mal oldu. Daha sonra 40 milyon dolarlık bir masraf daha oldu. Fransa'daki Stade De France ise 550 milyon dolara yapılmıştı. Yol konusu İstanbul Büyükşehir Belediyesi'nin sorumluluğundadır. Belediyeden stada kadar metro hattı konulmasını istedik. Başak Evleri'ne kadar metro hattı projesi yapılırken, buraya düşünülmedi. Havalimanı ve otogardan buraya bir hat döşense 6 ayda biter. Hiçbiri yapılmadı. Belediyenin bize 70 trilyon lira borcu var. Parayı istemiyoruz. Yolları yapmasını bekliyoruz. Belediye başkanı, Hazırlık ve Düzenleme Kurulu üyesi olmasına rağmen toplantılara gelmiyor.'' Galatasaray Teknik Direktörü Fatih Terim'in Atatürk Olimpiyat Stadı dışında başka çözümler aramasını da eleştiren Bayatlı, ''Fatih Terim'i de kınıyorum. Stat bittikten sonra burayı istedi, ancak Galatasaray kötü sonuçlar alınca başka alternatifler düşünmeye başladı. Bu stat çağdaşlığın görüntüsüdür, Türkiye'nin geleceğidir'' dedi. 
     
     OLİMPİYAT OYUNLARI 
     İstanbul'un Olimpiyat Oyunları'na aday olmasına da değinen Togay Bayatlı, sözlerini şöyle sürdürdü 
     ''15 Ocak'a kadar önerilerimizi hazırlayıp Uluslararası Olimpiyat Komitesi'ne vereceğiz. 18 Mayıs'ta da bu komite aday kentlerin kabul edilip edilmeyeceğini görüşecek. Son yaşanan skandallardan sonra üyelerin aday kentleri gezmesi yasaklandı. 2005 yılında da Singapur'da gerçekleştirilecek toplantıyla kent belirlenecek. Biz ayrı bir ülkeyiz. Bize karşı bir önyargı var. 2012 Olimpiyat Oyunları'na 9 kent talip oldu. Bunlar Rio de Janeiro, Havana, New York, Moskova, İstanbul, Leipzig, Paris, Madrid ve Londra. Son terör olaylarından sonra Avrupa'nın bize karşı görüşü değişti. Bu da belki de benim son gönüllü çalışmam olacak.'' Bu arada, Togay Bayatlı, konuşmasının sonunda Futbol Federasyonu'na da sitemde bulunarak, ''Birinci Süper Futbol Ligi'nin isim babası benim. Ancak federasyon bugüne kadar bana bir teşekkür bile etmedi'' dedi. 
     
</TEXT>
</DOC>
