<DOC>
<DOCNO> 229861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sondun17.html </URL>
<DATE> 2004/04/09/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Irak'ta 1 yıl önce neler olmuştu 
</HEADLINE>
<TEXT>

     ABD'nin Irak'a başlattığı savaşın 21. gününde Amerikan tanklarının Bağdat'a girmesinin ve dev Saddam Hüseyin heykelinin yıkılması gibi Saddam rejiminin devrilmesinin üzerinden bir yıl geçti. 
     Amerikan asker ve tanklarının Bağdat'a rahat girmesi, Irak güçlerinin kentte çok az direniş göstermesi dikkat çekmiş, kentin yalnızca birkaç bölgesinden çatışma haberleri gelmişti. 
     Başkanlık Sarayı, İçişleri Bakanlığı, Baas Partisi merkezi, Saddam'ın Fedaileri Merkezi gibi önemli yerler hızla Amerikan askerlerinin kontrolüne geçerken, Bağdat'taki uluslararası havaalanı Amerikan karargahı olmuştu. 
     Reuters muhabiri Halid Yakub, 9 Nisan 2003'te geçtiği haberinde, Amerikan tanklarının Filistin Oteli önüne kadar hiçbir engelle karşılaşmadan geldiğini belirtmiş ve bu gelişmeyi ''Bağdat'ın düşüşü tamamlandı'' diye duyurmuştu. 
     
     SADDAM HEYKELİ YIKILIYOR 
     Bağdat'ın merkezinde bulunan 6 metrelik Saddam Hüseyin heykeli, bir Amerikan zırhlı aracı kullanılarak yıkılmış ve bu, bir dönemin bitişinin simgesi olmuştu. 
     ABD Savunma Bakanı Donald Rumsfeld, heykelin yıkılışını Berlin Duvarı'nın yıkılışına benzeterek, ''Özgür Iraklıların sokaklarda kutlama yapmaları, Amerikan tanklarına çıkmaları ve merkezdeki Saddam Hüseyin heykelini devirmeleri nefes kesici görüntüler. Onlara bakarken, Berlin Duvarı'nın yıkılmasını anımsamamak zor. Tarihin yazılışını, bir ülkenin geleceğini ve bir halkla bölgenin kaderini belirleyecek olayları görüyoruz'' demişti. 
     Bağdat'ın düşüşüyle birlikte Saddam Hüseyin ile oğulları Uday ve Kusay, diğer üst düzey yöneticiler gibi bir anda kaybolmuştu. Saddam'ın Tikrit, Musul, Suriye ya da Rusya Büyükelçiliği'nde olduğu veya öldüğü iddia edilmişti. 
     Saddam Hüseyin'in, Irak yönetiminin 9 Nisan 2003'te koalisyon güçlerince devrilmesinden yaklaşık 9 ay sonra, 14 Aralık'ta Tikrit'te yakalandığı açıklandı. Saddam yakalanmadan 5 ay önce de, 22 Temmuz 2003'te Uday ve Kusay, ABD askerlerince Musul'da öldürüldü. 
     
     YAĞMA OLAYLARI 
     Bağdat'ta 9 Nisan'da doğan otorite boşluğu ve bir anda sokaklardan güvenlik güçlerinin çekilmesi yağmaya neden olmuş, tarihteki en nadide eserler bu yağmaya kurban gitmişti. 
     Yağmacıların, MÖ 8 binden itibaren en eski uygarlıkların beşiği olan Mezopotamya'nın en önemli eserlerinin bulunduğu Bağdat Müzesi'nden Hammurabi Kanunları'nı dahi çaldığı açıklanmıştı. 
     Bağdat Müzesi, tüm Mezopotamya kültürlerinin, Asur'un, Babil'in, Sümer'in en önemli eserlerinin yer aldığı en zengin müzelerin başında gelmekteydi. 
     Arkeoloji müzesinin dışında, hastaneler, kamu binaları, elçilikler ve üst düzey yetkililerin evleri yağmalanmıştı. 
     
     BAĞDAT'TA YENİ YÖNETİM 
     ABD Başkanı George Bush, Bağdat düştükten 1 ay sonra, 1 Mayıs 2003'te, büyük çatışmaların sona erdiğini, müttefiklerin kazandığını açıkladı. 
     ABD'nin Irak'a sivil yönetici olarak atadığı Paul Bremer, 12 Mayıs'ta Irak'a gelerek görevine başladı. Irak Geçici Yönetim Konseyi GYK 5 Temmuz'da oluşturulurken, Bremer'a konsey kararlarını veto etme yetkisi verildi. 1 Eylül 2003'te ise GYK 24 erkek ve 1 kadından oluşan başbakansız kabine belirledi. 
     Etnik ve dini temsil oranının uygulandığı kabinedeki 25 bakandan 13'ü Şii Arapları, 5'i Sünni Arapları, 5'i Kürtleri, 1'i Türkmenleri, 1'i de Asurileri temsil ediyor. Kabinede, savunma ve enformasyon bakanlıkları bulunmazken, insan hakları bakanlığına yer verildi. 
     ABD yönetimi, Irak'ta iktidarın 30 Haziran'da Iraklılara devredileceğini ve bu tarihten sonra ülkede genel seçimler yapılacağını açıkladı. 
     Bağdat'ın düşmesinden bu yana, 1 hafta önce en şiddetli çatışmalar ve kaos ortamı patlak verdi. Yalnızca son 1 haftada 280'i Felluce'de, 460 Iraklı ve 40 Amerikan askeri öldü. 
     Irak'ta şu anda ABD'nin 125 bin, İngiltere, Japonya, Güney Kore gibi diğer ülkelerin de toplam 20 bin askeri bulunuyor. 
     
</TEXT>
</DOC>
