<DOC>
<DOCNO> 245676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/guncel/axgun01.html </URL>
<DATE> 2004/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarih çürümekten kurtuldu 
</HEADLINE>
<TEXT>


İstanbul Divan Edebiyatı Müzesi'nde yapılan restorasyon çalışmaları sırasında korkunç bir ihmal ortaya çıktı. Müzede bulunan tarihi el yazması eserler, nemli odalarda çürümek üzereyken bulundu 

ÖMER ERBİL İstanbul 

El yazması 170 yıllık Kurankerim'in geçen ocak ayında ziyaret saatinde çalındığı İstanbul Divan Edebiyatı Müzesi'nde, yıllar sonra başlatılan restorasyon çalışması büyük bir ihmali ortaya çıkardı. Galata Mevlevihanesi olarak da bilinen müzenin kütüphanesinde bulunan el yazması eserler, duvarları nemden çürüyen iki oda içinde çürümeye terk edilmiş. 
Yıllarca bakım yapılmayan Mevlevihane'nin girişindeki namaz vakitlerini belirlemek için yaptırılan tarihi muvakkithanenin üst katında tutulan kitapların içler acısı hali, Kültür ve Turizm Bakanlığı Döner Sermaye İşletmeleri'nce DÖSİM yaptırılan restorasyon sırasında tespit edildi. Divan Edebiyatı Müzesi yetkilileri, bu durumu defalarca İstanbul Röleve ve Anıtlar Müdürlüğü'ne bildirdiklerini, ancak müzenin restorasyon kapsamına alınmadığını öne sürdüler. 
Muvakkithane ve Sebil olarak inşa edilen tarihi yapının üst katındaki Halet Sait Efendi Kütüphanesi olarak da bilinen müze kütüphanesinde, 3 bin 455 kitap bulunuyor. Bunlardan 260'ı el yazması tarihi kitap. Başta divan şairlerinin divanları ile Mevlevi şeyhleri İsmail Ankaravi, Fasih, Şeyh Galip'in el yazması eserleri de yer alıyor. 13. yüzyıla ait eserlerin de bulunduğu kütüphane de, ayrıca 81 taş baskı kitap araştırmacılar için önem arzediyor. 

60 milyara mal oldu 
Yıllardır kapısına kilit vurulan, çatısından ve duvarlarından su alan kütüphane özel olarak sadece araştırmacılar için açılıyor. Rutubetten sıvaları dökülen kütüphanenin yangın ve alarm sistemi de bulunmuyor. 
Tarihi mevlevihane yıllar sonra ilk defa restore edilmeye başlandı. DÖSİM tarafından el atılıp yaptırılan restorasyon da taban taşları, dış cephe mermer temizliği, rutubetten dökülen horasan sıva, çatı ve duvar onarımlarıyla revaklarda ahşap tamiri yapılacak. Yaklaşık 60 milyar liraya mal olacak restorasyon sonunda kütüphanenin altındaki muvakkithane binası, DÖSİM kitap satış yeri olarak kullanıma açılacak. 


</TEXT>
</DOC>
