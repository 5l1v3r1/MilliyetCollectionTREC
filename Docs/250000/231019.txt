<DOC>
<DOCNO> 231019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonspo06.html </URL>
<DATE> 2004/04/13/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Galatasaray'ın potada play-off dışında kalması üzüntü yarattı... 
</HEADLINE>
<TEXT>

     Galatasaray'ın Türkiye Basketbol Ligi'nde play-off dışında kalması sarı-kırmızılı renklere gönül verenleri üzdü. 
     Şube başkanı Yalçın Granit, bunun iki nedeninin bulunduğunu ifade ederek, ''İlk olarak, camianın maddi manevi desteğini alamadım, bunda suçlu benim. İkincisi ise TRT'dir'' dedi. 
     Basketbol takımı için yeterince kaynak yaratamadıklarını belirten Granit, AA muhabirine yaptığı açıklamada, ''Çok uğraştık, ancak yeterince destek sağlayamadık. Bu halimizle Galatasaray'a 700-800 milyar lira bulduk. Ancak bu da yeterli olmadı'' diye konuştu. 
     Yalçın Granit, kulübün, özerklik kurulmadan önceki 5-6 yılda basketbol şubesine toplam 15 milyon dolar harcadığını ve bunun borç hanesine yazıldığını kaydederken, kendilerinin ise iki senede Galatasaray Kulübü'nden sadece 180 bin dolar kaynak aldıklarını vurguladı. 
     
     ''YENİDEN YAPILANMA GEREKLİ'' 
     Yalçın Granit, Galatasaray'ın bu dakikadan sonra yeniden yapılanmaya ihtiyacının bulunduğunu söyledi. 
     ''Biz bundan sonra kenara çekiliyoruz'' diyen Granit, ''Bunu başkan Özhan Canaydın'ın baskı altında kalmaması, etkilenmemesi için yapıyoruz. Yeniden yapılanma ile ilgili olarak kendisi önümüzdeki günlerde bir karar verecektir'' şeklinde konuştu. 
     
     ''BEŞİKTAŞ'TAN FARKLI YOLDAYIZ'' 
     Normal sezonu 3. sırada bitiren Beşiktaş'ı kutlayan Yalçın Granit, ancak kendilerinin farklı bir yolda olduğunu dile getirdi. 
     Galatasaray Kulübü Basketbol Şubesi Başkanı Granit, basketbolun, futbolun aşağılayacağı tavrından kurtulması, kendi ayakları üzerinde durması için bu yola çıktıklarını belirterek, şöyle devam etti 
     ''Basketbolun, futbolun önünde utanmaması lazım. Bu yüzden kendi ayakları üzerinde durmalı. Biz bu özerklik savaşını kaybettik gibi görünüyorsa da, basketbolun futbol hegomanyasından kurtulması için başka bir yol olmadığına inanıyorum. Teknik olarak aldığımız sonuçlardan dolayı camiamızdan özür diliyoruz, ancak Türk basketbolunda bu savaşı başlattığımız ve üzerimize düşen bir görevi yerine getirdiğimiz için mutlu ve gururluyuz. 
     Hedeflediğimiz nokta için tek çare de tribünlerin dolmasıdır. Tribünlerin dolması da sponsorları getirecektir. Ancak, tüm bunların yapılması için de iyi bir takım kurulmalı.'' 
     
     ''ABD'LİLER MAÇI DEĞİL, PARAYI DÜŞÜNÜYOR'' 
     Granit, ABD'li oyunculardan yana bu sezon şanssız olduklarını anlatarak, bu sporcuların maçtan çok parayı düşündüklerini belirtti. 
     ABD'li oyunculardan istedikleri verimi alamadıklarını kaydeden Yalçın Granit, ''Biz adama 'Kaç ribaund aldın' diyoruz. Onlar bize '10 bin dolar alacağım var' diyorlar. Bu konuda da bu sezon şanssızdık'' diye konuştu. 
     Yalçın Granit, Tufan ve Arda'yı transfer ettiklerini, ancak ekonomik zorluklar nedeniyle Arda'nın Ülkerspor'a gitmek istediğini vurgulayarak, şunları söyledi 
     ''Biz o zaman Ülkerspor'dan aldığımız 150 milyar lirayla diğer oyuncuların alacaklarını ödedik. İşte o anda her şey bitti ve allak bullak oldu. En iyi oyuncumuzu satıp, o parayla diğer oyunculara borçlarımızı ödediğimiz gün, takım olmaktan çıktık.'' 
     
     TRT'DEN ŞİKAYETÇİ 
     Yalçın Granit, takım olarak başarılı olamamalarının bir diğer nedeni olarak TRT'yi gösterdi. 
     Bu kurumun bütün maçları yayınladığını, ancak tek kuruş dahi ödemediğini ifade eden Granit, ''Biz buradan asgari 500 bin dolar gelir bekliyorduk. Aylardır TRT'den rica minnet durumundayız. Ancak, bizi hiç duymadılar. Bu facianın bir nedeni de TRT'dir'' dedi. 
     Granit, basketbolda özerkliğin ancak TRT'nin kulüplere söz konusu ödemeyi yapması halinde süreceğini ve TRT'nin kararının Türk basketbolunun kaderini değiştireceğini sözlerine ekledi. 
     
</TEXT>
</DOC>
