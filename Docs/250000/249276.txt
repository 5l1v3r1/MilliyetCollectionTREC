<DOC>
<DOCNO> 249276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sonspo16.html </URL>
<DATE> 2004/06/19/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Yanal Avrupa Şampiyonası'nda yıldız futbolcular ön plana çıkamadı 
</HEADLINE>
<TEXT>

     Milli Takımlar Teknik Direktörü Ersun Yanal, Avrupa Futbol Şampiyonası'nda yıldız futbolcuların beklenen patlamayı yapamadığını söyledi. 
     Yanal, 2006 Dünya Kupası Elemelerinde Türkiye ile aynı grupta yer alan Yunanistan ve Danimarka takımlarını izlemek üzere gittiği Portekiz'in Porto kentinde düzenlediği basın toplantısında, hem şampiyonayı, hem de Yunanistan ve Danimarka'nın oynadıkları futbolu değerlendirdi. 
     Ersun Yanal, Avrupa Futbol Şampiyonası'nın beklendiği gibi yıldız oyuncuların ön plana çıktığı bir turnuva olmadığını, şampiyonaya katılan tüm takımların savunma ağırlıklı bir oyun anlayışını sahaya yansıttığını belirterek, ''Portekiz'de bireysel yeteneklerden çok, takım halinde savunma yapan oyun anlayışı ön plana çıkıyor. Bu nedenle ne eski yıldızlar, ne de yeni yıldız adayları ortaya çıkmadı. Yani bu şampiyona yeni yıldızları çıkaramadı'' dedi. 
     Yunanistan ve Danimarka'nın da aynı anlayışta bir oyun sergilediğine değinen Yanal, şöyle konuştu ''Yunanistan takımı başarılı olmaya çalışan ve bu başarısıyla dünya arenasında yer almaya çalışan bir takım. Bunun için de öncelikle savunmasını güvenceye almaya çalışıyor. Topu rakibe kaptırınca 11 futbolcusu da topu kapmak için mücadele ediyor. Danimarka ise topu kaybedince hemen tüm futbolcuları savunmaya çekiliyor ve katı bir savunma yapıyor. Danimarka takımının 20 futbolcusu, Yunanistan'ın ise 8 futbolcusu yurtdışında top koşturuyorlar. Bu, her 2 takımın da çok deneyimli oyunculara sahip olduğunu gösteriyor.'' 
     
     ''HEDEF, YILDIZ OYUNCULARIN OMUZUNDA YÜKSELMEK'' 
     Milli Takımlar Teknik Direktörü Yanal, milli takımın yaratıcı oyunculardan kurulu olduğunu ifade ederek, ''Biz her zaman gücümüzü sahaya yansıtan bir takım olduk. Şayet bir ekol olmak istiyorsak, yıldız oyuncuların omuzlarında yükselen ve gücünü rakibine kabul ettiren bir takım olmamız lazım. Güçlü olduğumuza inanırsak, 2006 Dünya Kupası Eleme Grubu'nda başarılı oluruz'' diye konuştu. 
     Yanal, bir soru üzerine, ''Şayet bu şampiyonaya katılsaydık, turnuvayla özdeşleşmiş bir takım sahada olacaktı. İyi savunma yaptığımız taktirde bu turnuvada dereceye girerdik. Bunun için yıldız oyuncularımıza iyi savunma yaptırma ve gücümüzü rakibimize hissettirmemiz zaferi yakalamak için yeterli olurdu'' dedi. 
     Türkiye'nin en kısa sürede bir Avrupa Şampiyonası düzenlemesi gerektiğini vurgulayan Yanal, konuşmasını şöyle sürdürdü 
     ''Bize en kısa sürede bir Avrupa Şampiyonası organizasyonu verilmeli. Tek başımıza böyle bir organizasyonu düzenleyecek kapasiteye sahibiz. Bunun zamanının geldiğine inanıyorum.'' 
     
     ELEME GRUBUNDAKİ BELİRLEYİCİ TAKIMLAR 
     Almanya'da 2006 yılında düzenlenecek Dünya Kupası'na katılabilmek için mücadele ettikleri grupta 4 takımın şansının eşit olduğuna değinen Yanal, sözlerini şöyle tamamladı 
     ''Grubumuzda Yunanistan, Danimarka, Ukrayna ile eşit şanslara sahibiz. Ancak grubumuzda belirleyici olacak takımlar Arnavutluk, Kazakistan ve Gürcistan olacaktır.'' 
     
</TEXT>
</DOC>
