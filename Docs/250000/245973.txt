<DOC>
<DOCNO> 245973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/soneko25.html </URL>
<DATE> 2004/06/07/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
TÜSİAD Başkanı IMF ile 1-2 yıllık bir programda fayda görüyoruz 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Ömer Sabancı, TÜSİAD olarak IMF ile 1-2 senelik bir program daha olmasında fayda gördüklerini bildirdi. 
     IMF Heyeti'nin TÜSİAD yöneticileri ile yaptığı görüşme sona erdi. 2 saat devam eden görüşmenin ardından gazetecilere açıklama yapan Ömer Sabancı, IMF'nin geleneksel olarak İstanbul'daki sivil toplum örgütleri ve meslek kuruluşlarının görüşlerini alma alışkanlığını geliştirdiğini belirtti. 
     IMF ile çok faydalı bir toplantı yaptıklarını belirten Sabancı, ''Önümüzdeki sene IMF ile Türk hükümetinin devam edip etmeyeceğini konuştuk. Bunların üzerinde görüş alışverişinde bulunduk'' dedi. 
     Sabancı, 2005 sonrasında IMF ile ilişkilere nasıl devam edileceğine ilişkin görüş bildirip bildirmediklerinin sorulması üzerine, şunları kaydetti 
     ''Hem bütçe disiplini, hem de yapısal reformların devam etmesi açısından IMF programının çok önemli bir katkısı oluyor. Bu sebeple TÜSİAD olarak biz de IMF ile 1-2 senelik bir program daha olmasında fayda görüyoruz.'' Bir gazetecinin ''Stand-by tarzında mı devam edecek '' şeklindeki sorusu üzerine Ömer Sabancı, bunun detaylarını IMF ile hükümet yetkililerinin konuşacağını ama bir programla 2 yıl daha devam edilirse Türk ekonomisi için faydalı olacağına inandıklarını söyledi. 
     
</TEXT>
</DOC>
