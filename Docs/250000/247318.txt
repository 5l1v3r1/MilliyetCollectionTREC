<DOC>
<DOCNO> 247318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sondun04.html </URL>
<DATE> 2004/06/12/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Zevahiri Gerçek reform projesi bizim içimizde başlar.. 
</HEADLINE>
<TEXT>

     El Kaide'nin ikinci adamı konumundaki Ayman El Zevahiri'ye ait olduğu iddia edilen bir ses bandının ele geçirildiği bildirildi. 
     Zevahiri'ye ait olduğu iddia edilen ses bandında, G-8 zirvesinde kabul edilen Ortadoğu'da demokratik reformlar yapılması konusundaki ABD planına göndermede bulunulduğu dikkati çekti. 
     El Arabiye televizyonu tarafından ele geçirilen ve kısa bir bölümü yayınlanan ses bandında Zevahiri'nin, ''Gerçek reform bizim içimizde başlar. Bu, ruhlarımızda ve çocuklarımızın ve daha sonraki nesillerin ruhlarında direnme iradesini aşılamamızla başlar'' sözleri yer aldı. 
     El Arabiye baş editörü Salah Negm, El Arabiye televizyonunun 10 dakikalık ses bandını nasıl ele geçirdiğine ilişkin kendisine yöneltilen soruyu ise yanıtsız bıraktı. 
     
</TEXT>
</DOC>
