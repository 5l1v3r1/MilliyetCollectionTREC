<DOC>
<DOCNO> 218372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sontur18.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'li milletvekili meclis kürsüsünde ağzına bant yapıştırdı .. 
</HEADLINE>
<TEXT>

     CHP İzmir Milletvekili Enver Öktem, kamu yönetiminin yeniden yapılandırılmasını öngören tasarıyı TBMM kürsüsünden ağzına ''Özgürlük istiyoruz'' yazılı bant yapıştırarak protesto etti. 
     Tasarının 28'inci maddesi üzerinde söz alan CHP'li Öktem, sözlerine ''Düşündüm taşındım. Biz size laf anlatmayı beceremiyoruz. Ya biz beceremiyoruz ya siz anlamıyorsunuz'' sözleriyle başladı. İktidarın sürekli halkın beklentilerine aykırı davrandığını ifade eden Öktem, ''Halkı açlığa mahkum etmeye çalışırken Başbakan da Kıbrıs görüşmelerinden dolayı basına sansür uygulamaya çalışıyor. Bir yandan da CHP'nin konuşma hakkını engellemeye çalışıyorsunuz'' dedi. AK Parti'nin CHP'nin ''Ağzına kilit vurmaya çalıştığını'' savunan Öktem, ''Halka göstermek için ben ağzıma kilit vuruyorum. Bundan sonra konuşmama hakkımı kullanıyorum'' diyerek ''Özgürlük istiyoruz'' yazılı bandı çıkartarak ağzına yapıştırdı. 
     AK Parti Milletvekilleri Öktem'e ''Şov yapıyorsun, burası şov yeri değil, şov yapma'' sözleriyle tepki gösterirken, bu sözlere CHP Balıkesir Milletvekili Ali Kemal Deveciler ''Konuşsak suç konuşmasak suç'' karşılığını verdi. AK Parti Kayseri Milletvekili Taner Yıldız da Başkanlık kürsüsüne gelerek Başkanvekili Sadık Yakut'tan müdahale etmesini istedi. Başkanvekili Yakut'un ''Ne yapalım'' dediği duyuldu. 
     Öktem 5 dakikalık konuşma süresi boyunca CHP milletvekillerinin alkışlı desteği, AK Parti Milletvekillerinin de tepkileri arasında kürsüde beklemeyi sürdürürken Başkanvekili Yakut, ''Kürsü halkın kürsüsü. Milletvekili konuşmayacaksa kürsüye çıkmaz. Sayın Milletvekili sizi oturmaya davet ediyorum. Eğer hatip konuşacaksa kürsüye çıksın. Oturur musunuz '' sözleriyle müdahale etti. 
     Öktem'in konuşma süresinin bitmesi üzerine yanına çok sayıda CHP Milletvekili geldi. CHP Ankara Milletvekili Bayram Meral'in bandı çıkartmasından sonra Öktem, CHP Milletvekillerinin alkışları arasında yerine oturdu. TBMM Başkanvekili Yakut da birleşime 10 dakika ara verdi. 
     Yakut, aradan sonra oturumu açarken, ''Kürsü konuşmak içindir. Her milletvekili meşru zeminde istediklerini dile getirebilir. Konuşma haricinde hiçbir eylem yapılamaz, buna da müsaade edilemez'' dedi. Daha sonra tasarının görüşmelerine devam edildi. 
     
</TEXT>
</DOC>
