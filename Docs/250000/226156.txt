<DOC>
<DOCNO> 226156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/sonspo21.html </URL>
<DATE> 2004/03/27/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Botonjic Yanal, milli takım için kazanç, bizim için kayıp olur 
</HEADLINE>
<TEXT>

     Gençlerbirliği'nin başarılı file bekçisi Sloven Damir Botonjiç, bugün İkinci Lig B Kategorisi B Grubu'ndaki Çankırı Belediyespor-Anadolu Üsküdar 1908 Spor maçını izlemek üzere Çankırı'ya geldi. 
     Çankırı Atatürk Stadı'ndaki maçı izleyen Damir Botonjiç, teknik direktörü Ersun Yanal'ın milli takımın başına getirilmesiyle ilgili yaptığı açıklamada, ''Türk Milli Takımı için iyi, bizim için kayıp olur'' dedi. 
     Yanal'ın başarılı ve deneyimli bir teknik adam olduğuna dikkati çeken Botonjiç, ''Ersun hoca, genç ve yetenekli bir teknik adam. Şans verildiği takdirde başarılı olur. Kendisini kanıtlamış birisi. Gidişi bizim için büyük üzüntü olur'' diye konuştu. 
     Türk Milli Takımı'nın başına yabancı değil, Türk bir teknik direktörün getirilmesinin uygun olacağını kaydeden Botonjiç, ''Ersun hoca, Türk Milli Takımı için isabetli bir tercih olur'' diye görüş bildirdi. 
     Gençlerbirliği'nde başarılı bir grafik çizen Botonjiç, bu yıl takımıyla olan sözleşmesinin sona ereceğini, ancak ilk tercihinin Gençlerbirliği'nden yana olduğunu söyledi. 
     17 yaşında Gençlerbirliği'nin altyapısında Türkiye'deki futbol yaşamına başladığını ve birçok ülke takımlarından transfer önerileri aldığını ifade eden Botonjiç, UEFA Kupası'nda aldıkları sonuçlar konusunda da, ''Sezon başında böyle bir başarı yakalayacağımızı tahmin edemiyordum. Valencia, Avrupa'nın sayılı takımlarından biri. 1-0 iken golü bulabilseydik, turu rahat geçebilirdik. İlk 45 dakika çok zorlandık. Valencia, ikinci devrede yaptığı değişikliklerle turu geçmeyi başardı. Bizim kadromuz kısıtlı. 12-13 kişiyle dar bir kadroyla mücadele ediyoruz. Biz takım olarak hafta da 2 maç yapmaya alışkın değiliz. Ancak Valencia geniş kadrosuyla bize üstünlük sağladı. İnşallah gelecek sezon bu yılki başarımızı tekrarlarız'' dedi. 
     Gençlerbirliği'ndeki başarısından dolayı Slovenya Milli Takımı'na çağrıldığını ve gelecek hafta Letonya ile yapılacak hazırlık maçında Slovenya kalesini koruyacağını ifade eden Botonjiç, ''Türkiye'deki öncelikli hedefim Gençlerbirliği kalesini sürekli korumak'' diye konuştu. 
     
</TEXT>
</DOC>
