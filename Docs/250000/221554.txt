<DOC>
<DOCNO> 221554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sonspo07.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş 'kartkolik' oldu 
</HEADLINE>
<TEXT>

     Sezonun ikinci yarısında resmi maçlarda başarısız bir grafik çizen ve lig liderliğini ezeli rakibi Fenerbahçe'ye kaptıran Beşiktaş'ta futbolcular, son haftalarda sinirlerine hakim olamıyor. 
     Siyah-beyazlı takımın sezonun ikinci yarısında şimdiye dek yaptığı 7'si Birinci Süper Lig, 2'si UEFA Kupası, 1'i de Türkiye Kupası olmak üzere toplam 10 resmi maçında hakemler Beşiktaşlı oyunculara toplam 7 kırmızı, 32 de sarı kart çıkardı. 
     
     TARİHE GEÇTİ 
     4-0 hükmen yenik sayıldığı Samsunspor maçında 5 oyuncusu birden kırmızı kart görerek, 46. sezonunu yaşayan Birinci Lig tarihine geçen Beşiktaş'ta, ikinci yarıdaki düşüşte futbolcuların gördükleri kart sayısındaki artışın büyük rolü oldu. 
     Ligin ilk yarısındaki 17 maçta toplam 2 kırmızı, 42 de sarı kart gören Beşiktaşlı oyuncular, ikinci yarının başlamasıyla birlikte geride kalan 7 haftada 6 kırmızı, 25 de sarı kartla tanıştı. 
     Beşiktaş'ta, Samsunspor maçında Zago, İbrahim, Ahmet Yıldırım, Pancu ve İlhan, Ankaragücü maçında da yedek kulübesindeki Tümer, kırmızı kart gören isimler oldu. 
     
     SARI KART CEZALILARI 
     Siyah-beyazlılarda ayrıca, ligin 2. yarısında 4 futbolcu, 4. sarı kartlarını görerek, cezalı duruma düştü. 
     Kaptan Tayfur, İbrahim, Pancu ve Cordoba, takımlarını birer lig maçında yalnız bıraktı ve Beşiktaş ligin 2. yarısında kadro kurma konusunda kart cezalılarının büyük sıkıntısını yaşadı. 
     
     LİGİN EN HIRÇIN TAKIMI 
     Beşiktaş, sezonun 2. yarısında oyuncularının gördüğü sarı ve kırmızı kart sayısındaki büyük artışla, ligin en hırçın takımı durumuna geldi. 
     Siyah-beyazlı oyuncular bu sezon ligde şimdiye dek 8 kırmızı, 67 de sarı kart görerek, listenin en başında yer aldı. 
     Beşiktaş'ı, 8 kırmızı 41 sarı kartla Çaykur Rizespor, 7 kırmızı 48 sarı kartla da Trabzonspor izliyor. 
     
</TEXT>
</DOC>
