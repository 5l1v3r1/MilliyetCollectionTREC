<DOC>
<DOCNO> 230684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sonspo15.html </URL>
<DATE> 2004/04/12/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Beşiktaş savunması S.O.S veriyor... 
</HEADLINE>
<TEXT>

     Beşiktaş, geçen sezonun en az gol yiyen takımı olmasına karşın bu sezon özellikle son maçlarda kalesinde gol görmeden maçlarını tamamlayamıyor. 
     Siyah-beyazlılar, oynadıkları son 7 lig maçında da gol yerken, bu karşılaşmalarda kalesinde toplam 15 gol görerek sevenlerini üzdü. 
     Ligin ikinci yarısına kötü bir başlangıç yapan ve aldığı başarısız sonuçlarla 8 puan farkla önde götürdüğü liderliği kaybeden ''Kara Kartallar'', ikinci yarıdaki 12 maçta toplam 21 gol yedi. 
     Beşiktaş'ın, ligin ikinci yarısındaki kalesinde gördüğü gol ortalaması 1.75 olarak gerçekleşti. 
     
     MAÇ BAŞINA 1.24 GOL 

     Kalede Cordoba ile Ronaldo, Zago, Ahmet Yıldırım ya da Emre'den oluşan savunma hattıyla rakiplerine gol şansı tanımayan Beşiktaş, son maçlarda bu kimliğini yitirdi. 
     Ligin ilk yarısında 15 golle en az gol yiyen takım unvanını elinde bulunduran siyah-beyazlılar, ikinci yarıda yedikleri 21 golle kalelerinde toplam 36 gol görüp, maç başına 1.24 gol yeme oranıyla başarısız bir grafik çizdi. 
     
     İKİNCİ YARIDAKİ MAÇLAR 

     Beşiktaş'ın 2 karşılaşma dışında tümünde gol yediği 2. yarı maçları şöyle 
     

Maç Sonuç Beşiktaş-Samsunspor 0 - 4 hükmen Bursaspor-Beşiktaş 0 - 1 Ankaragücü-Beşiktaş 1 - 1 Beşiktaş-Denizlispor 3 - 1 Malatyaspor-Beşiktaş 0 - 0 Beşiktaş-İstanbulspor 1 - 2 İzmit'te oynandı Trabzonspor-Beşiktaş 3 - 0 Beşiktaş-Elazığspor 5 - 3 Diyarbakırspor-Beşiktaş 3 - 1 Beşiktaş-Gaziantepspor 4 - 1 Galatasaray-Beşiktaş 1 - 2 Beşiktaş-Gençlerbirliği 2 - 2      
     CORDOBA TEPKİ ALIYOR 

     Beşiktaş'ın kalesini geçen sezon korumaya başlayan Oscar Cordoba, performansıyla siyah-beyazlı takımın lig şampiyonluğunda büyük katkı yapmıştı. 
     Beşiktaş, geçen sezon Cordoba ve Göksel'in görev yaptığı ligde 34 maçta kalesinde toplam 21 gol görmüştü. Bu sezon ise geride kalan 29 maçta Cordoba ve Ramazan 36 golü kalesinde gördü. 
     Kolombiyalı kaleci bu sezon ise geçen sezonki istikrarından özellikle son maçlarda oldukça uzak görünüyor. 
     Deneyimli kaleci bu sezon bazı maçlardaki hatalarıyla başta teknik direktör Mircea Lucescu olmak üzere, siyah-beyazlı camiadan tepki almaya başladı. 
     Ligin ilk yarısında Trabzon deplasmanında Akçaabat Sebatspor ile yapılan maçta ayağında topu dolaştırarak inanılmaz bir golü kalesinde gören Cordoba, Samsunspor ile yapılan olaylı maçta kalesinde 4 gol gördükten sonra moralinin bozulduğu gerekçesiyle oyundan alındı. Galatasaray karşılaşmasında Beşiktaş'ın yediği golde hatalı çıkış yapan ve topu uzaklaştıramayan Cordoba, son olarak da dün yediği 2 golde de büyük hatalar yaparak yine kenar yönetiminden tepki aldı. 
     
     BEŞİKTAŞ SAVUNMASI ''REKORA'' GİDİYOR 

     Beşiktaş savunması, bu sezon yediği gollerle yeni bir rekora doğru koşuyor. 
     Siyah-beyazlılar, ligin bitimine 5 hafta kala maç başına yedikleri 1.24 gol oranıyla tarihlerinin en çok gol yedikleri 3. sezonunu yaşıyor. 
     Daha önce 2000-01 sezonunda 34 maçta 48 gol yiyip, maç başına 1.41'lik gol yeme oranı tutturan ve yedikleri gol yönünden tarihinin en kötü sezonunu geçiren Beşiktaş, 1995-96 sezonunda da 34 maçta 46 gol yiyerek maç başına 1.35 ortalama tutturmuş ve en kötü 2. sezonunu yaşamıştı. 
     Bu sezon henüz 29. haftada maç başına 1.24 gol yeme oranı tutturan Beşiktaş, böylece lig tarihinde en kötü 3. sezonu yaşamış oldu. 

     
</TEXT>
</DOC>
