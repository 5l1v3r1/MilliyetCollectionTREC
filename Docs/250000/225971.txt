<DOC>
<DOCNO> 225971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonyas19.html </URL>
<DATE> 2004/03/26/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
KKTC'de bir ilk... 'Burkitt Lenfoma' hastası hayata döndürüldü 
</HEADLINE>
<TEXT>

     Lefkoşa Dr. Burhan Nalbantoğlu Devlet Hastanesi'ne ''ağız tavanında kocaman kitle'' rahatsızlığıyla başvuran ve kötü huylu bir lenf bezi tümörü olan ''Burkitt Lenfoma'' tanısı konulan bir hasta, KKTC'de ilk kez gerçekleştirilen bir tedavi yöntemiyle hayata döndürüldü. 
     KKTC Sağlık ve Sosyal Yardım Bakanı Hüseyin Celal, yaptığı açıklamada, söz konusu hastaya Lefkoşa Devlet Hastanesi'nde yapılan erken ve çağdaş müdahaleyle hayatı tehdit eden ''tümör erime sendromunun'' başarıyla atlatıldığını ve hastanın hayata döndürüldüğünü açıkladı. 
     Hastaneye başvuran bu hastanın çekilen tomografisinde, kitle ve burun boşluğu ile sinüs boşluğunun tamamen dolu olduğunun saptandığını ifade eden Hüseyin Celal, nefes almakta güçlük çeken hastanın bir günde MRI'ının çekildiğini, ameliyathanede biopsisi alınarak aynı gün kemik iliği incelemesinin yapıldığını ve tüm analizlerinin gerçekleştirildiğini kaydetti. 
     Hastanın bir gün boyunca uyutularak ekip çalışması halinde tedavisinin yapıldığını belirten Celal, hızla üreyen ve hayatı tehdit eden tümör erime sendromu hastalığının, anında müdahaleyle başarıyla atlatıldığını bildirdi. 
     Celal, KKTC'de ilk kez yapılan bu tedavide emeği geçen tüm sağlık personeline teşekkür etti. 
     
</TEXT>
</DOC>
