<DOC>
<DOCNO> 206642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sontur27.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Liradan 6 sıfır atılmasını öngören tasarı TBMM'ye sunuldu 
</HEADLINE>
<TEXT>

     Türkiye Cumhuriyeti Devleti para biriminin ''Yeni Türk Lirası'' olması ve liradan 6 sıfır atılmasını öngören yasa tasarısı TBMM Başkanlığı'na sunuldu. 
     Tasarıya göre bir Yeni Türk Lirası yüz Yeni Kuruş'a eşit olacak. 
     Meclis'e bugün gönderilen tasarı uyarınca Bakanlar Kurulu, Yeni Türk Lirası ve Yeni Kuruş'ta yer alan ''Yeni'' ibarelerini kaldırmaya ve uygulamaya ilişkin esasları belirlemeye yetkili olacak. 
     Tasarı uyarınca Türk Lirası, Yeni Türk Lirası'na dönüştürülecek ve Türk Lirası'ndan 6 sıfır atılacak. Buna göre, Türk Lirası değerler Yeni Türk Lirası'na dönüştürülürken ''1 milyon Türk Lirası eşittir 1 Yeni Türk Lirası'' değişim oranı esas alınacak. 
     Yasalarda ve diğer mevzuat ile idari işlemlerde, yargı kararlarında her türlü hukuki muamelelerde, kıymetli evrak ve hukuki sonuç doğuran diğer belgeler ile ödeme ve değişim araçlarında Türk Lirası'na veya liraya yapılan atıflar belirlenen değişim oranında Yeni Türk Lirası'na yapılmış olacak. 
     Halen tedavülde bulunan, tedavülden çekilmiş veya tedavüle çıkarılacak olan banknotların resim ve görüntülerinin çoğaltılması ve yayınlanmasına ilişkin boyut, renk, malzeme, çözünürlük, üzerinde bulunacak ibareler ve benzeri konularla ilgili koşullar Merkez Bankası'nca belirlenecek ve Resmi Gazete'de ilan edilecek. 
     İlan edilecek koşullara uymayacak kişilere, eylemleri daha ağır bir suç içermediği takdirde 1.5 milyar liradan 5 milyar liraya kadar ağır para cezası verilecek. 
     Tasarının geçici maddelerine göre, halen tedavülde bulunan Türk Lirası banknotlar ile madeni paralar 1 Ocak 2005 ile 31 Aralık 2005 arasındaki tarihler arasında yeni Türk Lirası banknotlarla ve yeni çıkarılacak madeni paralarla birlikte geçerli olacak. Söz konusu banknotların birlikte tedavülü ve değiştirilmesine ilişkin esaslar Merkez Bankasınca madeni paraların birlikte tedavülü ve değiştirilmesine ilişkin esaslar ise Hazine Müsteşarlığı'nca belirlenecek. 
     Yasanın uygulanmasında karşılaşılan tereddütleri gidermeye ve gerekli düzenlemeleri yapmaya Hazine Müsteşarlığı'nın bağlı bulunduğu bakan yetkili olacak. Maliye Bakanlığı, Sanayi ve Ticaret Bakanlığı, Hazine Müsteşarlığı, Merkez Bankası, Sermaye Piyasası Kurulu ile Bankacılık Düzenleme ve Denetleme Kurumu'nun da görev alanlarına girecek konularda düzenleme yapmaya yetkisi bulunacak. 
     Türk Lirası üzerinden yapılan her türlü hukuki muamele ile hukuki sonuç doğuran belgelerin değişim oranı dikkate alınarak 31 Aralık 2005 tarihine kadar Yeni Türk Lirası'na göre değiştirilmesi halinde işlemler ve düzenlenecek belgeler her türlü vergi, resim, harç ve diğer yükümlülüklerden muaf olacak. 
     Tasarı 1 Ocak 2005 ile 31 Aralık 2005 tarihleri arasında bütün mal ve hizmet bedellerinin düzenlenecek etiket ve tarife listelerinde Türk Lirası ve Yeni Türk Lirası üzerinden, ayrı ayrı gösterilmesini de zorunlu kılıyor. 
     Tasarıyla Darphane ve Damga Matbaası Genel Müdürlüğü'nce madeni paraların üretimi ile ilgili olarak yapılacak her türlü mal ve hizmet alımları 31 Aralık 2005 tarihine kadar Kamu İhale Kanunu'ndan muaf tutuluyor. 
     
</TEXT>
</DOC>
