<DOC>
<DOCNO> 205384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/soneko21.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de ilk şehiriçi doğalgaz özelleştirmesi Bursa'da başladı... 
</HEADLINE>
<TEXT>

     Türkiye'de ilk şehir içi doğalgaz özelleştirmesi Bursagaz ile başladı. 
     Bursagaz'a en yüksek teklifi, Türkmenistan'da da yatırımları olan 120 milyon dolar ile ''Çalık Enerji A.Ş.'' verdi. 
     Özelleştirme İdaresi Başkan Yardımcısı Hasan Köktaş'ın komisyon başkanlığında gerçekleştirilen nihai pazarlık görüşmelerine 10 firma katıldı. 
     Elemesiz yazılı turda, en yüksek fiyat 87 milyon 750 bin dolar olarak belirlenirken, elemeli yazılı turlarda sırası ile Aksa Doğalgaz Dağıtım A.Ş., Zorlu Petrogas A.Ş., Nurol Holding-Nurol ortak girişim grubu, Tur Enerji A.Ş. ve Aygaz A.Ş.- Stat Oil ASA-Bursa Gaz ve Ticaret A.Ş. ortak girişim grubu elendi. 
     Daha sonra 102 milyon başlangıç, 500 bin dolar artırım aralığı ile de sözlü turlara geçildi. 
     Birinci sözlü turda Bursa Güç Birliği ortak girişim grubu ihaleden çekilirken, 6. turda Albayrak A.Ş. ihaleden çekildi. 
     Sözlü 7. turda ise Toray İnşaat A.Ş. ihaleden çekildiğini açıkladı. 
     Sözlü 9. turda Çalık Enerji A.Ş. 120 milyon dolar teklif verirken, 10. turda Alarko-Akfen ortak girişim grubunun çekildiğini açıklaması ile en yüksek telifi Çalık Enerji A.Ş. vermiş oldu. 
     İhale sonucunun komisyonun değerlendirmesinin ardından, Rekabet Kurulu ve Enerji Piyasası Düzenleme Kurulu'nun görüşüne müteakip Özelleştirme Yüksek Kurulu'na sunulması bekleniyor. 
     
     KAZANAN FİRMA 

     Öte yandan nihai pazarlık görüşmelerinde en yüksek telifi veren Çalık Enerji A.Ş.'nin Genel Müdürü Erdal Çelik gazetecilerin sorularını yanıtlarken, enerji sektöründe faaliyet gösteren bir şirket olduklarını, Türkmenistan'da yatırımları bulunduğunu belirterek, bununla ilgili bir basın açıklaması yapacaklarını söyledi. 
     Bursa Gaz'a yatırım yapıp yapmayacaklarının sorulması üzerine de Çelik, ''Mutlaka. Yatırım ihtiyacı var'' diye konuştu. 

     
</TEXT>
</DOC>
