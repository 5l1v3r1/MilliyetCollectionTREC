<DOC>
<DOCNO> 220077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sonspo20.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım Hakemler iyi olursa şampiyon oluruz 
</HEADLINE>
<TEXT>

     Fenerbahçe Kulübü Başkanı Aziz Yıldırım, Birinci Süper Futbol Ligi'nin ikinci yarısıyla birlikte daha iyi bir ekip olduklarını söyledi. 
     Sarı-lacivertli kulübün kanalı FB TV'nin canlı yayınına katılan Yıldırım, bu programda yaptığı açıklamada, sezona İstanbulspor yenilgisiyle başladıklarını hatırlatarak, şöyle konuştu 
     ''Yeni bir takım olmamızdan dolayı bu sonuç normaldi. Ancak Akçaabat Sebatspor ve Samsunspor maçlarında da puanlar kaybettik. Beşiktaş karşısında hakettiğimiz galibiyeti alamadık. Biz puan kaybettikçe ve Beşiktaş kazandıkça puan farkı oluştu. Ancak ikinci yarıyla birlikte daha iyi bir ekip olduk. Tam bir kolej havasına girdik ve aile olduk. Geçen gün gazetede yedek oyuncularımızın halay çekerken fotoğraflarını gördüm. Bu büyük bir olaydır. Bunun iyi analiz edilmesi lazım.'' 
     
     DAUM VE TEKNİK EKİBE ÖVGÜ 

     Takımın olumlu gelişmesinde teknik direktör Christoph Daum ve ekibinin büyük katkısı olduğunu kaydeden Yıldırım, şöyle konuştu 
     ''Bundan dolayı kendilerini kutluyorum. Rakibimiz Beşiktaş da herşeyin yolunda gideceğini düşünüyordu. Ancak biz kazandıkça kendimize güvenimiz geldi. Beşiktaş ise kaybedince psikolojik olarak geriledi. Şu anda öndeyiz. Hakemler hatalarını en aza indirip, tamamıyla doğru kararlar verirse bu sezon yarışı Fenerbahçe önde tamamlar diye düşünüyorum. Ayrıca Fenerbahçe'nin şu anda oluşturduğu kadro hem Türkiye'de, hem de Avrupa'da önümüzdeki yıllara damgasını vuracaktır.'' 
     
     2 YIL DAHA YÖNETİME TALİP OLACAĞIZ 

     Başkanlıkta 6 yılı geride bıraktığını anlatan Yıldırım, şöyle devam etti 
     ''Başkanlıkta 7. yılıma giriyorum. Kongreye tek aday olarak gidiyoruz. Beraber yola çıktığım dostlarımla 2 yıl daha yönetime talip olacağız. Kendileriyle bir ekip oluşturduk. Bu ekibin dağılmasını istemem, ne var ki kendi özel durumları sebebiyle ayrılacak olan birkaç arkadaşımız olabilir.'' 6 yıl önce ''Herkes bir gün Fenerbahçeli olacak'' sloganıyla yola çıktıklarını anlatan Yıldırım, ''Bunun anlamı, Fenerbahçe'yi dünya kulübü yapmak, herkesin imreneceği ve taraftarı olmak isteyeceği güçlü bir Fenerbahçe yaratmaktı. Geldiğimiz bu noktada bunun için önemli bir yol katettik'' dedi. 
     
     HALKA ARZ 

     Halka arzın onayını 2 yıl önce genel kuruldan aldıklarını anlatan Yıldırım, uygun koşulların oluşmasını ve doğru zamanı beklediklerini vurgulayarak, şöyle devam etti 
     ''Bunda da ne kadar başarılı olunduğu ortada. Amacımıza fazlasıyla ulaştık. Kulübümüzün halka arzı, Galatasaray ve Beşiktaş'a göre daha başarılı gözüküyor. 35 binden fazla kişi, halka arz için başvurdu. Kısaca beklediğimizi, hatta daha da fazlasını gerçekleştirdik.'' 
     
     AMATÖR ŞUBELERİN DURUMU 

     Yıldırım, programda amatör şubeler konusunda da açıklamalarda bulundu. 
     Yıldırım, erkek basketbol takımının durumuna üzüldüğünü vurgulayarak, ''Gelecek yıl erkek basketbolunda da gelişmeler yaşanabilir. Bayan basketbolunda ise büyük başarılar yaşıyoruz. Voleybolda da gelecek yıl şampiyonluk istiyoruz'' dedi. 
     
     İSLAM ÇUPİ ÖLÜMSÜZLEŞECEK 

     Yıldırım, spor basının önemli isimlerinden olan ve geçen yıllarda vefat eden İslam Çupi'nin adının Fenerbahçe Şükrü Saracoğlu Stadı'nın basın tribününe verileceğini dile getirdi. 
     Stadın basın tribünün yıkılıp yeniden yapılacağını ifade eden Yıldırım, ''İslam Çupi basında duayen olmuş biridir. O'nu anmak istiyoruz. Bu nedenle stadın basın tribününe adını vermeyi düşündük. İslam Çupi'nin ismine yakışır bir basın tribünü yapacağız. Böylece hem Çupi'nin adı yaşayacak, hem de adına yakışır bir tribün olacak'' diye konuştu. 
     Yakın bir zamanda numaralı tribünü yıkıp, üstünü kapatacaklarını ve anlatan Yıldırım, kapasiteyi artıracaklarını belirterek, ''Sayın Nihat Özdemir bu konuda çok heyecanlı. Bana 3-4 ay gibi bir sürede bunu tamamlayabileceğini ifade etti. Ama, şampiyonluğa giden takımımıza olumsuz bir etki yapmamak için uygun zamanı bekliyoruz'' diye konuştu. 
     
     FENERBAHÇE ÜNİVERSİTESİ 

     Eğitime de çok önem verdiklerini ifade eden Yıldırım, ''Şu an Fenerbahçe Spor Kulübü Okullarımız var. Fakat okulumuz merkezi bir yerde değil. Bu yüzden bazı sıkıntılar yaşıyoruz. Hedefimiz, okulumuzu Dereağzı'na taşımak. Ondan sonraki hedef ise bir üniversite açmak ve eğitim kurumlarımızı bir kompleks haline getirmek'' dedi. 
     Aziz Yıldırım, FB TV'nin de sarı-lacivertli camianın televizyonu olacağını ve Fenerbahçe'nin propagandasını yapacağını, televizyonun kişilerin kanalı olmayacağını sözlerine ekledi. 
     
</TEXT>
</DOC>
