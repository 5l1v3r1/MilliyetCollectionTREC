<DOC>
<DOCNO> 233950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sontur34.html </URL>
<DATE> 2004/04/22/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Meclis lojmanı aidatını zimmetle yargılanıyor... 
</HEADLINE>
<TEXT>

     TBMM personel lojmanlarının yakıt aidatlarının yatırıldığı iki ayrı hesaptan zimmetine 48 milyar lira geçirdiği ileri sürülen eski TBMM Sosyal Hizmetler Şefi Kamil Hatipoğlu, epilepsi hastası olduğunu ve bunun etkisiyle hesaplarda açık doğmuş olabileceğini söyledi. 
     Ankara 2. Ağır Ceza Mahkemesi'nde görülen davanın bugünkü ikinci duruşmasına, sanık Hatipoğlu ve avukatı katıldı. 
     Kimlik tespitinin ardından savunması sorulan Hatipoğlu, Meclis'te uzun yıllar görev yaptığını, talep etmesine rağmen lojman verilmediğini ifade etti. Hatipoğlu, kendisine lojman yönetiminin teklif edildiğini ve ancak bu şekilde lojmana çıkabileceğinin bildirildiğini anlattı. 
     Lojman yöneticisi olarak 2 yıl görev yaptığını belirten Hatipoğlu, lojmanların birisi yakıt birisi aidat olmak üzere iki hesabı bulunduğunu, yakıt hesabından kendisiyle birlikte Sosyal Hizmetler Müdürü'nün, aidat hesabından ise kendisiyle birlikte apartman yöneticisinin para çekme yetkisinin bulunduğunu savundu. 
     Zimmet suçunu kabul etmeyen Hatipoğlu, yakıt hesabından çekilen paralarla elektrik faturalarını ödediğini, 2 yıl sonra hesapta açık olduğu konusunun kendisine bildirildiğini savundu. 
     Kamil Hatipoğlu, hesaptaki açığın nasıl ortaya çıktığını bilmediğini ileri sürerek, ''Epilepsi hastasıyım. Ağır nöbetlerim oluyor. Bunun etkisiyle hesaplarda açık doğmuş olabilir'' diye konuştu. Hatipoğlu, hesaptaki açık miktarını ödeyeceğini söyledi. 
     Mahkeme heyeti, suç tarihini kapsayan 1 Ocak 2002 ile 31 Ağustos 2003 dönemlerine ait tüm defter, belge ve kayıtların Meclis'ten istenmesine, lojman hesaplarına ait suç tarihini kapsayan tüm ekstrelerin de ziraat Bankası'ndan istenmesine karar vererek, duruşmayı erteledi. 
     
     İZİNDEN SONRA DÖNMEMİŞ 
     İddianamede, Hatipoğlu'nun, sosyal Hizmetler Müdürlüğü'nde şef olarak çalıştığı ve lojman yönetimine getirildiği 1 Ocak 2002 ile 31 Ağustos 2003 tarihleri arasında, yakıt ve aidatların toplandığı hesaplardan çeşitli zamanlarda toplam 48 milyar 172 milyon lirayı zimmetine geçirdiği ileri sürülüyor. 
     Bu arada, Hatipoğlu'nun 1 Eylül 2003 tarihinde yıllık izne ayrıldığı, evini taşıdığı ve yeni adresini bildirmediği daha sonra da görevine dönmediği belirlendi. Ankara Cumhuriyet Başsavcılığı'na TBMM'den gönderilen yazıda, Hatipoğlu'na 28 Ekim 2003 tarihi itibarıyla görevden çekilmiş sayıldığı, iddialar üzerine de TBMM Yüksek Disiplin Kurulu tarafından 31 Aralık 2003 tarihinde devlet memurluğundan çıkarılma cezası verildiği bildirildi. 
     Kamil Hatipoğlu hakkında, Türk Ceza Kanunu'nun TCK ''zimmet'' suçunu düzenleyen 202 1. maddesi uyarınca 6 yıldan 12 yıla kadar ağır hapis cezası ve memuriyetten ömür boyu men edilmesi talep ediliyor. 
     
</TEXT>
</DOC>
