<DOC>
<DOCNO> 207398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/ekonomi/eko03.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
2003 rekorla kapandı 
</HEADLINE>
<TEXT>

   Otomobil pazarında liderliğini koruyan ve ihracatta 1 milyar dolar sınırını aşan Renault Mais'in Genel Müdürü Aybar, aralıktaki satışların yeni bir rekor olduğunu söyledi 
      EKONOMİ SERVİSİ 
   
   Renault Mais Genel Müdürü İbrahim Aybar, 2001 ve 2002'de krizlerden en çok etkilenen sektör olan otomotivin, 2003'te başarılı sonuçlar elde ettiğini belirterek, aralık ayında 79 bin adetle bir rekor kırıldığını belirtti. Bunun ay bazında bir rekor olduğunu vurgulayan Aybar, "Bu rakam, Türkiye'nin nelere kadir olduğunu göstermesi bakımından önemli" dedi. 
   Aybar, geçen yıl 361 bin adetlik toplam satışın gerçekleştiği pazarda, binek otomobil satışlarının 227 bine ulaştığını, hurda teşvikiyle satılan araç sayısının 90 bin olduğunu kaydetti. 2003'e 120 - 150 bin otomobil satışı tahminiyle girildiğini hatırlatan Aybar, "Tahminler tutmadı ancak bu kez herkes mutlu" dedi. 
   Bu yıl otomobil pazarının yüzde 30 artışla 300 bine çıkacağı, binek ve hafif ticari araç satışı toplamının yüzde 25 artışla 450 bine ulaşacağı tahmininde bulunan Aybar, yeni kaynak için artık sektöre yüklenilmemesini istedi. 
   
   Otomobilde lider 
   Renault, Türkiye'de 2003'ü otomobil satışı, üretimi ve ihracatında liderlikle kapattı. 
   Şirket geçen yıl 132 bin 257 otomobil üreterek, 97 bin 794'ünü ihraç etti, 44 bin 714'ünü iç pazarda sattı. Renault, 1 milyar 16 milyon dolarlık ihracat cirosu gerçekleştirerek, Türk otomotiv sektöründe 1 milyar dolar sınırını geçen ilk üretici oldu. Oyak Renault Genel Müdürü Alain Gabillet de bu yılki üretim hedeflerini 155 bin adet, ihracatta 115 bin adete olarak açıkladı. Gabillet, Türk Lirası'nın değer kazanmasının olumsuz etkisine rağmen, kendilerinin oluşan istikrarı daha önemli bulduklarını vurguladı. 
   
   
</TEXT>
</DOC>
