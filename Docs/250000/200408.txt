<DOC>
<DOCNO> 200408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sonspo16.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Denoueix Galatasaray, ödülümüz olacak 
</HEADLINE>
<TEXT>

     Avrupa Şampiyonlar Ligi D Grubu'nda 10 Aralık Çarşamba günü Galatasaray'ın rakibi olan Real Sociedad'ın teknik direktörü Raynold Denoueix, ''Kötü bir rüzgardan geçiyoruz ama ödülümüzün Galatasaray maçı olacağına ben ısrar ediyorum'' dedi. 
     İspanya Birinci Futbol Ligi'nde dün akşam evinde yaptığı maçta Real Betis'e 4-0 yenilen Real Sociedad'ta herkes bir an önce farklı skorlu yenilginin şokunu üzerinden atıp Galatasaray'ı düşünmeye çalışıyor. 
     Fransız teknik adam Denoueix, maç sonrası yapılan basın toplantısında, ''Galatasaray maçına konsantre olmak için her türlü durumda bu yenilgiyi hemen unutmayı düşünüyorum. Bizim için çok önemli olan bu maça olabilecek en iyi biçimde hazırlanmak zorundayız'' açıklamasında bulundu. 
     Real Betis maçından önce kulübün bir jest yapıp sözleşmesini 30 Haziran 2005 tarihine dek uzattığı Denoueix, ''Sözleşmemin yenilenmesini kutlayamadım. Kötü bir rüzgardan geçiyoruz ama en kısa zamanda bundan çıkıp galip gelmeye başlayacağız. Ama ben ısrar ediyorum, ödülümüz Galatasaray maçıyla Avrupa Şampiyonlar Ligi olacak'' diye konuştu. 
     Bu arada İspanyol basını, Real Betis karşısında bozguna uğrayan Real Sociedad'ın adeta ''boğulduğunu'' yazarken, maçta 73 dakika oynayan Nihat Kahveci için ''Tanınmayacak durumdaydı'' yorumunda bulundu. 
     
</TEXT>
</DOC>
