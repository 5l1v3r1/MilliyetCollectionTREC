<DOC>
<DOCNO> 212898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/soneko05.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Mobilyacılıktan fabrikatörlüğe bir başarı öyküsü... 
</HEADLINE>
<TEXT>

     Denizlili sanayici İbrahim Cinkaya 54 , küçük bir mobilya atölyesinde adım attığı iş hayatında, şimdi milyonlarca dolarlık ihracat yapan bir mermer fabrikasının sahipliğini yapıyor. 
     Cinkaya, 1972 Faber ismini verdiği mobilya atölyesini kurdu. Bir süre sonra kendi ürettiğini satan bir mağaza açan Cinkaya, Denizli'nin hızla sanayileştiği 1980'li yıllarda mobilyacılığı bırakarak, tekstil sektörüne geçti. 
     ''Üretmeyi, ürettiğimiz yurtdışı pazarlarda satmayı ve istihdam yaratmayı seviyorum'' diyen Cinkaya, 1993 yılında bu kez şansını mermer sektöründe denemeye karar verdi. 4 milyar lira sermayeyle kurduğu Faber Mermer A.Ş., 10 yılda 14 milyon dolarlık ihracat rakamına ulaşan bir işletme oldu. 
     Denizli Organize Sanayi Bölgesi'nde 30 bin metrekare alan üzerine kurulu bulunan Faber Mermer, 10 bin metrekare kapalı alana sahip. Çalışan sayısı ise 500. 
     
     PARA DEĞİL, ÜRETMEK HUZUR VERİYOR 
     Denizli yöresinden çıkardığı traverten mermeri işleyip, başta ABD, Çin, İtalya ve Rusya olmak üzere 22 değişik ülkeye ihraç ettiğini anlatan Faber Mermer A.Ş. Yönetim Kurulu Başkanı İbrahim Cinkaya, ''Huzuru parada değil, üretim yapmakta, insanlara iş imkanı yaratmakta buluyorum'' dedi. 
     Türkiye'de mermer sektörünün ''bir numarası'' olduklarını kaydeden Cinkaya, yılda 20 bin metreküp traverten ve bej mermer ürettiklerini söyledi. 
     Bir süre önce ISO 9001 belgesi de aldıklarını ifade eden Cinkaya, şöyle konuştu 
     ''Ürünlerimiz Dubai'de dünyanın 7 yıldızlı tek otelinde, ünlü İngiliz futbolcu Beckham'ın villasında kullanıldı. Üretimde kaliteden ödün vermediğimiz için pazarımız giderek büyüyor. Her ay 150 konteyner mermeri, yurtdışına gönderiyoruz. Türkiye'de bu rakama ulaşabilen başka bir mermer fabrikası yok.'' Faber Mermer olarak yeni bir hedef belirlediklerini ifade eden Cinkaya, ''İstanbul Sanayi Odası'nın 1000 büyük sanayi kuruluşu sıralamasını 2003'te kıl payı kaçırdık. Niye bu listede yokuz diye hayıflanıyorum. 2004 hedefimiz 20 milyon dolar ihracat ve İSO'nun 1000 büyük sanayi kuruluşu arasında yer almak'' diye konuştu. 
     
</TEXT>
</DOC>
