<DOC>
<DOCNO> 213347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sonspo19.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
2005 Şampiyonlar Ligi finali Atatürk Olimpiyat Stadı'nda 
</HEADLINE>
<TEXT>

     Avrupa Futbol Federasyonları Birliği UEFA , 2004-2005 sezonu Avrupa Şampiyonlar Ligi finalinin yapılacağı yer olarak İstanbul Atatürk Olimpiyat Stadı'nı seçti. 
     UEFA İcra Komitesi'nin, bugün İsviçre'nin Nyon kentinde yaptığı toplantıda verdiği bu kararın alınmasında her zamanki gibi çalıştıklarını belirten UEFA Asbaşkanı Şenes Erzik, konuyla ilgili yaptığı açıklamada, ''Tabii ki çalışmalar olmasa böyle bir kararın çıkması mümkün değildi. UEFA Genel Sekreterliği'ni de takdir etmek lazım. Geldiler, incelediler ve ülkeler arasında güzel bir kıyaslama yaptılar. Alternatifler vardı ama ne mutlu ki bizim teklifimiz kabul edildi'' dedi. 
     Erzik, özellikle Atatürk Olimpiyat Stadı ve Türkiye adına büyük sevinç yaşadığını belirterek, ''UEFA'nın bu kadar önemli bir finali ülkemizde yapmak istemesi çok önemli. Bizim bölgemiz düşünülürse, Balkanlar da dahil ilk kez oluyor. Avrupa Birliği'ne girmek üzere çaba harcandığı bir döneme rastlaması da ayrıca anlamlı'' diye konuştu. 

     
</TEXT>
</DOC>
