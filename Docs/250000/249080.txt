<DOC>
<DOCNO> 249080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sontur17.html </URL>
<DATE> 2004/06/18/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
İşkence davasında hakim bile şaşırdı ''Yeni bir yöntem herhalde'' 
</HEADLINE>
<TEXT>

     Atılım Gazetesi muhabiri Şenol Gürkan'a gözaltında ''işkence'' yaptıkları iddiasıyla, Ankara Emniyet Müdürlüğü Terörle Mücadele Şubesi'nde görev yapan 9 polis memuru hakkında açılan davaya devam edildi. 
     Ankara 1. Ağır Ceza Mahkemesi'nde görülen davanın bugünkü duruşmasına, sanıklardan komiser Murat Dedeoğlu ve polis memuru Recep Comart ile avukatları katıldı. Duruşmada, müşteki Gürkan ve avukatları da hazır bulundu. 
     Dedeoğlu, savunmasında, Gürkan'ın gözaltında olduğu dönemde idari bir soruşturma dolayısıyla açığa alındığını ifade ederek, müştekiye işkence yapmasının sözkonusu olmadığını kaydetti. 
     Şenol Gürkan da ifadesinde, yasadışı örgüte yardım ve yataklık ettiği iddiasıyla 6 Haziran 2001 tarihinde gözaltına alındığını, TEM'e götürüldüğü ilk gün 5-6 kişi ile aynı hücrede tutulduğunu, daha sonra ayrı ayrı hücrelere konulduklarını söyledi. 
     Yemek, su gibi temel ihtiyaçlarının 2 gün boyunca karşılanmadığını, Bulgaristan doğumlu olması nedeniyle kendisine ''Dimitri'' diye hakaret edildiğini öne süren Gürkan, sorgu sırasında, kendisine tekme atıldığını, kafasının duvara vurulduğunu, çırılçıplak soyularak taciz edildiğini, üzerine soğuk su sıkıldığını iddia etti. Gürkan, kendisine deterjanlı su verildiğini öne sürdü. 
     
     ''...YENİ BİR YÖNTEM HERHALDE'' 

     ''Deterjanlı su vermek yeni bir yöntem herhalde'' diyen Mahkeme Başkanı Mustafa Danışman, duruşmadaki sanıkların işkence yapan polis memurları arasında olup olmadığını sordu. Dedeoğlu ve Comart'ın işkence yapanlar arasında olmadığını söyleyen Gürkan, teşhis sırasında Dedeoğlu diye başka bir polis memurunun kendisine gösterildiğini anlattı. 
     Sanık avukatlarından Mehmet Emin Bağcı, deterjanlı su içirildiğini ve kafasının duvara vurulduğunu adli tıpta doktoruna söyleyip söylemediğinin müştekiden sorulmasını istedi. 
     Kendisine yapılanları doktorun yanında polis memuru olmasına rağmen anlattığını söyleyen Gürkan, doktorun da 3 günlük rapor verdiğini kaydetti. 
     
     ''İFADELERDE ÇELİŞKİ VAR'' 

     Müştekinin anlatımlarında çelişki olduğunu ifade eden Avukat Bağcı, Ankara Emniyet Müdürlüğü TEM Şubesi'nde keşif yapılmasını istedi. Bağcı, 6 gün boyunca deterjanlı su içen bir kişinin durumunun ne olacağı konusunda da rapor alınmasını talep etti. 
     Mahkeme Başkanı Danışman, keşif yapılması ve deterjanlı su ile ilgili Bağcı'nın taleplerinin reddine karar verdi. Dedeoğlu'nun suç tarihinde görevde olup olmadığının Ankara Emniyet Müdürlüğü'nden sorulmasına, delillerini bildirmeleri için sanık avukatlarına süre verilmesine karar verildiğini belirten Danışman, duruşmayı erteledi. 
     
     5'ER YIL HAPİS İSTEMİ 

     Gürkan'ın gözaltına alındığı 6-12 Haziran 2001 tarihleri arasında, Ankara Emniyet Müdürlüğü TEM Şubesi'nde görev yapan komiser Murat Dedeoğlu, polis memurları Gürah Ayhan, Ahmet Horoz, Mustafa Usul, Recep Comart, Rıfat Doğru, Atanur Arslan, Erdal Şimşek ve Tekin Taşlıova hakkında, Türk Ceza Kanunu'nun 243. maddesi uyarınca 5'er yıla kadar ağır hapis isteniyor. 

     
</TEXT>
</DOC>
