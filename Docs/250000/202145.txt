<DOC>
<DOCNO> 202145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/yasam/ayas.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Veliahtın koltuğu' dilek taşına döndü 
</HEADLINE>
<TEXT>

   Zincirlikuyu'daki tarihi lisede bulunan Osmanlı Veliahtı Yusuf İzzettin Efendi'ye ait koltuğun ünü şehir efsanesine dönüştü. Her gelen oturup dilek dilemeden gitmiyor 
      Gülay Fırat 
   
   ZİNCİRLİKUYU'DAKİ tarihi Anadolu İnşaat Teknik ve Yapı Meslek Lisesi'ndeki Osmanlı Veliahtı Yusuf İzzettin Efendi'ye ait koltuğun ününü duyan, oturmak için birbiriyle yarışıyor. Sultan Abdülaziz'in oğlu Yusuf İzzettin Efendi için yapılan av köşkü, 64 yıldır lise olarak hizmet veriyor. Bugün müdür odası olan 'selamlık odası'ndaki koltuklardan birine, 'padişah koltuğu' deniliyor. 
   
   Nasıl öldü, bilinmiyor 
   RİVAYETE göre, Yusuf İzzettin Efendi, bu koltukta oturup ricası olan misafirlerini dinlermiş. Veliahtın sonuna ilişkin de birçok iddia var. Biri tahta çıkamayacağı evhamına kapılıp intihar ettiği yolunda. Diğeri İttihatçılar tarafından intihar süsü verilerek öldürülmüş olması. Bir başka iddia da aşk cinayetine kurban gittiği yönünde. 
   
   Koltukla dileyen arasında 
   TÜM bunlara rağmen "padişah koltuğu"nun şehir efsanesine dönen "mucizesi " kulaktan kulağa yayılıyor. Ne var ki, kimin dileğini gerçekleştirip gerçekleştirmediği, "koltukla, dilekte bulunanın" arasında kalıyor. Okul yetkilileri, "ev, iş ya da koca" dilemek için koltuğa oturmak isteyenler olduğunu da anlatıyor. 
   
   
</TEXT>
</DOC>
