<DOC>
<DOCNO> 201128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/soneko05.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Telsim davasını kazandı... 
</HEADLINE>
<TEXT>

     Galatasaray'ın, Telsim forma reklam sponsorluk sözleşmesinin haksız feshi nedeniyle açtığı davada kulüp lehine verilen kararın kesinleştiği bildirildi. 
     Galatasaray Sportif Sınai ve Ticari Yatırımlar A.Ş.'den Borsa'ya gönderilen açıklamada, Galatasaray Spor Kulübü Derneği tarafından Mavi Reklamcılık ve Filmcilik Sanayi ve Ticaret A.Ş., Rumeli Telekom A.Ş. ve Telsim Mobil Telekomünikasyon Hizmetleri A.Ş. şirketlerine karşı Telsim sponsorluk sözleşmesinin haksız feshi nedeniyle İstanbul Asliye 10. Ticaret Mahkemesi'nde açılan davanın kulüp lehine sonuçlandığı kaydedildi. 
     Yargıtay 13. Hukuk Dairesi'nce onanan davada her iki tarafın karar düzeltme isteğinin Yargıtay 13. Hukuk Dairesi tarafından oybirliği ile reddine karar verildiği belirtilen açıklamada, 20 Kasım 2003 tarihli gerekçeli kararın dün şirkete ulaştırıldığı bildirildi. 
     Açıklamada, Galatasaray A.Ş. ile Galatarasay Kulübü arasındaki anlaşmalar uyarınca forma reklam gelirlerinin sahibi olan şirkete aktarılan ve 31 Mayıs 2003 bilançolarında ertelenmiş gelir olarak muhasebeleştirilen faiziyle birlikte 5 milyon 712 bin 144 dolar tazminatın, kararın kesinleşmesi nedeniyle 30 Kasım 2003 itibarı ile biten 6 aylık dönemde gelir olarak kaydedileceği belirtildi. 
     
</TEXT>
</DOC>
