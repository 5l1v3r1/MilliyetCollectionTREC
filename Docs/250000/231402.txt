<DOC>
<DOCNO> 231402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sontur10.html </URL>
<DATE> 2004/04/14/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Tarım hatlarının elektrik telerini çaldılar .. 
</HEADLINE>
<TEXT>

     Kayseri'de tarımsal sulama alanında kullanılan ve kış aylarında elektrik verilmeyen enerji hatlarından 78 kilometrelik tel çalındı. 
     Kayseri ve Civarı Elektrik T.A.Ş Genel Müdürü Şadi Büyükkeçeci, AA muhabirine yaptığı açıklamada, ilçelerde ve bazı beldelerde kurulu bulunan tarımsal sulama kooperatiflerine yaz aylarında sulama amaçlı olarak elektrik verdiklerini, kış aylarında elektrik verilmeyen bu hatlardan çok miktarda tel çalındığını belirtti. 
     Elektrik hatlarının çalınmasının en fazla yöre insanının zararına yol açtığını, bu nedenle vatandaşlardan hatlarına sahip çıkmalarını istediklerini ifade eden Büyükkeçeci, şu bilgileri verdi 
     ''Geçtiğimiz kış aylarında Akmescit, İncesu, Karatay, Köprübaşı ve Sarımsaklı Sulama Birlikleri bölgelerinden toplam 78 bin 450 metre alüminyum ve çelik alüminyum tel çalındı. Kış aylarında bu hatlara elektrik vermediğimiz için teller rahatlıkla çalınabiliyor. Sadece geçtiğimiz kış çalınan tellerin işçilik maliyetleri ile birlikte şirketimize maliyeti 110 milyar lira civarındadır. Ancak, bunun yanı sıra hırsızlık olaylarının en büyük cezasını vatandaşımız çekmektedir.'' Tellerin çalındığı bölgelere elektrik ulaştırmakta sıkıntı çektiklerini ve bunun sonucunda yöre insanının arazilerini sulama konusunda mağdur duruma düştüğünü vurgulayan Büyükkeçeci, çalınan telleri yenilemekle vakit kaybettiklerine dikkati çekerek, vatandaşlardan elektrik hatlarına sahip çıkmalarını istedi. 
     
</TEXT>
</DOC>
