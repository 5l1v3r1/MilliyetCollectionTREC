<DOC>
<DOCNO> 207358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sontur15.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye liderinin eşi, İstanbul metrosunda makinistlik yaptı... 
</HEADLINE>
<TEXT>

     Suriye Devlet Başkanı Beşşar Esad'ın eşi Esma Esad, İstanbul Metrosu'nda makinistlik yaptı. 
     İMKB ziyaretinden sonra İstanbul Metrosu'na Levent durağında binen Esma Esad, Taksim'e kadar olan 8 kilometrelik hattın 6.5 kilometrelik kısmında makinistlik yaptı. Bu arada Esad'ın, metro bilet fiyatlarıyla ilgili yetkililerden bilgi aldığı öğrenildi. 
     Geniş güvenlik önlemleri altında saat 11.30'da Taksim durağındaki brifing salonuna gelen Esad'a, Devlet Bakanı Kürşad Tüzmen'in eşi Perihan Tüzmen ve İstanbul Valisi Muammer Güler'in eşi Neval Güler de eşlik etti. 
     Esma Esad'a, İstanbul Büyükşehir Belediyesi Ulaşım Daire Başkanı Rafet Bozdoğan tarafından brifing verildi. 
     Basın mensuplarına kapalı gerçekleşen brifingden sadece görüntü alınmasına izin verildi. Brifing öncesi Esma Esad'a bir çeşmi bülbül vazo hediye edildi. 

     
</TEXT>
</DOC>
