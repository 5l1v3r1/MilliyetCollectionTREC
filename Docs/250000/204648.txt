<DOC>
<DOCNO> 204648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sontur07.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da güneş yüzünü gösterdi... 
</HEADLINE>
<TEXT>

     Antalya'da üç günden beri etkili olan, can kayıplarına da yol açan fırtına ve şiddetli yağış, bu sabah yerini parçalı bulutlu ve sakin bir havaya bıraktı. 
     Antalyalılar, 23 Aralık gecesi başlayan yağmur ve fırtınadan sonra bu sabah güneşli bir güne uyandılar. 
     Meteoroloji Bölge Müdürlüğü yetkilileri AA muhabirine yaptıkları açıklamada, fırtına ve yağışlı sistemin bölgeyi terk ettiğini bildirdiler. Meteoroloji yetkilileri, yağmurun bugün öğleden itibaren Antalya'nın doğusundaki Aksu Beldesi dahil olmak üzere Manavgat, Alanya ve Gazipaşa'da yer yer sağanak şeklinde ancak fazla etkili olmayacağını kaydettiler. Yetkililer, Antalya ve çevresinde fırtına ile kent merkezinin batısıyla, batı yönündeki Kemer, Kumluca, Finike ve Kaş ilçelerinde yağış beklenmediğini ifade ettiler. 
     Meteoroloji Bölge Müdürlüğü'nün tahminlerine göre, Antalya ve çevresinde hava yarın ve Pazar gününe doğru daha da iyiye gidecek ve hava sıcaklığı mevsim normallerinde seyredecek. 
     
     METREKAREYE 423 KİLOGRAM YAĞIŞ DÜŞTÜ 
     Yetkililer, Antalya'ya 23 Aralık gecesinden itibaren metrekareye toplam 423 kilogram yağış düştüğünü bildirdiler. Yetkililer, ''Kemer'e ise metrekareye 281 kilogram yağış düştü. Ancak asıl yağış, yüksek kesimlerde oldu. Fırtınanın dağ yamaçlarına yasladığı bulutlar, yağışı dağlık kesimde bıraktılar. Yüksek kesimlerden gelen sel suları da sahilleri etkisi altına aldı'' dediler. 
     Meteoroloji yetkilileri, Antalya'da fırtınanın hızının da saatte 98 kilometreye kadar yükseldiğini belirttiler. 
     Dün gece Antalya ve çevresinde şiddetli dolu yağışı meydana gelirken, dolu yüzünden bazı cam seralarda hasar meydana geldi. 
     Antalya kent merkezindeki kötü hava koşulları yüzünden bazı semtlere su verilemezken, yıldırım yüzünden telefon hatlarında da hasar meydana geldi. 
     
</TEXT>
</DOC>
