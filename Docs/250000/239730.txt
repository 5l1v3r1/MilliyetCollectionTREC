<DOC>
<DOCNO> 239730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonspo07.html </URL>
<DATE> 2004/05/13/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Zafer Biryol mu, Hooijdonk mu Şampiyon belli, gözler 'gol krallığı'nda 
</HEADLINE>
<TEXT>

     Birinci Süper Futbol Ligi'nde 2003-2004 sezonunda Fenerbahçe'nin şampiyonluğu garantilemesinin ardından gözler ''Gol Krallığı'' yarışmasına çevrildi. 
     Ligin son haftasına 25 golle Konyasporlu Zafer Biryol, Fenerbahçeli Pierre van Hooijdonk'un 2 gol önünde avantajlı giriyor. 
     Zafer Biryol, takımının son haftada İstanbulspor ile evinde yapacağı maça, ilk kez ''Gol Kralı'' unvanını kazanmak için çıkacak. 
     Hollandalı Pierre van Hooijdonk ise 2 gol geriden izlediği Zafer Biryol'u, takımının Kadıköy'de Malatyaspor ile yarın yapacağı maçta yakalamaya çalışacak. Sarı-lacivertli futbolcuların Hooijdonk'u ''Gol Kralı'' yapmak için özel çaba sarfedecekleri öğrenildi. 
     Zafer Biryol, ilk kez bu unvanı almaya çalışırken, yarışa Hooijdonk ile ortak olan Fenerbahçe, Aykut Kocaman'ın ardından 8 sezondur ''kral'' çıkaramıyor. 
     Bu arada lig tarihinde şimdiye dek yalnızca 2 yabancı futbolcu ''Gol Kralı'' olurken, 3 kez bu unvan paylaşıldı. 
     
     EN ÇOK ''KRAL'' GALATASARAY'DAN ÇIKTI 

     Ligin en çok gol atan toplam 29 futbolcusu, 13 ayrı takımdan çıkarken Galatasaray, 13 kezle en çok ''Gol Kralı'' çıkaran takım unvanını elinde bulunduruyor. 
     Fenerbahçe, 12 kez ''Gol Kralı'' çıkarmayı başarırken, şampiyonluk yaşayan diğer takımlardan Beşiktaş 3, Trabzonspor ise 2 kez ligin en çok gol atan futbolcusunu kadrosunda barındırdı. 
     Bunun yanısıra Samsunspor, Eskişehirspor, Ankaragücü ve Bursaspor 3'er, Adanaspor 2, Ankara Demirspor, Göztepe, Altay ve Sakaryaspor da 1'er kez ''Gol Kralı'' futbolcuyu kadrosunda bulundurdu. 
     
     YABANCI ''KRALLAR'' 

     Birinci Futbol Ligi tarihinde şimdiye dek yalnızca 2 yabancı futbolcu ''Gol Kralı'' unvanını yakalayabildi. 
     Galatasaray formasını giyen Yugoslav Tarık Hociç, 1983-84 sezonunda 16 gol atarak, lig tarihinde en çok gol atan ilk yabancı futbolcu oldu. 
     Trabzonspor'un Gürcü futbolcusu Şota Arveladze ise 1995-96 sezonunda 25 gol atarak, ''Gol Kralı'' olan 2. yabancı futbolcu olarak tarihe geçti. 
     
     PAYLAŞILAN ''KRALLIKLAR'' 

     Birinci Futbol Ligi'nin geride kalan 45 yıllık tarihinde ''Gol Krallığı'' 3 kez paylaşıldı. 
     Fenerbahçeli Cemil Turan, 1975-76 sezonunda Ankaragücü'nden Ali Osman Renklibay ile birlikte 17'şer golle, 1979-80 sezonunda Bursasporlu Bahtiyar Yorulmaz ile Altaylı Mustafa Denizli, 12'şer golle ortak ''Gol Kralları'' oldular. 2001-2002 sezonunda ise Beşiktaşlı İlhan Mansız ile Galatasaraylı Arif Erdem, 21'er golle bu unvanı paylaştı. 

     
</TEXT>
</DOC>
