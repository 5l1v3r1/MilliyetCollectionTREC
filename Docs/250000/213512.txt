<DOC>
<DOCNO> 213512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sondun35.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Binlerce tavuğu canlı canlı yaktılar 
</HEADLINE>
<TEXT>

     DIŞ HABERLER SERVİSİ 

Asya'da yayılmakta olan kuş gribi hastalığının engellenmesi için Endonezya hükümetinin, "10 milyon tavuk itlaf edilecek" açıklamasının ardından Bali Adası'ndaki beş köyde 228 bin hasta tavuk törenle canlı canlı yakıldı. Vietnam'da kuş gribinin domuzlarda da görüldüğüne dair bazı bulguların ortaya çıkmasıysa halkı tedirgin etti. 
     Bali Adası'ndaki "tavuk yakma törenini" organize eden Wayan Sujaya adlı yetkili, "Bu törenle Bali'yi hem kuş gribinden, hem de hastalığın getirdiği kötü ruhlardan arındırıyoruz" dedi. Adadaki AFP muhabiri, ateşe atılan tavukların çoğunun canlı olduğunu, kaçmaya çalışan tavukların töreni izleyenler tarafından sopalarla ateşe doğru kovalandığını anlattı. 
     Kuş gribi hastalığının en fazla yayıldığı Vietnam'da dün de, biri 6 yaşında bir kız çocuğu, diğeri 24 yaşında bir erkek olmak üzere iki kuş gribi hastası hayatını kaybetti. Son ölümlerle birlikte, kuş gribi kurbanlarının sayısı Vietnam'da 13'e, dünyada ise 18'e çıktı. Ülkedeki domuzlarda da kuş gribi görüldüğüne ilişkin haberlerse, Vietnamlıları korkuttu. 
     
</TEXT>
</DOC>
