<DOC>
<DOCNO> 208654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/dunya/dun01.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeniler İstanbul'dan da geçemedi 
</HEADLINE>
<TEXT>

   CENK BAŞLAMIŞ Moskova 

   
   Azerbaycan'daki NATO tatbikatıyla ilgili toplantıya katılmak isteyen Ermeni subayların Bak 'ye İstanbul üzerinden ulaşma çabası da sonuçsuz kaldı. 
   Ermenistan Dışişleri Bakanı Vardan Oskanyan, Ermeni heyetinin İstanbul üzerinden Azerbaycan'a gitmesine engel olunduğunu açıkladı. Oskanyan, Erivan'da düzenlediği basın toplantısında, Bak 'ye gitmek isteyen üç Ermeni subayın Azerbaycan yönetiminin talebiyle Türkiye tarafından engellendiğini söyledi. Oskanyan, engellemeye gerekçe olarak Ermeni yetkililerin Azerbaycan vizelerinin bulunmamasının gösterildiğini bildirdi. Azeri basınına göre, vizeleri olmadığı için uçağa binmesine izin verilmeyen subaylar Erivan'a döndü. Azerbaycan vizesi Bak 'de havaalanında da alınabiliyor. 
   Daha önce de Ermeni subaylar, Tiflis'teki Azerbaycan Büyükelçiliği'nden vize almak istemiş, ancak başvuruları reddedilmişti. Ermeni heyeti, Azerbaycan'da bu yıl düzenlenecek "Cooperative Best Effort - 2004" tabikatıyla ilgili hazırlık toplantısına katılacaktı. 
   Oskanyan, Azerbaycan'ı kınadı ve NATO'dan Bak 'ye baskı yapmasını istedi. Oskanyan, Bak 'nün takındığı tutumun, İttifak'ın "Barış İçin Ortaklık Programı"nın ilkelerine ve ruhuna ters düştüğünü bildirdi. Ermeni Bakan, yaşanan gerginliğe karşın tatbikata katılmakta kararlı olduklarını söyledi. Azerbaycan Dışişleri Bakanı Vilayet Guliyev, Ermeni temsilcilerinin ülkeye girişine toplumun gösterdiği tepkiyi anlayışla karşıladığını, ancak Ermenistan'ın tatbikata katılmasına engel olamayacaklarını açıklamıştı. 
   
   
   
</TEXT>
</DOC>
