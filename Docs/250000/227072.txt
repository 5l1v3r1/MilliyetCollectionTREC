<DOC>
<DOCNO> 227072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/spor/spo02.html </URL>
<DATE> 2004/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldıray'a veto 
</HEADLINE>
<TEXT>

   Daum üç yıl için 5 milyon Euro isteyen yıldız oyuncunun transferine karşı çıktı. Alman hoca, yönetime "Bu paraya orta sahaya en az iki oyuncu alırız" raporunu verdi 
      YUSUF KOBAL 

   
   Kutlualp görüşüyor 
   FENERBAHÇE gelecek sezonun transfer çalışmalarını gizlice yürütürken, Teknik Direktör Christoph Daum'un Yıldıray Baştürk'ün alınmasını istemediği öğrenildi. Yönetici Hakan Bilal Kutlualp'in Galatasaray'ın da peşinde olduğu yıldız futbolcu ile görüşmeleri sürdürdüğü ancak Alman hocanın orta sahaya başka isimler düşündüğü belirtildi. Daum'un yönetime "Yıldıray'a üç yıl için ödeyeceğimiz 5 milyon Euro ile en az iki oyuncu alırız" dediği bildirildi. 
   
   Serkan atağı sürüyor 
   GENÇLERBİRLİĞİ ile 2007 yılına kadar sözleşmesi bulunan Serkan'ı renklerine bağlamak isteyen Fenerbahçe, bu oyuncu için ise indirim istedi. Başkan İlhan Cavcav'ın Serkan'a biçtiği 7 milyon doları çok bulan yönetim, bu rakamı aşağıya çekmesi halinde hemen masaya oturacak. İkinci Başkan Nihat Özdemir'in bu transferle yakından ilgilendiği ve İlhan Cavcav'ı ikna edebilmek için büyük uğraş verdiği belirtildi. Yönetim, Serkan ile anlaşmaya vardı. 
   
   Samandıra bomboş    12 kişi çalıştı 
   FENERBAHÇE iki günlük iznin ardından, Akçaabat Sebatspor maçının hazırlıklarına 12 kişi ile başladı. Milli Takımlara giden oyunculardan yoksun çalışan Sarı - Lacivertliler, antrenör Roland Koch yönetiminde önce kondisyon yüklemesi ardından da çift kale maç yaptılar. İdmana gribe yakalanan Ali Güneş katılmazken, Mehmet Yozgatlı ise salonda tedavi oldu. 
   
   Taraftarla sohbet 
   ARIA'DAN ödül kazanan bazı taraftarlar da Samandıra Tesisleri'ne gelerek, hem idmanı izlediler, hem de futbolcularla sohbet ettiler. Bu arada yeni hizmete sokulan Faruk Ilgaz Sosyal Tesisleri'nde bulunan işletmelerdeki astronomik fiyatlar üyelerin tepkisini topladı. Bu konuda Başkan Aziz Yıldırım'a şikayetlerde bulunulduğu kaydedildi. 
   
   Tomas'a ceza yok    YUSUF DURSUN 

   TEKNİK Direktör Daum, Adanaspor maçında formasını yere fırlatan Tomas'a kesinlikle ceza vermeyeceklerini söyledi. Alman hoca, "O bizim ailemizin bir ferdi. Bu sorunu kendi aramızda çözeceğiz. Davranışı yanlıştı ama, bunu anlayıp hemen özür diledi. Onu hiç kimseye kurban etmeyeceğim. Çünkü bu hırsının takımı için olduğunu biliyorum" açıklamasını yaptı. 
   
   Para cezası geldi    PROFESYONEL Futbol Disiplin Kurulu, Bursaspor maçında çıkan olaylar nedeniyle Fenerbahçe'ye 2.5 milyar lira para cezası verdi. Kurul, hakem Metin Tokat'ın yaptığı 3 ve 4 nolu anonslara rağmen gözlemci raporlarının hafif olması nedeniyle saha kapama cezasını gündeme getirmedi. Ankaragücü maçında çıkan olaylar yüzünden Elazığspor ise bir maç seyircisiz oynama cezasına çarptırıldı. 
   
   'Daum'la başa çıkmak zor'    YUSUF DURSUN 

   Engin ile buluştu 
   HIRVATİSTAN maçını izlemeye giden Teknik Direktör Daum ile Beşiktaş menajeri Sinan Engin dün Atatürk Havalimanı'nda buluştular. İkili uzun süre sohbet ederken, bir hayli dertli olduğu gözlenen Engin, Daum'u yakından tanıdığını söyledi, "O kurt hoca ile başa çıkabilmek gerçekten zor" ifadesini kullandı. 
   
   Tedbirli konuştu 
   ALMAN hoca ise tedbiri elden bırakmadı, "Beşiktaş bizden daha tecrübeli. Trabzonspor ile birlikte bizi tehlikeli bir şekilde izliyorlar. İşimiz o kadar da kolay değil. Son haftaya kadar yarış devam edecektir" dedi. Daum, kendisini maça davet eden Futbol Federasyonu'na da teşekkür etti. 
   
   
   
</TEXT>
</DOC>
