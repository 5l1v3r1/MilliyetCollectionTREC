<DOC>
<DOCNO> 241815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/ekonomi/eko02.html </URL>
<DATE> 2004/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası'ndan 1 milyar dolar kredi 
</HEADLINE>
<TEXT>


ANKARA Milliyet 

Dünya Bankası'yla DB bankacılık, teftiş düzeni ve bütçe yönetimi gibi alanlardaki reform çalışmaları için 1 milyar dolarlık kredi anlaşması yapıldı. 
Önceki gün saat 23.15'te imzalanan kredi anlaşması Babacan, DB Türkiye Direktörü Andrew Vorkink ve Hazine Müsteşarı İbrahim Çanakcı'nın katıldığı ortak basın toplantısında açıklandı. Babacan, Başbakan Erdoğan'ın kendilerine "Orta sahada top dolaştırmayın gol atın" dediğini kaydederek, "Bu krediyle bir gol daha attık. Bu gol Dünya Bankası'na değil. Türkiye'nin kronik sorunlarına atılmış bir goldür" dedi. 
500 milyon dolarlık ilk dilimi haziranda serbest bırakılacak kredinin vadesi 17 yıl, ilk 4 yılının geri ödemesiz, faizi libor artı yüzde 0.5. Kredinin ikinci 500 milyon dolarlık dilimi yılsonuna kadar gelecek, bunun için tarımsal destekler ve bankacılık yasası ile Ziraat ve Halk bankalarının özelleştirilmesinde yol haritasının netleşmesi gerekiyor. Vorkink, "Bu kredi Dünya Bankası'nın Türkiye'ye, hükümetin reform programına, büyüme ve istikrar beklentilerine olan güveninin göstergesi" dedi. 


</TEXT>
</DOC>
