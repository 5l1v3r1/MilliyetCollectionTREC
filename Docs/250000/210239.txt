<DOC>
<DOCNO> 210239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/dunya/dun01.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüşvet skandalı Şaron'u sallıyor 
</HEADLINE>
<TEXT>

   İsrailli bir işadamına, İsrail Başbakanı'na milyonlarca dolar rüşvet verdiği suçlamasıyla dava açıldı. Şaron, istifaya zorlanabilir 
      DIŞ HABERLER SERVİSİ 

   
   İsrail'de emlakçı işadamı David Appel hakkında, İsrail Başbakanı Ariel Şaron'a milyonlarca dolar rüşvet verdiği suçlamasıyla dün dava açıldı. İsrail hükümet kaynakları, savcıların birkaç hafta içinde Şaron'a da suçlama yöneltip yöneltmeme konusunda karar açıklayacağını belirtti. Appel'e yönelik suçlamalar kanıtlanırsa, hakkında dava açılacak olan Şaron'un başbakanlığı, dava sonucu belli olana kadar "askıya alınacak." Uzmanlara göre, Şaron kendisine dava açılmasa bile, kamuoyu baskısı ve lideri olduğu Likud Partisi'nin tepkisiyle istifaya zorlanabilir. Tel Aviv Sulh Hukuk Mahkemesi'nde görülen davada, Savcılık tarafından, Appel'e yöneltilen suçlamalar şunlar 
   Başbakan Şaron'a 1999 yılında Dışişleri Bakanı olduğu dönemde bir Yunan adasındaki emlak projesini desteklemesi için yüz binlerce dolar rüşvet vermek.Şaron'un oğlu Gilad'ı, "Yunan adası projesi" için danışman olarak işe alıp 3 milyon dolar "ücret" vermek.Şaron'a, başbakanlığı öncesinde ve sırasında Tel Aviv yakınlarındaki imara açılmış bir bölgenin yeniden parsellenmesini sağlaması için yüz binlerce dolar rüşvet ödemek, seçim kampanyalarında destek sözü vermek. 
   İddianamede, Appel'in, Şaron'un Necef Çölü'ndeki çiftliğine 690 bin dolar ödediği de öne sürülüyor. Emlakçı David Appel, hakkındaki bütün iddiaları reddetti. Şaron, daha önce de yabancı işadamlarından 1999'daki parti başkanlığı seçimi sırasında 1.5 milyon dolar kredi aldığı suçlamasıyla karşılaşmış, ancak hakkında dava açılmamıştı. 
   
   
</TEXT>
</DOC>
