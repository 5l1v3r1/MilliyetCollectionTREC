<DOC>
<DOCNO> 236610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/yasam/ayas.html </URL>
<DATE> 2004/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu köpekler ne olacak 
</HEADLINE>
<TEXT>


Sahipsiz Hayvanları Koruma Derneği'nin Eyüp'te kiraladığı araziyi bir vatandaş 'tarlaya çevirince', 3 bin 200 köpeğin geleceği karardı 

Pınar Aktaş 

Kuruculuğunu ve başkanlığını İngiliz Robert Smith'in yaptığı Sahipsiz Hayvanları Koruma Derneği 'yaşam' savaşı veriyor. Dernek üyeleri klinik çalışmalarını yapacak bir yere kavuşamadığı takdirde, 3 bin 200 köpek 'meçhul'e doğru yola çıkacak. 
Eyüp sınırları içindeki Göktürk'te kirada oldukları arazinin satışı yüzünden çıkmak zorunda kalan dernek, Eylül 2003'te Eyüp Cendere'de başka bir araziyi kiraladı ve şu ana kadar yaklaşık 20 milyar lira harcadı. Ancak bu araziye yerleşen Recep Kazdal adlı bir vatandaş, çoktan sebzesini ekmiş, ailesiyle birlikte çiftçilik yapıyordu. 

'Para verdim, esas siz çıkın' 
Derneğin Müdürü Banu Ergüder ve Halkla İlişkiler Sorumlusu, eski manken Aylin Arasıl, uzun süre Kazdal'ın kapısını aşındırdı. Ancak her seferinde 'tehditlerle' geri döndüler. Birlikte gittiğimiz arazide ailesiyle birlikte karşımıza çıkan ve önce "Arazimden çıkın" diyerek bağırmaya başlayan Kazdal, "Hepinizi dava edeceğim. Ben burası için devlete para veriyorum. Belgelerim var. Ama onları sadece devlete gösteririm" dedi. 
Dernek üyeleri, konuyla ilgili başta Milli Emlak, İstanbul Valiliği, Büyükşehir Belediyesi ve Eyüp Belediyesi gibi kurumlarla yazışmalar yaptı. Ancak çıkan sonuç, bir 'hiç' oldu. Kendini, İstanbul'daki köpeklerin kısırlaştırılmasına adayan Başkan Smith, bir çözüm bulunamadığı takdirde İstanbul'daki çalışmalarını bitirecek. Smith, bu konudaki yatırımlarının bir kısmını sokak köpeğiyle baş edemeyen Romanya'ya kaydırdı. 

Belediye Yer uygun değil 
Eyüp Belediye Başkanı Ahmet Genç, konuyla ilgili şunları söyledi "Onların arazisinin bulunduğu yer İstanbul'un akciğerleri Belgrad Ormanları'na giden yol. Burada kısırlaştırma merkezi olmamalı. Göktürk'teki halk, uzun uğraşlardan sonra onları çıkardı. Halk rahatsız. Derneğe Belgrad Ormanları'nı geçtikten sonra bir yer teklif ettim. İstemediler". 

Orakla saldırdı 

Fotoğraflar Yurttaş Tümer 
Arazide tahtadan bir ev yapan Recep Kazdal ile konuştuğumuz sırada, bir kadın elindeki orakla tüm bu olanları kamerayla görüntülemeye çalışan Banu Ergüder'e saldırdı. 


</TEXT>
</DOC>
