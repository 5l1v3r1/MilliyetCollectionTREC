<DOC>
<DOCNO> 219198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sondun51.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Guantanama tutsaklarının aileleri ABD yolcusu 
</HEADLINE>
<TEXT>

     ABD'nin Guantanamo üssünde alıkoyduğu Fransız, İngiliz ve Alman tutsaklarının yakınları, hafta sonunda ABD'ye gidiyor. 
     Fransız milletvekili Andre Gerin, Paris'te yaptığı basın toplantısında, Fransız yetkililerin tutsakların özgürlüklerine kavuşmasını sağlamak için ''bir şeyler yapmasını'' istedi. 
     ''Fransız yetkililerinin insanı rahatsız eden sessizliklerinden kurtulmaları şart'' diyen milletvekili, ''Guantanamo'da yasadışı şekilde tutulan 7 Fransızın Fransa'ya dönmesi gerek'' diye konuştu. 
     Üç İngiliz, bir Alman ve bir Fransız ailenin oluşturduğu heyetin, Londra'da yeni kurulan ''Guantanamo insan hakları komisyonu''nun desteğiyle ABD'ye gideceği, bir zamanlar Lübnan'da rehin tutulan Terry White'in de tutsak yakınlarına eşlik edeceği kaydedildi. 
     New York ve Washington'a gidecek aileler, Beyaz Saray'a mektup bırakacak ve Başkan George Bush'a Guantanamo tutsakları konusunda çağrıda bulunacak. Heyetin, Demokratların başkan adayı John Kerry'yle görüşmesi de bekleniyor. 
     ABD, Afganistan'da ''terörle savaşırken yakaladığı'' yaklaşık 650 kişiyi, Küba'nın Guantanamo üssünde iki yıldır hiçbir hukuk kuralına aldırmadan tutuyor. 
     
</TEXT>
</DOC>
