<DOC>
<DOCNO> 200966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sontur40.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İncirlik Esnafı, Grossman'ın açıklamalarına sevindi... 
</HEADLINE>
<TEXT>

     Ankara'da temaslarını sürdüren ABD Dışişleri Bakan Yardımcısı Marc Grossman'ın, İncirlik'te geçmişte yapılan düzenlemelerin gelecekte de devam etmesini istedikleri yönündeki açıklaması hava üssünün bulunduğu Adana'nın Merkez İlçe Yüreğir'e bağlı İncirlik Beldesi'nde sevinçle karşılandı. 
     İncirlik Belediye Başkanı Hilmi Aydınoğlu, mart ayındaki birinci tezkerenin TBMM'den geçmemesinin ardından ABD'lilerin üssü terk etmesiyle beldenin sessizliğe büründüğünü hatırlattı. 
     Grossman'ın açıklamasını sevindirici bulduklarını belirten Aydınoğlu, ''Belde esnafı kan ağlıyor. Siftah yapamadan dükkanını kapatmak zorunda kalan esnaf işyerinin elektrik borcunu ödeyemez durumda. ABD'lilerin üssü yeniden kullanma yönündeki açıklamalarına sevindik. Bir an önce uygulamaya geçilmesini bekliyoruz'' dedi. 
     İncirlik Esnafı Yardımlaşma ve Dayanışma Derneği Başkanı Müjdat Akçınar da, TBMM'den birinci tezkerenin çıkmaması ve ardından Kuzeyden Keşif Harekatı'nın görev süresinin dolup üssü terk etmesiyle esnafın zor durumda kaldığını söyledi. 
     Beldede yaklaşık 350 esnafın bulunduğunu belirten Akçınar, ''Esnaf, en büyük müşterileri olan ABD'lilerin üssü terk etmeleri sonucu perişan durumda'' dedi. 
     ABD Dışişleri Bakan Yardımcısı Grossman'ın açıklamalarına sevinip, gelecek için umutlarının arttığını ifade eden Akçınar, ''Bu açıklamalar, inşallah önce ülkemiz, ardından esnaf için hayırlı olur. Uygulamaya başlanmasını umut ve sabırla bekliyoruz'' diye konuştu. 
     
</TEXT>
</DOC>
