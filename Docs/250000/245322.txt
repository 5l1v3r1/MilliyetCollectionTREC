<DOC>
<DOCNO> 245322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sonsiy11.html </URL>
<DATE> 2004/06/04/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Çelik Çocukların durumu velilerin cep telefonuna SMS olarak gelecek 
</HEADLINE>
<TEXT>

     Milli Eğitim Bakanı Hüseyin Çelik, okullarda internet bağlantılarının yapıldığını belirterek, çocuklarının durumunun, velilerin cep telefonuna SMS olarak geleceğini söyledi. 
     Milli Eğitim Bakanı Hüseyin Çelik ile Kültür ve Turizm Bakanı Erkan Mumcu, 6 Haziran'da yapılacak belediye başkanlığı seçiminde AK Parti'den aday olan Murat Arı'ya destek vermek için Konya'nın Ilgın İlçesi'ne geldi. 
     Bakan Çelik, Çukur Camii Meydanı'nda, seçim otobüsü üzerinden yaptığı konuşmada, 28 Mart yerel seçimlerinde bin 750 belediyede seçimleri kazandıklarını söyledi. 
     Ilgın'ı da almaları durumunda bu sayının bin 751'e yükseleceğini ifade eden Çelik, sorumluluklarının biraz daha artacağını, bunun bilincinde olduklarını bildirdi. 
     Ilgın Anadolu Lisesi'nin temelinin en kısa sürede atılacağını belirten Çelik, ''Ayrıca iki ilköğretim okulunu 2005 yılında eğitim- öğretime açacağız. Ülke genelindeki okullarda internet bağlantısını yaptık. Artık, çocukların durumu velilerinin cep telefonuna SMS olarak gelecek. Anne ve babalar çocukları hakkında kısa mesajla bilgilendirilecek'' dedi. 
     Kültür ve Turizm Bakanı Mumcu ise çocukluğunun Ilgın'da geçtiğini, bu ilçeyi çok yakından tanıdığını ifade etti. Ilgın'ın kaplıcasıyla ünlü olduğunu vurgulayan Mumcu, yapılacak düzenlemelerle Ilgın kaplıcasının termal tesis ve modern rehabilitasyon merkezi haline getirileceğini anlattı. 
     Bakan Mumcu, AK Parti İlçe belediye başkan adayı Murat Arı'nın seçilmesi durumunda Ilgın'ın çehresinin değişeceğini belirtti. Mumcu, Lala Mustafa Paşa zamanında yaptırılan Kervansaray Külliyesi'nin restorasyonuna en kısa sürede başlanacağını bildirdi. 
     AK Parti Genel Başkan Yardımcısı Halil Ürün ve Konya milletvekillerinin eşlik ettiği Çelik ve Mumcu, konuşmalarının ardından ilçeden ayrıldılar. 
     28 Mart'ta yapılan belediye başkanlığı seçimi, 5 askerin oy kullandığının tespit edilmesi sonucu iptal edilmiş, Yüksek Seçim Kurulu, seçimin 6 Haziran'da yenilenmesine karar vermişti. 

     
</TEXT>
</DOC>
