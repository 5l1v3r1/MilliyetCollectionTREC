<DOC>
<DOCNO> 238346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sondun25.html </URL>
<DATE> 2004/05/08/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Babacan Hedefimiz AB müzakerelerine en kısa sürede başlamak... 
</HEADLINE>
<TEXT>

     Ekonomiden sorumlu Devlet Bakanı Ali Babacan, ''hedeflerinin AB müzakerelerine en kısa sürede başlayabilmek olduğunu'' söyledi. 
     Türkiye ile Avrupa Birliği AB arasındaki ilişkileri ele almak amacıyla Avrupa Üniversite Enstitüsü ile Sabancı Üniversitesi tarafından dün İtalya'nın Floransa kentinde düzenlenen toplantıdan sonra A.A'ya demeç veren Bakan Babacan, ''Hedefimiz AB müzakerelerine en kısa sürede başlayabilmek. Önemli olan bu yoldan bir sapma olmaması. Hep ileri gitmemiz, asla geri dönüşler yaşamamamız'' gerekiyor dedi. 
     AB ile müzakereler başladıktan sonra tam üyeliğin ne kadar sürede gerçekleşebileceği konusunda şu anda bir şey söyleyebilmenin mümkün olmadığını belirten Babacan, ''Ama bu konuda bir endişemiz yok. Sabırlı olacağız, uyum içinde çalışacağız. Kilometre taşlarına ulaşa ulaşa hedefleri gerçekleştirmek durumundayız. Reformları yaptığımız gibi uygulamada da emin adımlarla yürümeliyiz. Yıl sonu geldiğinde AB'ye hiçbir bahane, hiçbir mazeret bırakılmamış olmalı. AB'ye üyelik süreci aksama olmadan devam ettiği sürece, Türkiye'nin geleceğinin çok parlak olacağına inanıyoruz'' diye konuştu. 
     Türkiye'nin özellikle son 1,5 yıllık süreçte ekonomik ve siyasi alanlarda yaptığı reformlarla önemli mesafeler kaydettiğine dikkati çeken Babacan, ''Kısa zamandaki bu değişim herkesin dikkatini çekiyor. Bardağın tamamını göremeseler de, hızla dolmakta olduğunun herkes farkında. Gidişat iyi olduğu için yaklaşımlar da olumlu'' dedi. 
     Ekonomik alandaki reform ve uygulamalarının, şeffaflık ve öngörülebilirlik üzerine kurulu olduğunu ifade eden Babacan, sözlerini şöyle sürdürdü 
     ''Ne ilan ettiysek, ne dediysek mutlaka yapıyoruz. Hedef koyuyoruz ve hedefe ulaşıyoruz. Ekonomi yönetiminde daha önceki dönemlerde olduğu gibi zikzaklar yok. Tam tersine net hedefler ve bu konuda kararlı bir yürüyüş var. Eskisi gibi ilan edilen politikalardan sapma, akşamdan sabaha politika değiştirmek asla söz konusu değil. Bu da, ekonomi politikalarımızda tutarlılık ve devamlılığı sağlıyor. Neticede bize duyulan güven de sürekli artıyor. Tutarlı ve kararlı uygulamalar güven oluşturuyor. Güveni gittikçe artırıyor. Ekonomik göstergelerdeki başarımızın ardındaki temel neden de budur.'' 
     
     ''REFORMLARI SIRF AB İÇİN YAPMIYORUZ'' 
     Floransa'daki toplantıda yaptığı konuşmada da Türkiye'nin AB'ye tam üyelik yolunda attığı adımlara değindiğini belirten Devlet Bakanı Babacan, ''Reformları sırf AB için yapmıyoruz'' dedi. 
     Babacan, mevcut iktidarın, daha önceki hükümetlere oranla daha iyi bir performans gösterdiğini, Adalet ve Kalkınma Partisi'nin kimliğinin hükümetin icraatlarına da yansıdığını söyledi. 
     Babacan, AK Parti'nin kimlik ve farklılığını ise şu cümlelerle özetledi 
     ''Bizim, muhafazakar ve demokrat kimliğimiz var. Partimizin bu kimliği hükümetimizin tüm uygulamalarında da görülüyor. Geleneklere, ahlaka, etik değerlere, aileye, dini değerlere çok önem veriyoruz ve bunu da açık açık seslendiriyoruz. Öte yandan demokrat kimliğimizle de Türkiye'deki demokratik sistemi çok daha iyi işliyor bir hale getirmek istiyoruz. Daha önceki dönemlerle kıyaslandığında, bizim demokrasi anlayışımız da oldukça farklı. İlgili tüm kesimlerle, ilgili sivil toplum kuruluşlarıyla görüşmeler yapa yapa konsensüs oluşturmaya dayalı bir demokratik anlayışla hareket ediyoruz.'' Babacan, Türkiye'de Kopenhag kriterleri çerçevesinde yapılan reformları, sadece AB istediği için yapmadıklarını da vurgulayarak, reformları, ''Türkiye'nin insan hakları, özgürlükler, demokrasi konusunda Batı standartlarını yakalamış, çok daha gelişmiş bir ülke olması için yaptıklarını, dahası, bunları gerçekten istedikleri ve Türkiye için doğru olduğuna inandıkları için yaptıklarını'' belirtti. 
     Avrupa Birliği'nin değerlerini ''evrensel değerler'' olarak niteleyen Babacan, ''Bunlar, herhangi bir kültüre, herhangi bir dine özgü değerler değil. Biz, AB'yi bir değerler bütünü olarak algılıyoruz. Türkiye'nin de bu değerleri sahiplenmiş ve kendi kültürünü Avrupa ile paylaşmış bir ülke haline gelmesi için çalışıyoruz'' dedi. 
     
     ''TÜRKİYE AB'YE BİR ZENGİNLİK KATACAK'' 
     Devlet Bakanı Babacan, Türkiye'nin tam üye haline gelmesinin AB'yi pek çok açıdan zenginleştireceğini belirtti. 
     Bunun medeniyetler arası ilişkileri de etkileyeceğini ifade eden Babacan, ''Türkiye genç ve dinamik nüfusuyla, doğal kaynaklarıyla, AB'nin bir ivme dinamosu haline gelecek bir ülke'' diye konuştu. 
     Babacan, 11 Eylül sonrasındaki süreçte Ortadoğu'da değişimlerin kaçınılmazlaşabileceğini hatırlatarak, ''Bu gelişimin hangi yöne doğru olacağı büyük önem taşıyor. Türkiye bu değişim sürecinde bir model ülke olma özelliği de taşıyor'' dedi. 
     Bakan Babacan, Türkiye'nin AB tam üyeliğinin, birliğe yeni bir stratejik boyut katacağını da kaydetti. Babacan, ''Türkiye'nin Müslüman nüfusuyla ve iyi işleyen demokrasisiyle aynı zamanda Avrupa değerlerini paylaşmış bir ülke haline gelmesi, medeniyetlerin barışını sağlayacaktır. Bu, AB'nin gelecekteki istikrar ve güvenliği açısından da çok önemli şeyler ifade edecektir'' diye konuştu. 
     Bakan Babacan, Türkiye'nin AB açısından öneminin önümüzdeki dönemlerde daha da artacağını ifade ederek, şunları kaydetti ''Türkiye sadece haritada görülen fiziksel bir köprü görünümünden öte, Doğu ile Batı, Avrupa ile Asya arasında önemli bir köprü vazifesi görmektedir. Aynı zamanda kültürlerarası bir köprü vazifesi de görmelidir. AB bünyesinde, böylesine köprü özelliği olan bir ülkenin olması, Avrupa'nın önümüzdeki dönemde bölgeyle ilişkilerinin şekillendirilmesini de ciddi biçimde etkileyecektir. Önümüzdeki dönemde, Türkiye'nin bir enerji koridoru olma özelliği de ön plana çıkacak. Hem petrol boru hatlarını, hem de doğalgaz boru hatlarını kast ediyorum. Bunların, özellikle Ortadoğu'daki enerji kaynaklarının Türkiye üzerinden Avrupa'ya taşınması, AB'nin gelecekteki enerji politikaları açısından da özel bir önem taşıyacaktır.'' Babacan, AB'ye tam üyelik yolunda hızlı adımlarla ilerleyen Türkiye'ye yabancı sermaye akışında da belirgin bir artış yaşanacağını kaydederek, ''Yabancı sermaye akışında büyük ilerlemeler olacak. Türkiye'de yeni iş ve istihdam kapıları açılacak. Türk insanının Türkiye'de ailesiyle beraber yaşamaktan, oturmaktan ve çalışmaktan mutlu olacağını biliyoruz. Bu tür yeni iş imkanlarının çıkmasını müteakiben, Türkiye dışında yaşayan vatandaşlarımızın da kendi ülkesinde fırsat arayama yönelecekleri inancı, kuvvetli bir beklenti olarak bizde mevcut'' dedi. 
     
     ''TÜRKİYE BAŞLI BAŞINA BÜYÜK BİR PAZAR'' 
     Devlet Bakanı Ali Babacan, Türkiye'nin yabancı yatırımcıları çekebilme açısından güçlü bir potansiyele sahip olduğunu söyledi. 
     Babacan, ''Türkiye, 70 milyonluk nüfusuyla, satın alma gücü paritesine göre ayarlandığında 6000 doları aşmış olan milli geliriyle, başlı başına büyük bir pazar. Türkiye'de kişi başına düşen milli gelir 3383 dolar olarak görünüyor ama hayat standardı ve geçim için gerekli olan rakamları dikkate aldığımızda, kişi başına düşen milli gelir 6000 doların üzerinde'' diye konuştu. 
     Babacan, Türkiye'nin coğrafi konumu itibariyle de önemli bir yerde bulunduğunu vurgulayarak, ''Türkiye'nin merkez olduğu bir daire çizdiğimizde, dört saatlik uçuş mesafesinde, dünya nüfusunun dörtte biri yaşıyor. Dünyadaki gayri safi milli hasılanın dörtte biri de bu alanda. Buralara Türkiye'den her türlü ürünü göndermek son derece kolay. Orta Asya, Ortadoğu ve Avrupa'nın her köşesine, en fazla üç günde Türkiye'den sevkıyat yapmak mümkün'' dedi. 
     Devlet Bakanı Babacan, hem başlı başına büyük bir pazar olması, hem de üretim ve ihracat merkezi olabilme açısından taşıdığı potansiyel sebebiyle Türkiye'nin yabancı yatırımcılar için cazip bir ülke konumunda bulunduğunu bildirdi. 
     Babacan, ''Türkiye doğrudan yabancı yatırım yapacak firmaların dikkatini daha şimdiden çekmeye başlamıştır. Önümüzdeki dönemde, özellikle AB süreciyle bunda ciddi bir artış bekliyoruz'' dedi. 
     
</TEXT>
</DOC>
