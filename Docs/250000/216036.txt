<DOC>
<DOCNO> 216036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sonspo21.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli'de fanatik '57 Gençlik Grubu'na tavır Ücretsiz giriş bitti 
</HEADLINE>
<TEXT>

     Denizlispor'un taraftarlardan sorumlu yönetim kurulu üyesi Cengiz Ayyavuz, 57 Gençlik Grubu'na sağladıkları ''ücretsiz stada girme'' imtiyazını kaldırdıklarını açıkladı. 
     Ayyavuz, düzenlediği basın toplantısında, son dönemde kulüp yönetimine karşı çirkin tezahüratta bulunan 57 Gençlik Taraftar Grubu ile ilişkilerin yeniden gözden geçirildiğini, Gençlerbirliği ile oynanan Türkiye Kupası maçına giden ve orada da bu tavrını sürdüren gruba verilen desteğin kesildiğini söyledi. 
     Fair play ödülü alan Denizlispor taraftarına böyle çirkin davranışların yakışmadığını belirten Ayyavuz, ''Yönetim kurulumuz, bundan böyle bu grubun maçlara ücretsiz girmesi uygulamasına son verdi. Ankaragücü maçını izlemek isteyenler, normal bilet alarak stada girecek'' dedi. 
     Ayyavuz, Denizli Emniyet Müdürlüğü yetkilileriyle de bir toplantı yaptıklarını, Ankaragücü maçında bu grubun kötü tezahüratta bulunması durumunda stat dışına çıkarılacağını ifade etti. 
     ''Diğer taraftarlar bilet alarak stada girerken, 57 Gençlik ve Çamlıklılar taraftar gruplarının neden ücretsiz içeri alındıkları'' sorusuna Ayyavuz, şu yanıtı verdi 
     ''Alışılagelmiş bir uygulama. Her iki gruba 300'er kişilik kontenjan vermiştik. Ancak, bu masumane imtiyazın menfaate dönüştüğünü gördük. Kulüp başkanına, yönetim kurulu üyelerine yönelik kötü tezahürat yapan 57 Gençlik Grubu ile ilişkilerimizi kestik. Ücretsiz stada girme imtiyazlarını kaldırdık. Olumsuz bir tavır içinde olmayan Çamlıklılar ise Denizli'deki maçlara ücretsiz girmeye devam edecek.'' Öte yandan, Denizlispor'un bugün Romanya'nın Dinamo Bükreş ile oynayacağı hazırlık maçı kötü hava koşulları nedeniyle iptal edildi. 
     
</TEXT>
</DOC>
