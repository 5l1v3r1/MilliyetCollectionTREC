<DOC>
<DOCNO> 246312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sontur28.html </URL>
<DATE> 2004/06/08/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Film değil gerçek... Fidye için kaçırdı, operasyonla yakalandı .. 
</HEADLINE>
<TEXT>

     Antalya'nın Kumluca İlçesi'nde bir işadamının torununu kaçırarak 700 bin euro fidye isteyen bir kişi, düzenlenen operasyonla yakalandı, çocuk da kurtarıldı. 
     Kumluca İlçe Emniyet Müdürlüğü'nden yapılan yazılı açıklamada, Bağlık Mahallesi Gödene Caddesi'nde oturan işadamı Sedat Avcıoğlu'nun yanında kalan, 7 yaşındaki torunu Sedat Atilla Avcıoğlu, 6 Haziran'da bir kişi tarafından, ''Deden seni çağırıyor. Seni dedene götüreceğim'' denilerek kaçırıldı. Daha sonra telefonla Sedat Avcıoğlu'nu arayan kişi, torununa karşılık 700 bin euro istedi. 
     Kumluca'da bir ilköğretim okulu yaptırmakta olan Sedat Avcıoğlu'nun polise başvurması üzerine Antalya'dan Kumluca'ya giden özel ekipler, Kumluca polisiyle birlikte çalışarak, Sedat Atilla Avcıoğlu'nu kaçıran Kumluca doğumlu 23 yaşındaki E.Y'nin yerini tesbit ettiler. 
     Ekipler, dün gece saat 23.30 sıralarında gerçekleştirdikleri operasyonla, E.Y'yi Çalka mevkiinde yakaladılar. Kurtarılan Sedat Atilla Avcıoğlu'nun sağlık durumunun iyi olduğu bildirildi. E.Y'nin, çocuğu 27 saat süreyle portakal bahçelerinde sakladığı öğrenildi. 
     Gözaltına alınan sanığın sorgulanmasına devam ediliyor. 
     
</TEXT>
</DOC>
