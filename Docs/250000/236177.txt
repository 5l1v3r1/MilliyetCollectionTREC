<DOC>
<DOCNO> 236177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/soneko19.html </URL>
<DATE> 2004/04/30/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
'Bu yüksek maliyetlerle yabancı sermaye asla buraya gelmez' 
</HEADLINE>
<TEXT>

     Türkiye Odalar ve Borsalar Birliği TOBB Yönetim Kurulu Başkanı Rifat Hisarcıklıoğlu, ''Türkiye'de büyümenin liderliğini, artık özel sektörün üstlenmesi gerektiği gerçeğini kabul etmeliyiz'' dedi. 
     Bursa Ticaret ve Sanayi Odası BTSO tarafından düzenlenen ''2. Ulusal Girişimcilik Kongresi'' kapsamındaki ''AB Sürecinde Türkiye Ekonomisine Dair Öngörüler'' konulu özel oturuma konuşmacı olarak katılan Hisarcıklıoğlu, Türkiye'nin girişimcilik tarihinin, ekonomik tarihle üst üste konulduğunda, ekonomik sıçrama dönemlerinin çoğunlukla girişimcilikteki bir gelişmeden sonra ortaya çıktığının görüleceğini belirtti. 
     Türkiye'de bir dönemler ''Müteşebbisler giremez'' uyarılı devlet dairelerinin bulunduğunu, 1940'lı yıllarda ''Varlık Vergisi'' ve 1990'lı yıllarda ''Peşin Vergisi'' yollarıyla, girişimciliğin ''Doğmadan öldürüldüğünün'' acı hatıra olarak hafızalarda kaldığını anlatan Hisarcıklıoğlu, ''İşte bu yüzden Türkiye'deki girişimcilerin hepsi birer madalyayı hak ediyorlar. El birliği ile tüm sistem onların girişimciliğini öldürmeye uğraşsa da, onlar yılmadan çalışıyorlar'' diye konuştu. 
     Hisarcıklıoğlu, Türkiye'de girişimciliğin nereden nereye geldiğini, Osmanlı Dönemi'nden bugüne örneklerle anlatırken, Cumhuriyetin ilk yıllarında başlayan sanayileşme seferberliğinin, devletin müteşebbislerle birlikte hareket etmesinin sonucu olduğunu, ancak burada üzerinde durulması gereken önemli bir nokta bulunduğunu vurguladı. Atatürk'ün, ''Devletçilik'' olarak nitelenen ''Karma ekonomi'' anlayışının, gerekli altyapının hazırlanıp kalkınma sürecine paralel olarak piyasa ekonomisini yerleştirmeye yönelik olduğuna değinen Hisarcıklıoğlu, şöyle devam etti 
     ''Devlete, piyasa ekonomisine geçişte öncü ve destekleyici bir rol vermiş olan Atatürk, zaman içinde özel sektörün gelişip, devlet sektörünün üstlendiği işlerin bir kısmını devralmasını hedeflemişti. Ne yazık ki sonradan uzun yıllar boyunca devletimizi idare edenler, sadece bir araç olarak ortaya çıkan devlet müdahalesini, bir iktidar dayanağı olarak kullanma gafletine düşmüşlerdir. Çağdaşlaşmanın en önemli basamaklarından birini teşkil eden iktisadi liberalleşmenin önü kesilmiş, üretimin, özel girişimciler eliyle yapıldığı ve devlet müdahalesinin asgariye indirildiği rekabete dayalı, sağlam bir piyasa ekonomisinin kurulması geciktirilmiştir. Bugün kalkınma yolunda önemli bir ilerleme kaydetmiş olmasına rağmen Türkiye kendisini krizlerden kurtaramayan, istikrarsız bir ülke görünümündedir.'' 
     
     BÜYÜMENİN LİDERLİĞİ 

     Yıllardır yaşanan istikrarsızlığın, yapısal nedenleri olduğu gibi değişime ayak uyduramayan, niteliksiz, dar görüşlü ve vasıfsız yöneticilerin en önemli sorun kaynağı olduğunu, kamu yönetimindeki israf ve hantallık, yolsuzlukla birleşince ekonomik istikrarın önündeki en önemli engeli oluşturduğunu kaydeden Hisarcıklıoğlu, zaman zaman çağın gereklerini bilen yönetimlerin kurulması, her şeye rağmen ayakta kalmaya ve gelişmeye çalışan özel sektörün önünün kısmen açılmasıyla önemli sıçramalar kaydedildiğini anlattı. 
     Hisarcıklıoğlu, ''Böylece, başta iktisadi ve siyasi, bunun sonucunda da toplumsal olarak ciddi ilerlemeler sağlanmıştır. İşte bu sebeple, Türkiye'de büyümenin liderliğini, artık özel sektörün üstlenmesi gerektiği gerçeğini kabul etmeliyiz. Özel sektöre dayalı büyümenin sağlanması, eşit şartlarda rekabetin temini ile mümkündür'' dedi. 
     Hisarcıklıoğlu, eşit şartlarda rekabetin, öncelikle kamuda ''kural hakimiyetinin tesisinden geçtiğini'', devletin ''Rekabetin sağlanması'' temel amacı etrafında yeniden örgütlenmesi gerektiğini dile getirdi. 
     Kamu yönetiminde, keyfiliğin ortadan kaldırılarak kurumsallaşmanın sağlanmasının, hukuksuzluğu ve haksız rekabeti ortadan kaldıracağına, böylece piyasa ekonomisinin doğru bir biçimde uygulanmasına imkan vereceğine işaret eden Hisarcıklıoğlu, 2001 krizinin kamu eliyle kalkınma, devlet kararıyla özel sektörde sermaye biriktirme dönemini sona erdirdiğini belirterek, şöyle devam etti 
     
     ''KURUMLAR VE KURALLAR ÜLKESİ'' 

     ''İnancı, çalışkanlığı ve dinamizmi ile 2002 ve 2003'de Türkiye ekonomisini büyütmüş olan özel sektör, bugüne dünden daha iyi kılmıştır. Ancak yarını bugünden daha iyi kılmak için bu insanlara destek verilmesi ve rekabet gücü kazandırılması şarttır. Çünkü ülkelerin rekabet gücünü belirleyen şirketlerinin rekabet gücüdür. Bu rekabet gücü de ancak, yatırım ortamının bir an önce tesis edilmesi ile mümkün olacaktır. Bunun yolu, yapısal reformların tamamlanması ve böylece Türkiye'nin bir kurumlar ve kurallar ülkesi olmasıyla mümkündür. Bugün, müteşebbislerimizin yaşadığı sorunların temel kaynağı, yüksek vergi, sosyal güvenlik primleri ve enerjiden kaynaklanan yüksek maliyet artışlarında aranmalıdır. 
     Ayrıca, şunu da belirtmek gerekir ki bu yüksek maliyetler durduğu sürece, yabancı sermayeyi teşvik etmek için ne yaparsanız yapın, Türkiye'ye kimseyi getiremezsiniz. Hatta yerli sermayenizi bile dışarıya kaptırırsınız... Bu yüzden de iş aleminin en büyük temsilci olan TOBB, mali disipline uyum ve yapısal reformlara devam edilmesinin gerekli olduğunu savunmaktadır.'' 
     
     HER YIL 100 BİN YENİ MÜTEŞEBBİS'' 

     Hisarcıklıoğlu, Türkiye'nin Cumhuriyetin 100. yılının kutlanacağı 2023 yılında ''dünyanın en büyük 10 ekonomisi içine girmeyi'' kendine hedef olarak koyması, bu hedefe ulaşmak izin her yıl 100 bin yeni müteşebbis yaratan, güçlü, dünya çapında söz sahibi bir ülke olması gerektiğini belirtti. 
     Türk girişimcilerin, Türkiye'yi bu hedefe ulaştıracak potansiyele ve inanca sahip olduklarına dikkat çeken Hisarcıklıoğlu, geçen hafta Türk-Alman Ticaret ve Sanayi Odası'nın açılışı nedeniyle bulundukları Almanya'da, girişimcilerin çok çarpıcı başarılarına şahit olduklarını söyledi. 
     Almanya'da yaklaşık 60 bin Türk girişimcinin 7 milyar euroyu aşan yatırım gerçekleştirdiğini, cirosun 30 milyar euroya çıkardığını ve 300 binden fazla istihdam sağladığını kaydeden Hisarcıklıoğlu, ''Bu noktada bir gerçeğe dikkatinizi çekmek istiyorum. Almanya'daki 2.5 milyon vatandaşımızı yıllık 30 milyar euroluk ciro sağlıyor. Oysa biz Türkiye'de, 70 milyon kişi ile ancak 210 milyar euroluk milli gelir üretebiliyoruz. Avrupa'daki vatandaşlarımızın 60'lardan itibaren sıfırdan başlayarak bu noktaya geldiklerini dikkate aldığımızda, sorunun bizlerde değil, buradaki sistemde olduğu görülecektir'' yorumunu yaptı. 
     
</TEXT>
</DOC>
