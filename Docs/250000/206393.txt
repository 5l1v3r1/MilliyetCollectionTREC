<DOC>
<DOCNO> 206393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sonspo08.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Filenin Sultanları Haydar Aliyev'in mezarında... 
</HEADLINE>
<TEXT>

     Voleybolda Bayanlar Olimpiyat Oyunları eleme grubu maçlarının ilkinde yarın İtalya ile karşılaşacak A Milli Bayan Voleybol Takımı hazırlıklarını sürdürüyor. 
     Bugün maçın yapılacağı salonda bir antrenman gerçekleştiren ay-yıldızlı voleybolcular, yarın da sabah saatlerinde bir ter idmanı yaparak çalışmalarını tamamlayacak. 
     Bayan Voleybol Milli Takımı Antrenörü Reşat Yazıcıoğulları, Azerbaycan'daki elemelerde hedeflerinin en azından ilk 2'ye girmek olduğunu belirterek, ''Bana göre FIVB Uluslararası Voleybol Federasyonu nasıl olsa İtalya'yı olimpiyatlara alacak. Burada kazanacaksa İtalya kazansın. Bizim İtalya'dan sonra ikinci olmamız büyük bir başarıdır ve avantaj sağlar'' diye konuştu. 
     
     ALIYEV'İN MEZARINA ZİYARET 
     Bu arada İtalya maçının hazırlıklarını sürdüren A milliler, geçtiğimiz günlerde vefat eden Azerbaycan eski devlet başkanı Haydar Aliyev'in mezarını ziyaret etti. 
     Azerbaycan Bayan Voleybol Takımı'nın da bulunduğu ziyarette, milli takım voleybolcuları Aliyev'in mezarına çiçek bıraktı. 
     Yarın başlayacak eleme maçlarında ilk günün programı şöyle TSİ 
     12.00 Hollanda-Bulgaristan. 
     14.30 İtalya-Türkiye. 
     17.00 Rusya-Azerbaycan. 
     
</TEXT>
</DOC>
