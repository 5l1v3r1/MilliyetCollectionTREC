<DOC>
<DOCNO> 246621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sontur25.html </URL>
<DATE> 2004/06/09/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Irak'ta rehin alınan şoförün eşi "Hasrete bir de yokluk eklendi" 
</HEADLINE>
<TEXT>

     Irak'ta rehin alınan Türk TIR şoförü Bülent Yanık'ın ailesi haber bekliyor. 
     Hatay'ın Reyhanlı İlçesi'ne bağlı Sıçanlı Köyü'nde yaşayan Süreyya Yanık, AA muhabirine yaptığı açıklamada, kayınvalidesi Döne, çocukları Dünyagül 8 , Ali 5 ve Emine 3 ile umutlarını yitirmemeye çalıştıklarını söyledi. 
     Tüm aileye eşinin baktığını, başka gelir kaynaklarının bulunmadığını belirten Süreyya Yanık, akrabalarının desteğiyle karınlarını doyurabildiklerini anlattı. Süreyya Yanık, ''Her şeye rağmen eşim yaşıyor olsun, aç kalmaya da razıyız'' dedi. 
     Bülent Yanık'ın ablası Fatma Yanık ise ''Bırakın sesini duymayı, yaşadığını öğrenmek bile bize yetecek'' dedi. 
     Fatma Yanık, 5'i kız 7 kardeş olduklarını, diğer erkek kardeşlerinin de Dubai'de çalıştığını belirterek, şunları söyledi 
     ''Geçim sıkıntısı ve işsizlik kardeşlerimi memleketten kopardı. Kardeşim Bülent, kaçırılmadan önceki günlerde telefonla görüştüğümüzde, ağır bir çalışma ortamı olduğunu, bu nedenle işi bırakıp Türkiye'ye döneceğini, tarım işçiliğine devam edeceğini söylemişti. Ancak, bağlı olduğu firmadan son maaşını alamamıştı. Maaşımı alıp döneceğim diyordu.'' Annesi Döne Yanık'ın yatağa bağımlı olduğunu anlatan Fatma Yanık, ''Devletimize güveniyoruz. Küçük bir umut ışığını bekler hale geldik. Yardım bekliyoruz. Bizi arasınlar, bilgi versinler'' dedi. 
     
</TEXT>
</DOC>
