<DOC>
<DOCNO> 248007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sondun04.html </URL>
<DATE> 2004/06/15/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Türk gıda şirketleri New York'ta görücüye çıkıyor... 
</HEADLINE>
<TEXT>

     Burak Coşkun 

New York'ta 27-29 Haziran tarihlerinde düzenlenecek gıda fuarına Türkiye'den rekor katılım olacak. 
     New York'taki Javits Sergi ve Fuar Merkezi'nde yapılacak ''Summer 2004 Fancy Food Confection Show'' etkinliğini düzenleyen National Association for the Specialty Food Trade NASFT yetkililerinden alınan bilgiye göre, bu yıl fuara Türkiye'den 40'dan fazla firma katılacak. 
     Türk gıda şirketlerinin ABD'de düzenlenen gıda fuarlarına olan ilgisinin giderek arttığını belirten yetkililer, Türk şirketlerine ayrılan toplam 700 metrekarelik bölümün İtalya'dan sonra ikinci büyük stand olduğunu kaydettiler. 
     Her yıl ortalama 20 binden fazla doğrudan alıcının ziyaret ettiği ve ABD'nin en büyük gıda fuarları arasında yer alan fuara, zeytin ve zeytinyağı, kuru meyve, konserve gıda, hazır yemek, makarna, sakız ve şekerleme, bisküvi ve çikolata, baharat, peynir ve süt ürünleri, içme suyu, meyve suları ve şarap gibi çok çeşitli gıda ürününün üretim ve ihracatında faaliyet gösteren firmalar katılıyor. 
     50 binden fazla gıda örneğinin tanıtıldığı fuarda, Türkiye'nin yanı sıra İtalya, Arjantin, Belçika, Brezilya, Bulgaristan, Kanada, Danimarka, Fransa, Almanya, Yunanistan, Hindistan, Fas, Güney Afrika, İngiltere, İspanya, İsviçre ve Tunus gibi ülkeler de ulusal standlarıyla yer alacak. 
     Türk firmalarının Ege İhracatçı Birlikleri'nin EİB organizasyonuyla katıldıkları fuarın yetkilileri, ziyaretçilerin yaklaşık yüzde 87'sinin katılımcı şirketlerden ürün almaya karar verdiklerini ya da bu yönde tavsiyede bulunduklarını belirtiyorlar. 
     ABD'de 13 milyar dolar tutarında pazar payı bulunan gurme ve özel üretim gıda sektörünün en önemli fuarı sayılan New York'taki etkinliğe, ABD'den 900, 75 ülkeden 1200'den fazla firma katılıyor. 
     
</TEXT>
</DOC>
