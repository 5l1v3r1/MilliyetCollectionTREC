<DOC>
<DOCNO> 235013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sontur15.html </URL>
<DATE> 2004/04/26/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Öğretmenine yazdığı mektupla okuluna devam edebildi... 
</HEADLINE>
<TEXT>

     Bitlis'in Ahlat İlçesi'ne bağlı Ovakışla Beldesi'nde, ailesi tarafından okulundan alınan kız öğrenci, öğretmenine yazdığı duygu yüklü mektup sayesinde yeniden sınıfına ve arkadaşlarına kavuştu. 
     Ovakışla İlköğretim Okulu öğrencisi Muhabbet Bulut, 4. sınıfa başlayacağı sırada ailesi tarafından okula gönderilmedi. Okulundan ayrı kalmanın üzüntüsünü yaşayan Muhabbet Bulut, aynı okula giden erkek kardeşi aracılığıyla öğretmeni Eda Özben'e mektup yazarak, ailesi tarafından okula gönderilmediğini dile getirdi. 
     Küçük öğrenci, ''Sevgili Öğretmenim. Sanmayın ki, kendi isteğimle okula gelmiyorum. Okulu çok seviyorum. Arkadaşlarımı, en çok da sizi özledim. Sizi hiç unutamadım'' diye başlayan mektubunda, ailesinin kendisini okula göndermemesinden yakınarak, şunları kaydetti 
     ''Benim en çok istediğim okumaktı. Ne sizi ne de arkadaşlarımı unuttum. Duydum ki, gelecek hafta karneler alınacakmış. Çok sevindim. Ama gelemeyeceğim, bunu yazarken inan ki sizi düşünerek yazdım. Karneleri sizin elinizden almak istemiştim. Ne yazık ki alamayacağım. Boş ver, ne olursa sağlıcakla olsun. Karnemin iyi gelmesi önemli değil, benim istediğim sizin sağlıcakla kalmanız, unutmayın ki ben her zaman okula gelmeyi istemişim. Sizi çok seviyorum.'' 
     
     ''MEKTUP BENİ ÇOK ETKİLEDİ'' 

     Öğretmen Eda Özben, 3. sınıfı başarıyla bitiren öğrencisinin 4. sınıfa gelmemesi üzerine ailesi ile görüştüğünü, ancak çabalarının sonuçsuz kaldığını bildirdi. 
     Özben, ''Ailesi Muhabbet'i okula göndermedi. Birinci yarı yılın sonuna doğru Muhabbet'in, öğrencim olan kardeşi Erhan Bulut aracılığıyla gönderdiği mektup beni çok etkiledi. Bu olay üzerine harekete geçtik'' dedi. 
     Öncelikle Muhabbet'in mektubuna cevap yazarak işe başladığını anlatan Öğretmen Eda Özben, şöyle konuştu 
     ''Mektupta öğrencime okula devam edebilmesi için elimden geleni yapacağımı yazdım ve durumu okul idaresine bildirdim. Bu mektup üzerine bir daha harekete geçen okul idaresi, Muhabbet'in ailesini ikna etti ve öğrencinin ikinci yarı yılda okula devamı sağlandı. Muhabbet, okulu çok sevmenin yanı sıra çok zeki ve başarılı bir öğrenci. Akranlarından daha uzun boylu olması nedeniyle ailesi okula göndermiyordu. Bu tür olaylar yörede sık sık oluyor.'' Muhabbet'in okula geç başlamasına rağmen, derslere uyum sağlayıp arkadaşlarının seviyesine ulaştığını, fırsat ve imkan verilmesi halinde üniversitede okuyacak kapasite ve yetenekte olduğunu ifade eden Özben, ''Tek korkum, gelecek yıllarda Muhabbet'in okula gönderilmemesidir'' dedi. 
     
     ''ÖĞRETMEN OLMAK İSTİYORUM'' 

     Muhabbet Bulut ise, ailesinin kendisini tarlada çalıştırmak ve hayvanlara bakmak için okula göndermediğini belirtti. Okulu ve okumayı çok sevdiğini, ailesine okula göndermeleri konusunda yalvardığını anlatan Muhabbet Bulut, şöyle konuştu 
     ''Ancak fikirlerini değiştiremedim. Bana yardımcı olur düşüncesiyle öğretmenime mektup yazdım ve bu mektubu kardeşimle ulaştırdım. Okuyup öğretmen olmak, insanlara doğru ve yanlışları öğretmek istiyorum. Öğretmenim gerçekten çok şanslı. Çünkü benim gibi okula gönderilmeme durumu olmamış. Aslında ben de şanslı sayılırım, böyle bir öğretmenim var.'' 
     
</TEXT>
</DOC>
