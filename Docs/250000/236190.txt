<DOC>
<DOCNO> 236190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/soneko32.html </URL>
<DATE> 2004/04/30/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Arasıl Türk Telekom'a taleplerin çok fazla olacağını düşünüyorum 
</HEADLINE>
<TEXT>

     Telekomünikasyon Kurulu Başkanı Ömer Arasıl, Türk Telekom'un özelleştirilmesine taleplerin çok fazla olacağını düşündüğünü söyledi. 
     Arasıl, ''Avrupa Birliği Yolunda Türk Telekomünikasyon Sektörü Konferansı''nda gazetecilerin sorularını yanıtladı. 
     Arasıl, Türk Telekom'un özelleştirilmesinde 1. aşamanın 22 Nisan'da başladığı anımsatılarak, başvuru olup olmadığının sorulması üzerine, başvuruların Türk Telekom yönetimince incelenmekte olduğunu bildirdi. 
     Arasıl, ''Bize ulusal ve uluslararası şirketlerden, buranın özeleştirilmesini düşünen çok ciddi birlikteliklerden bilgilendirme anlamında yoğun talepler var'' dedi. 
     Türk Telekom'un özelleştirilmesi ve serbestleştirilmesinin ayrı iki konu olduğunu dile getiren Arasıl, ''Bizim işimiz, sağlıklı bir serbestleşmenin başlangıcını oluşturarak, düzenleme ve denetlemeleri götürmek. Bu özelleştirme açısından çok anlamlı, hem parasal değer yönüyle, hem de Türk Telekom'u alacak potansiyel alıcılar nezdinde daha düzenli bir ortamda önlerini görme gibi bir avantaj sağlayacak'' diye konuştu. 
     Ömer Arasıl, yapılan hukuki düzenlemeler ile Türk Telekom'un özelleştirilmesinin cezbedici bir hale geldiğini belirterek, ''Taleplerin çok fazla olacağını düşünüyorum'' dedi. 
     
     ''KIZIMIZ GÖRÜLECEK, BAKILACAK'' 
     Arasıl, bir soru üzerine, Türk Telekom'un özelleştirilmesi ile ilgilenenlerin inceleme yapmak için 20 bin dolar ücret ödemek durumunda olduğunu, ancak daha sonra bunun iade edileceğini bildirdi. 
     Arasıl, ''Sayın Bakanımız da açıkladılar Kızımızı önce görücüye çıkarıyoruz dendi. Kızımız görülecek bakılacak. Sonra ihale süreci içerisinde o teminatlar iade edilecek'' dedi. 
     Uzak mesafe hizmetleri işletmeciliğinde verilecek lisansların kaç tanesinin A, B ve C tipi olduğunun sorulması üzerine de Arasıl, şunları söyledi 
     ''Telekomünikasyon sektörünün en anlamlı serbestleştirme uygulamasıdır. Kurul olarak bu düzenlemeyi bitirdik, yönetmeliklerimiz yayınlandı. Sadece başvuru sahibi işletmelerin bu hizmete başladıklarında özellikle Türk Telekom'la, yerleşik operatörle yaşayabilecekleri sorunları minimize etme gayreti içindeyiz. 
     Onun için de özel şartlar ya da uygulama esasları dediğimiz bazı düzenleme benzeri şeyler getirdik. Sanırım 10 gün içerisinde biz bu yetkilendirmeyi yapacağız.'' Ömer Arasıl, 2 gün önce evrakları tamamlanmış şirketler arasında 9 tane A tipi müracaatın bulunduğunu, şirketlerin büyük bölümünün ise B tipine müracaat ettiklerinin görüldüğünü söyledi. 
     
     UZAK MESAFEDE YÜZDE 50'LİK UCUZLAMA 
     Ömer Arasıl, özellikle uluslararası aramalarda tüketicilerin çok ucuza konuşma imkanı bulacağını belirterek, ''Türk uzak mesafe pazarı içinde ben 6 aylık dönem içerisinde yüzde 50'lik bir ucuzlama olacağını düşünüyorum'' değerlendirmesinde bulundu. 
     Şirketler arasında ara bağlantı sözleşmeleri konusunda bir pürüz olup olmadığı sorusuna da Arasıl, ''ara bağlantı açısından pek sorun yaşanacağını düşünmediği'' yanıtını verdi. 
     Arasıl, Dünya GSM Birliği Başkanı Robert Conway'ın konferansta yaptığı konuşmada, Türk GSM sektöründeki vergilerin yüksekliğine değindiğinin anımsatılması üzerine de Türkiye'de kamunun nakit ihtiyacının büyük bölümünün vergi ve benzeri gelirlerden sağlandığına işaret etti. 
     Sektördeki vergi oranlarının Avrupa Birliği'ne uygun seviyelerde olmasını herkesin istediğini belirten Arasıl, ''Ben bu oranların yüksek olduğunu, fakat tecridi bir azalma ile AB yolunda özellikle tam üyelik süreci başladıktan sonra makul seviyeye ineceğini düşünüyorum'' dedi. 
     
</TEXT>
</DOC>
