<DOC>
<DOCNO> 235122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/spor/spo03.html </URL>
<DATE> 2004/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kime niyet, kime kısmet 
</HEADLINE>
<TEXT>


Galatasaray, B. Leverkusen'de oynayan Yıldıray Baştürk'ün transferi için uğraşırken, Alman kulübünün ikinci takımında forma giyen genç yıldız Erkan Öztürk'e talip oldu 

ERHAN TELLİ 


16 golü var 
GALATASARAY bir süredir peşinden koştuğu B. Leverkusen'li Yıldıray Baştürk'ü transfer edebilmek için uğraşırken, aynı takımın alt yapısında oynayan bir başka yıldız adayı Erkan Öztürk'ü buldu. Bayer Leverkusen'in ikinci takımında forma giyen Öztürk'ü mercek altına alan Sarı - Kırmızılılar, bu sezon 16 golü bulunan forvet oyuncusunu transfer edebilmek için çalışmalara başladı. 

Liste tamam 
TEKNİK Direktör Hagi, gelecek sezon kadrosunda görmek istediği yerli oyuncuların listesini yönetime verdi. Rumen hocanın, ilk sıraya Trabzon'lu Fatih Tekke'yi koyduğu öğrenildi. Hagi'nin, Gökdeniz, Çaykur Rizes'den Koray ve Kürşat, Denizlispor'dan Çağdaş, Konyaspor'dan Altan ve Sedat, Gençlerbirliği'nden Serkan ve Deniz, Adanaspor'dan İbrahim, Ankaragücü'nden Tolga'yı da istediği kaydedildi. 

İzin bitti 

SARI - Kırmızılılar, hafta sonunda oynayacağı İstanbulspor maçı için hazırlıklarına dün başladı. Milli takımlara dağılan oyuncular ile sakatlıkları süren Emrah ve Volkan Aslan'ın katılmadığı çalışma, Ay - Yıldızlı ekibin de Florya'da antrenman yapması nedeniyle akşam 19.30'da gerçekleştirildi. Hagi taktik ağırlıklı bir program uyguladı. 

H.Berlin yolunda 

SEZON sonunda sözleşmesi bitecek olan ve yönetimle yaptığı son görüşmede anlaşma sağlayamayan gurbetçi yıldız Berkant Göktan'ın, Almanya'nın Hertha Berlin kulübü ile anlaşmak üzere olduğu öğrenildi. Menajeri aracılığıyla pazarlık masasına oturan genç oyuncunun imza için süre istediği belirtildi. 
ALMAN liginde kötü bir sezon geçiren Hertha Berlin'in gelecek yıl iyi bir kadro oluşturmak istediği, bu nedenle Berkant'ın peşini bırakmadığı kaydedildi. Beşiktaş'tan da teklif alan gurbetçi oyuncunun tercihini Alman ekibinden yana kullanacağı, Galatasaray ile yollarını ayıracağı bildirildi. 


</TEXT>
</DOC>
