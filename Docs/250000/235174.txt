<DOC>
<DOCNO> 235174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sondun27.html </URL>
<DATE> 2004/04/27/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Yunanistan Annan Planı tekrar masaya gelebilir 
</HEADLINE>
<TEXT>

     Yunanistan Hükümet Sözcüsü Teodoros Rusopulos, 24 Nisan'da Kıbrıslı Rumlar tarafından reddedilen Annan planının tekrar masaya gelebileceğini söyledi. 
     Rusopulos, yaptığı basın toplantısında, BM Genel Sekreteri Kofi Annan'ın sunduğu planın ''öldüğünün'' söylenemeyeceğini belirtti. 
     Rusopulos, '' Annan'ın ve Özel Temsilcisi Alvaro De Soto'nun açıklamalarından sonra bu planın ortadan kalktığını hiç kimse öne süremez. Kuşkusuz bu tüm tarafları ilgilendiren bir konudur'' dedi. 
     Kıbrıs konusunda bundan sonra yapılacak girişimlerin yarın Atina'da Rum lider Tasos Papadopulos ile Başbakan Kostas Karamanlis'in yapacakları görüşmede ele alınacağını kaydeden Rusopulos, Atina ve Rum yönetiminin Kıbrıs sorununun ''en uygun yöntemle'' çözümünü arzuladıklarını vurguladı. 
     Kıbrıs'taki referandumların sonuçlarının Türk-Yunan ilişkileri ile bağlantısı bulunmadığını da kaydeden Rusopulos, Atina'nın Türkiye'nin AB geleceğini destekleyeceğini belirtti. 
     Rusopulos, Karamanlis'in bugün Dışişleri Bakanı Petros Molivyatis ve Yardımcısı Yannis Valinakis ile biraraya gelerek, Başbakan Recep Tayyip Erdoğan'ın mayıs ayı başında yapacağı Atina ve Karamanlis'in aynı ayın ortalarındaki ABD ziyaretini ele aldıklarını açıkladı. 
     
</TEXT>
</DOC>
