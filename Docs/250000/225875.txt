<DOC>
<DOCNO> 225875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonspo09.html </URL>
<DATE> 2004/03/26/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Yanal Milli takım için teklif gelmedi gelirse düşünürüz... 
</HEADLINE>
<TEXT>

     Futbolda UEFA Kupası 4. turunda, 1-0 kazandığı maçın rövanşında, İspanyol ekibi Valencia'ya deplasmanda 2-0 yenilerek veda eden Gençlerbirliği, yurda üzgün dönüyor. 
     Teknik direktör Ersun Yanal, dönüş yolculuğundan önce yaptığı açıklamada, dün geceki maçta ellerinden gelen çabayı gösterdiklerini, ancak Valencia'nın çok deneyimli ve yetenekli oyuncuları karşısında oyuncularının istenilen performansa ulaşamadıklarını söyledi. 
     Yanal, şöyle devam etti 
     ''Bana göre UEFA Kupası'nı kazanacak bir ekiple oynadık. Elimizden gelen çabayı ortaya koyduğumuz halde gücümüz bu kadarına yetti. Oyuncularımı gösterdikleri mücadeleden dolayı kutluyorum.'' Yanal, Milli Takım Teknik Direktörü konusunda sorulan bir soruyu, ''Bana gelmiş resmi bir teklif yok. Öyle bir teklif gelirse, düşünür ona göre bir karar veririz. Ancak her antrenörün en büyük emeli, milli takımı çalıştırabilmektir'' diye yanıtladı. 
     Yanal, şu anda öncelikli hedeflerinin Türkiye Kupası olduğuna değinerek, ''Öncelikli hedefimiz Trabzonspor ile yapacağımız Türkiye Kupası final maçını kazanarak gelecek sezon da UEFA Kupası'nda mücadele etmek. Takım olarak buna kilitlenmiş durumdayız. Bu hedefimize de ulaşacağımıza inanıyorum'' dedi. 
     
     CAVCAV ''AŞIRI STRESTEN MAÇI KAYBETTİK'' 

     Gençlerbirliği Kulübü Başkanı İlhan Cavcav da futbolcuların, aşırı stres ve yüksek motivasyon nedeniyle istedikleri oyunu sahaya yansıtamadıklarını vurgulayarak, şunları söyledi 
     ''70 milyonun baskısını hisseden bir takım motivasyon olarak da sahaya istediğini yansıtamaz. Bu nedenden oyuncularımız zorlandılar ama sonuçta Valencia da kolay bir takım değil. Oyuncularımızı, gösterdikleri mücadeleden dolayı kutluyorum.'' Cavcav, sezon başından beri zaman zaman İstanbul takımlarının, Gençlerbirliği oyuncularının ve teknik direktörünün kafasını karıştırdığını vurgulayarak, konuşmasını şöyle tamamladı 
     ''İstanbul takımları zamanlı zamansız oyuncularımıza transfer teklifinde bulunarak onların kafasını karıştırdılar. Yaptıkları bu teklifler yüzünden teknik kadromuzu da maçlara yeterince konsantre olamadı. Bütün bu olanlara rağmen ulaştığımız noktadaki başarı küçümsenemez.'' Kırmızı-siyahlılar, bugün özel uçakla Valencia'dan Trabzon'a geçecek ve ligde yarın yapacağı Çaykur Rizespor maçı için Rize'de kampa girecek. 

     
</TEXT>
</DOC>
