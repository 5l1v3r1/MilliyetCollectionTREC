<DOC>
<DOCNO> 226304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sondun14.html </URL>
<DATE> 2004/03/28/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Gül görüştü, Powell Annan'ı arayacak... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, dün akşam ABD Dışişleri Bakanı Colin Powell'ı arayarak, Türk tarafının ''olmazsa olmazları'' konusunda etkin destek beklediğini aktardı. 
     Diplomatik kaynaklardan edinilen bilgiye göre, Gül, Burgenstock'da dörtlü Kıbrıs görüşme süreci devam ederken, dün akşam Powell'ı telefonla aradı. 
     Powell'a görüşmelerde gelinen noktayı ve Türk tarafının beklentilerini aktaran Gül, Türk tarafının ''olmazsa olmaz'' olarak nitelendirdiği konulara ilişkin ABD'nin etkin desteğini beklediklerini söyledi. 
     Edinilen bilgiye göre, Powell da bu konuda Berlin ve Brüksel'de bir araya geleceği AB dışişleri bakanlarıyla konuşacağını belirterek, konuya büyük önem atfettiklerini kaydetti. 
     Türk tarafının, hukuki koruma ve bu çerçevede varılacak anlaşmanın Avrupa mahkemelerine götürülmemesi ile iki kesimlilik alanlarındaki önceliklerini ''haklı'' bulduklarını belirten Powell, bunlara neden ihtiyaç duyulduğunu anladıklarını da Gül'e iletti. 
     Powell'ın, Gül'e, ayrıca bugün BM Genel Sekreteri Kofi Annan ile İngiltere Dışişleri Bakanı Jack Straw'u arayacağını söylediği öğrenilirken, Amerikalı bakanın, Türk tarafının yapıcı tutumunu devam ettirmesini telkin ettiği bildirildi. 
     Edinilen bilgiye göre Powell, ayrıca Türk tarafının ''açık kararlılığına'' Rum tarafının da yanıt verebilmesini sağlamak için ellerinden geleni yapacaklarını da Gül'e söyledi. 
     Bu arada, Annan planının taraflara yarın sabah sunulma ihtimali ağırlık kazanıyor. 
     
</TEXT>
</DOC>
