<DOC>
<DOCNO> 224322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/guncel/agun.html </URL>
<DATE> 2004/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Nevruz kutlamasında gazeteciye dayak .. 
</HEADLINE>
<TEXT>

   Van'da düzenlenen Nevruz kutlamasında DHA muhabiri Fahrettin Gök saldırıya uğradı 
      DHA 
   
   Van'da DEHAP'ın düzenlediği Nevruz kutlamasında Doğan Haber Ajansı muhabiri Fahrettin Gök, bir grubun tekmeli saldırısına uğrayarak yaralandı. Yüzüncü Yıl Üniversitesi Tıp Fakültesi Araştırma Hastanesi'ne kaldırılan Gök'ün vücudunda ezilme olduğu ve sağlık durumunun ciddiyetini koruduğu bildirildi. 
   ANKARA Kültür ve Turizm Bakanlığı'nca Atatürk Kültür Merkezi'nde düzenlenen şenlik, mitingler nedeniyle sönük geçti. ÖTP ve EMEP, Tuzluçayır'da Nevruz ateşi yaktı. 500 kişinin katıldığı kutlamada Abdullah Öcalan'ın posterleri dikkati çekti. 
   İSTANBUL İstanbul Valiliği Türk Dünyası ve Akraba Toplulukları Koordinatörlüğü tarafından da Sultanahmet Meydanı'nda Nevruz Şöleni düzenlendi. Kazlıçeşme'de Demokratik Güç Birliği'nin düzenlediği Nevruz kutlamasında on binlerce kişi buluştu. 
   DİYARBAKIR Fuar Alanı'nı dolduran on binlerce kişi Nevruz ateşi yakıp halay çekti. Öcalan'ın posterini açarak slogan atan 10 kişi gözaltına alındı. 
   BATMAN ÖTP ve Demokratik Güç Birliği'nin düzenlediği kutlamalarda bir grup, Öcalan posteri ile PKK flaması açtı. 
   ADANA DEHAP'ın Mimar Sinan Amfi Tiyatro'daki kutlamalarında, Öcalan posteri açıldı. 
   MERSİN Metropol Miting Alanı'nda, Demokratik Güç Birliği'nce düzenlenen gösteriye 30 bin kişi katıldı. Lastik yakmak isteyen 5 kişi gözaltına alındı. 
   İZMİR Buca meydanında 10 bin kişinin katıldığı şenlik, PKK gösterisine dönüştü. 2 polis aracının camları kırıldı. 
   
   
   
   
</TEXT>
</DOC>
