<DOC>
<DOCNO> 225065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/yazar/cemal.html </URL>
<DATE> 2004/03/24/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Cinnet coğrafyası 
</HEADLINE>
<TEXT>

   
   Evet öyle, cinnet coğrafyası... Ve gitgide derinleşen bir kan gölü... Ölümle beslenen terör ve şiddet yalnız Irak'ta, Filistin ya da İsrail'de vurmuyor. Son kez İspanya'ya da uzandı, 200 kadar masum insanın ölümüyle sonunda Avrupa'yı da 11 Eylül'le tanıştırdı. 
   Ne yapmalı 
   Dehşet öylesine bir tırmanış içinde ki, terorizm insanlık değerlerini öylesine ayaklar altına alabiliyor ki, ne yapmalı sorusunun karşılığını soğukkanlı biçimde, ideolojik kalıp ve duygulardan arınmış olarak düşünmekten başka çare yok. Çünkü sapla samanı karıştırmak sadece 'demokrasi düşmanları'nın işine yarıyor. 
   Soru yalın 
   Cinnet coğrafyasında istikrar ve barışla birlikte demokrasi kapısı nasıl açılır Bu sorunun köşelerinde öncelikle Irak'la Filistin yer alıyor. 
   Bu iki yeri normalize etmeden terör ve şiddeti besleyen damarları kesmek hayaldir. "Önce Irak sonra Filistin" olmaz. Olamayacağı son bir yıldır daha iyi anlaşıldı. 
   Filistin sorunu çözümsüz kaldığı sürece, Irak da normalleşemez. İsrail'de Başbakan Şaron, - Hamas liderinin öldürülmesi gibi - yangına körükle gitmeye devam ettiği sürece, yalnız Irak değil bütün cinnet coğrafyasında kazan fokur fokur kaynar ve patlar. 
   Ama bu saatten sonra Irak'ı da bekletemezsiniz. Savaştan beri bir yıl geçti. Saddam devrildi, yakalandı. Normalleşme ve demokratikleşmenin kapılarını aralayan bir takvim işliyor. Ülkenin yönetimi 30 Haziran'da Iraklılara devrilecek. Bunun için, Irak açısından ilk demokrasi denemesini oluşturan geçici anayasa üzerinde uzlaşma sağlanmış durumda... 
   Ama Irak'ta henüz başarı yok. Çünkü güvenlik, yani can güvenliği sağlanabilmiş değil. Terör ve şiddet ne yazık ki kanlı gündemini Irak'a dayatmaya devam ediyor. Bir iç savaş tehlikesi hala bu gündemin en can alıcı maddelerinden biri... 
   Ama Irak 'başarı'ya mahkum 
   Ama Irak 'kaderi'ne terk edilemez. 
   Irak'ta savaşa karşı olabilirsiniz. Bu bakımdan Başkan Bush yönetimine haklı eleştiriler yöneltebilirsiniz. Ama unutmayın. Geçmişe takılıp kalmak, bir yerde 'El Kaide mantığı'na teslimiyeti getirebilir. Köktendinci terör odaklarının değirmenine su taşıyabilir. 
   Neden mi 
   Çünkü Irak'ta kaos ve iç savaş bu ülkeyi tam anlamıyla şiddet ve terör üssü haline getirir. Buna karşılık, Irak'ta düzen ve istikrara giden, hukuk devleti ve demokrasiye açılan kapılar, giderek bütün cinnet coğrafyasını sakinleştirir. Ortadoğu'da reform sürecini işletir, hızlandırır. Ayrıca terörün İstanbul'a, Madrid'e kadar uzanan kollarının kesilmesini sağlar. 
   Bunun için öncelikle Amerikan yönetiminin başına buyruk çizgisini tümüyle terk etmesi gerekiyor. Bunun çıkar yol olmadığı bir yılda anlaşıldı. Hem BM hem AB ile yakın işbirliğini geliştirmesi şart Başkan Bush'un... 
   Amerika - Avrupa çatlağı, adına ister yeni totalitarizm, ister yeşil faşizm, ister köktendincilik ya da radikal İslam deyin demokrasi düşmanlarının işine yarıyor. Bu çatlağın onarılmasında sorumluluğun büyük parçası hiç kuşkusuz Amerika'ya düşüyor, Bu işi belki Demokrat aday Kerry kasım ayında ABD başkanı seçilirse daha iyi yapar 
   Çatlağın onarılmasında Avrupa'nın yapması gerekenler var. Bu açıdan, El Kaide'nin Madrid'de vurmasından ve favori giden Muhafazakarların Sosyalistler karşısında seçimleri beklenmedik biçimden kaybetmelerinden sonra, "Demokrasinin zaferi mi, terörizmin galibiyeti mi " diye atılan manşetleri, yapılan tartışmaları unutmayın. Terör ve şiddetle mücadelede Avrupa'nın da bakışını değiştirmesi gereken noktalar elbette var. 
   Özetle 
   Amerika'yla Avrupa'nın BM'yi de devreye sokarak Irak'ta demokrasi reformu için işbirliği yapmaları... Bir an önce İsrail'de Şaronizm'i frenleyerek Filistin sorununu çözmeleri... Büyük Ortadoğu Projesi'nde ülkelerin iç oluşumlarına öncelik veren, ancak dış desteği de - özellikle ekonomik alanda - ihmal etmeyen ortak yol arayışları için düğmeye basmaları... 
   Söylendiği kolay değil. 
   Ama ders çıkarılacak bu kadar acı deneyimden sonra cinnet coğrafyasından çıkışın başka yolu da yok. 
   
      
   
</TEXT>
</DOC>
