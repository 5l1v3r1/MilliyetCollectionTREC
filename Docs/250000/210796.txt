<DOC>
<DOCNO> 210796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/spor/spo02.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım'a uyarı yazısı 
</HEADLINE>
<TEXT>

   Fenerbahçe Divan Kurulu'nun, kendilerinden onay almadan olimpik havuzun temelini atan Aziz Yıldırım'a uyarı yazısı gönderdiği öğrenildi 
      YUSUF KOBAL 

   
   'Tüzüğe aykırı' 
   BAŞKAN Aziz Yıldırım'ın, Fenerbahçe Adası'nda olimpik havuz için attığı temel, Divan Kurulu'nun tepkisini çekti. Gelişmeyi kulübün resmi internet sitesinden öğrenen Yüksek Divan Kurulu Başkanı Adnan Alptekin'in, Yıldırım'a uyarı mektubu gönderdiği, "Divan'ın onayı olmadan faaliyette bulunuyorsunuz. Bunun nedenini açıklayın" dediği öğrenildi. 
   
   Divan seçimi ertelendi 
   MEKTUBA karşın Yıldırım'ın bilgi vermediği bildirildi. Kulübe yakın çevreler ise Yıldırım'ın İstanbul dışında yaşayan bazı üyelere uçak ve otobüs bileti temin ederek, kendi adayı Yüksel Günay'a oy istediği iddia edildi. Bu arada bugün yapılması gereken Divan Kurulu seçimi kötü hava şartları yüzünden 7 Şubat tarihine ertelendi. 
   
   Serhat şoku    DEREAĞZI Tesisleri'nde dün kar üstünde idman yapan Fenerbahçe, ardından salona geçerek, son çalışmasını gerçekleştirdi. Sarı-Lacivertliler, ulaşım problemi yaşamamak için kampa Eresin Otel'de girdi. Serhat'ın kasıklarındaki ağrının geçmemesi endişe yarattı. Yeniden İsviçre'ye gitmesi beklenen genç futbolcunun Samsunspor ve Trabzonspor maçlarında görev alamayacağı öğrenildi. 
   
   Ortega sahada    SARI - Lacivertli kulübün 11 milyon dolarlık alacaklarını temin etmek için peşine düştüğü Arjantinli yıldız, ülkesinde Belgrana - Pirate takımları arasında oynanan dostluk maçında forma giydi. Belgrana'da yer alan Ortega, eski formunu koruduğunu ispatladı, başarılı performansını bir de golle süsledi. 
   
   İmmel için son uyarı    FUTBOL Federasyonu kaleci antrenörü İmmel'in, Türkiye'den aldığı geçerli bir diploma olmaması nedeniyle, Fenerbahçe'ye son bir uyarı gönderdi. Federasyon yetkililerinin, çalışma şartlarına uyan bir ismin göreve getirilmesini istediği, aksi takdirde "Yaptırım uygularız" mesajı verdiği öğrenildi. 
   
   İspanya'da kalıcı    BARCELONA'DAN geri dönmesi gündeme gelen Rüştü'nün, Fenerbahçe yolu tıkandı. Milli kalecinin AB statüsünde oynaması için başvuru yapıldığı öğrenildi. İspanyol basını, Rüştü'nün A.Madrid yolunda olduğunu iddia etti. 
   
   
</TEXT>
</DOC>
