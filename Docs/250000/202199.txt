<DOC>
<DOCNO> 202199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sondun35.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Suudi basınından Saddam'ın yakalanmasına ilginç yorum... 
</HEADLINE>
<TEXT>

     Suudi basını, ''Irak'ın devrik lideri Saddam Hüseyin'in tek kurşun atmadan yakalanmasının, radikal Arap liderlerin zayıflığını ve iki yüzlülüğünü gösterdiğini'' yazdı. 
     Eşşark El Avsat gazetesinde yazan Tarık El Hamid, ''Dün televizyonda gördüğümüz, 30 yıllık bir yalanın ortaya çıkarılmasıydı. Bir lider mücadele etmeden teslim oldu. Arap medyasının şaşkınlık içinde olduğu belli'' ifadesini kullandı. 
     Aynı gazetede yazan Abdülrahman El Raşid ise ''Bu, sahte kahramanlardan birinin sonu oldu. Ama bunlardan biri gider, diğeri gelir...'' yorumunu yaptı. 
     Ülkede İngilizce yayınlanan Arab News gazetesi ise bu olayla, Arap bölgesinde otoriter yönetimin son bulmasının umulduğunu belirtti ve ''İnşallah içinde bulunduğu çukur, bölgedeki bütün despotluğun mezarı olur, böyle bir zorbanın bir daha Arap dünyasını kirletmesine izin verilmez'' ifadesini kullandı. 
     
</TEXT>
</DOC>
