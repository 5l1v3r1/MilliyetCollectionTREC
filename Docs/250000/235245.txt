<DOC>
<DOCNO> 235245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/soneko46.html </URL>
<DATE> 2004/04/27/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Sony Ericsson'ın yeni başkanı Miles Flint 
</HEADLINE>
<TEXT>

     Sony Ericsson Mobile Communications, şirketin yeni Başkanı olarak Miles Flint'in göreve başlayacağını açıkladı. 
     Ortaklığın kurulduğu Ekim 2001 tarihinden beri başkanlık görevini sürdüren Katsumi Ihara, Sony Yönetim Kurulu'nun nihai onayının ardından Sony Corporation Başkan vekili ve Grup Baş Strateji Sorumlusu CFO olarak Japonya'da görev yapacak. Ihara, Sony Ericsson Yönetim Kurulu'ndaki görevine de devam edecek. 
     Sony Ericsson yönetimindeki değişiklikler 22 Haziran 2004 tarihinden itibaren yürürlüğe girecek. 
     Sony Ericsson Yönetim Kurulu Başkanı ve Ericsson'un CEO'su Carl-Henric Svanberg, yaptığı açıklamada, Sony Ericsson'un gösterdiği gelişmeden memnuniyet duyduğunu belirterek, şunları kaydetti 
     ''Şirketlerin birleşmesinin sağlanmasında ve bugünkü duruma gelmesinde sayın Ihara olağanüstü bir performans göstermiştir. Aynı zamanda sayın Flint'i Sony Ericsson'da görmek için de sabırsızlanıyorum. Kendisi şirketimizin büyümesinin sürekliliğini daha da garantileyecek deneyimleri de beraberinde getiriyor.'' Halen Sony Europe Avrupa pazarlama bölümünün Başkanı olarak görev yapan Miles Flint, 10 yıldan fazla bir süredir Sony bünyesinde çalışıyor. Uluslararası yönetim konusunda geniş deneyimleri olan Flint'in, tüketici elektroniği dünyasının yanı sıra B2B çevrelerinde de uzmanlık ve birikime sahip olduğu bildirildi. 
     
</TEXT>
</DOC>
