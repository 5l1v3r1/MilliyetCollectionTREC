<DOC>
<DOCNO> 213207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/spor/spo04.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da Doğan fırtınası 
</HEADLINE>
<TEXT>

   Bordo - Mavili kulübün yeni hocası, büyük bir ilgiyle karşılaştı, 1.5 yıllık sözleşme imzalamasının ardından şampiyonluk sözü vererek işbaşı yaptı 
      
   'Başarı yakalanacak' 
   BORDO - Mavili yönetim, istifa eden Turgay Semercioğlu'nun yerine ani bir operasyonla takımın başına getirilen Ziya Doğan ile dün sözleşme yaptı. Önceki gece havaalanında yöneticiler ve yaklaşık yüz kişilik bir taraftar grubunun sevgi gösterileriyle karşılanan Doğan, dün öğleden sonra 1.5 yıllık imzayı attı. Ziya Doğan, "İnatçıyım, hırslıyım, inançlıyım. Başarıyı yakalayacağız" diye konuştu. 
   
   Moda Beşiktaş 
   BAŞKAN Yardımcısı Sıtkı Hacisalihoğlu ve yönetim kurulu üyelerinin de hazır bulunduğu imza töreninde iddialı mesajlar veren Doğan, "Bu sezon en iyisini yapmayı istiyoruz. Ama gelecek sezon tek hedefimiz şampiyonluk" diye konuştu. Doğan, Karadeniz ekibinin 25. teknik adamı olurken, Gordon Milne, Briegel ve Samet Aybaba'dan sonra Beşiktaş kökenli teknik adamlara bir yenisi daha eklenmiş oldu. 
   
   Çetinkaya yolcu 
   DOĞAN'IN ekibi ile birlikte sezon sonuna kadar 200 milyar lira ücret alacağı bildirildi. Tecrübeli hocanın yardımcılıklarını Hayati Palancı, Fatih Kavrak ve Orhan Çıkırıkçı, kaleci antrenörlüğünü ise Fikret Yılmaz yapacak. Kaleci antrenörü Bilal Çetinkaya'nın ilişkisi kesilecek. Yardımcı Antrenör İhsan Derelioğlu'nun ise rakip takım ve oyuncu izleme konusunda görevlendirileceği bildirildi. 
   
   Tatsızlık yaşandı    BASIN Sözcüsü İbrahim Şahin'in kulüpteki gelişmelerle ilgili olarak bir televizyon kanalına kendisinin yerine Asbaşkan Nevzat Şakar'ın bağlanmasına kızarak, sinirli bir şekilde tesislerden ayrıldığı iddia edildi. Ayrıca İbrahim Ege'nin yaş günü kutlaması sırasında oyuncuların basın mensuplarına sırtlarını dönmesi gerginlik yaratırken, duruma tepki gösteren gazeteciler yönetime 25 imzalı bir protesto dilekçesi sundular. 
   
   Tolga da tamam    ZİYA Doğan'ın mutlak alınmasını istediği Malatyaspor'un başarılı stoperi Tolga'nın transferi de tamamlandı. Yapılan anlaşma gereği Bordo - Mavililer'in bonservis bedeli olarak 500 bin dolar ile birlikte Recep ve Göksel'i Malatyaspor'a vereceği bildirildi. Tolga'nın bugün Trabzon'a geleceği, yarın da imza atacağı öğrenildi. Trabzonspor, Malatyaspor'un 600 bin dolar istediği orta saha oyuncusu Ayman için de harekete geçti. 
   
   
</TEXT>
</DOC>
