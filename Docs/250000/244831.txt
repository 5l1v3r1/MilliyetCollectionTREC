<DOC>
<DOCNO> 244831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonyas06.html </URL>
<DATE> 2004/06/02/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Moore'un muhalif belgeseli, 4 Temmuz'da vizyonda... 
</HEADLINE>
<TEXT>

     Ünlü yönetmen Michael Moore'un ABD yönetimini eleştiren ve Cannes Film Festivali'nde ödül kazanan ''Fahrenheit 9 11'' adlı belgeselinin Amerika'nın bağımsızlık günü 4 Temmuz'da gösterimde olmasını planladığı belirtildi. 
     Internetteki ''variety'' sitesinin haberine göre, filmin dağıtımını yapmak istemeyen Disney şirketinden belgeselin tüm haklarını satın alan Miramax, hazırlıklara başladı. 
     Festivalde Palme D'Or ödülünü kucaklayan belgeselin yaz ortalarında gösterime girmesi düşünülürken, Moore'e yakın kaynaklar yönetmenin vizyon tarihi için 25 Haziran ya da 2 Temmuz'u düşündüğünü ifade etti. Filmin böylece ABD'nin bağımsızlık günü 4 Temmuz'da gösterimde olmasını planlayan yönetmenin seyircinin ilgisinin azalmaması için acele ettiği kaydedildi. 
     
     YÖNETMEN SONUÇTAN MEMNUN 
     Yönetmen Moore da sonuçtan memnun olduğunu dile getirerek, ''Bu barışçıl ve adaletli bir sonuç'' yorumunu yaptı. 
     Filmin haklarını kardeş şirketi Miramax'ın kurucuları Harvey ve Bob Weinstein kardeşlere satan Disney ise, filmin bütün haklarını Miramax'e satarken o tarihe kadar olan bütün olası karını da ödediklerini duyurdu. Disney yetkilileri, bunun 6 milyon dolara yakın bir meblağ olduğunu ifade etti. 
     Weinstein kardeşlerin anlaşma uyarınca filmin gösterim ve reklam dahil olmak üzere filmin tüm kalemlerdeki dağıtım giderlerini üstleneceği bildirildi. 
     Bob ve Harvey Weinstein'ın, merkezi Paris'te bulunan Wild Bunch adlı ajansla filmin uluslararası dağıtımı için görüşmelere başladığı da gelen haberler arasında. Yabancı dağıtım şirketlerinin ödüllü belgeselin bir an önce Avrupa pazarına girmesi için çok hevesli olduğu kaydedildi. 
     ABD için ise başta ''Dogma'' filminin dağıtımcısı Lions Gate Films olmak üzere pekçok şirketin sırada bulunduğu ve Miramax'ın da gelecek teklifleri değerlendirmeye başladığı ifade edildi. 
     Disney şirketinin Cannes Film Festivali başlamadan önce filmin haklarını satmak için Weinstein kardeşlerle görüştüğü, ancak o günlerde görüşmelerin bazı nedenlerle kesintiye uğradığı kaydedildi. 
     Disney'in 1 yıl önce Moore'un belgeselinin haklarını Miramax'a satmak istediği, bunun arkasında da seçim yılında böyle politik bir yapımın eğlenceye yönelik filmlere yer veren bir aile şirketi için uygun olmayacağı düşüncesinin yattığı öğrenildi. 
     Belgeselin, ABD'de bu yıl yapılacak başkanlık seçimlerini bile etkileyebileceği belirtiliyor. 
     
</TEXT>
</DOC>
