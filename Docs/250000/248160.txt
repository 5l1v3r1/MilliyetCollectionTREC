<DOC>
<DOCNO> 248160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonspo32.html </URL>
<DATE> 2004/06/15/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Fenerbahçe'nin İbrahim Toraman ısrarı sürüyor... 
</HEADLINE>
<TEXT>

     Fenerbahçe'nin, Gaziantepsporlu İbrahim Toraman'ın transferi konusundaki ısrarı sürüyor. 
     Fenerbahçe Kulübü Başkan Yardımcısı ve Basın Sözcüsü Nihat Özdemir, A.A muhabirine yaptığı açıklamada, İbrahim Toraman'ın transferi için daha önce yaptıkları öneride ısrarcı olduklarını belirterek, Gaziantepspor Kulübü'nden haber beklediklerini söyledi. 
     Gaziantepspor Kulübü Başkanı Celal Doğan'ın, Ukrayna'nın Shakhtar Donetsk takımına transferi için anlaştığı Toraman'ın Fenerbahçe'de oynamak istediğine dikkati çeken Özdemir, ''Futbolcu, Ukrayna takımına gitmek istemiyor, Fenerbahçe'de oynamak istiyor. Futbolcu istemedikten sonra bir yere yollayamazsınız. Celal Doğan ile görüşmelerimiz sürüyor. Biz alıcı olduğumuzu ve daha önce verdiğimiz fiyatta da ısrarcı olduğumuzu bildirdik'' diye konuştu. 
     Sarı-lacivertlilerin, yeni sezon için anlaşma sağladığı futbolcularla hafta sonuna dek sözleşme imzalaması bekleniyor. 
     Bu arada kaleci transferi konusundaki çalışmalar da sürerken, sarı-lacivertlilerin eski file bekçisi Rüştü Reçber ile ilgili yaptığı görüşmelerin transfer çalışmalarının zarar görmemesi açısından gizli tutulduğu, bu konunun önümüzdeki günlerde netleşeceği öğrenildi. 

     
</TEXT>
</DOC>
