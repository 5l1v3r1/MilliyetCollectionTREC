<DOC>
<DOCNO> 245353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sonspo22.html </URL>
<DATE> 2004/06/04/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Rıza Çalımbay, Rizespor ile imzaladı... 
</HEADLINE>
<TEXT>

     Çaykur Rizespor'da, daha önce prensipte anlaştığı Rıza Çalımbay ile resmi sözleşme imzalandı. 
     Çalımbay, AA muhabirine yaptığı açıklamada, kulüp başkanı Ekrem Cengiz'in İstanbul'daki ofisinde, yeşil-mavili kulüple 1 yıllık sözleşme imzaladığını söyledi. 
     Başkan Cengiz ile transfer konusunda görüştüklerini ve çalışmalar yaptıklarını belirten Çalımbay, ''Yabancı oyunculardan geçen sezon fazla verim alınamadı. Bunun için ilk olarak yabancı oyuncu transferlerini tamamlayacağız'' dedi. 
     Çalımbay, yabancı oyunculardan Sedlak, Duro ve Nene'yi göndereceklerini ve bunu futbolculara ilettiklerini kaydederek, ''Bu futbolcuların kendilerine takım bulmalarını istedim. Sadece Victoria konusunda kararımı veremedim. 3 yabancı almayı hedefliyoruz ve bunların bir tanesini kaleci kontenjanı için düşünüyorum. Murat Şahin, takımdan ayrılmak istiyor. Görüştüğü kulüpler var. Bu kalecinin durumuna göre yabancı kaleci konusunu netleştireceğiz'' diye konuştu. 
     İç transferde bir sıkıntılarının bulunmadığını ve yerli oyuncuların kalitesinden memnun olduğunu kaydeden Çalımbay, ''Saffet ve Alper'in sözleşmeleri bitiyor ve bu oyuncularla sözleşme uzatmak istiyoruz. Görüşmelerimiz devam ediyor ve futbolcularla büyük ölçüde anlaştık. Yerli oyuncu transferi de yapabiliriz ancak fazla oyuncu transferini düşünmüyoruz'' dedi. 
     
</TEXT>
</DOC>
