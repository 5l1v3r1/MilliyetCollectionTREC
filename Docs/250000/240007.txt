<DOC>
<DOCNO> 240007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonsiy04.html </URL>
<DATE> 2004/05/14/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Gül "Afganistan'a hemen asker gönderilmesi söz konusu değil" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Afganistan'a asker gönderilmesi konusunun yakın dönem içinde gündemde olmadığını belirtti. Dışişleri Bakanlığı'na gelişinde gazetecilerin sorularını yanıtlayan Gül, Türkiye'nin Afganistan konusunda kayıtsız kalamayacağının altını çizerek, bu konunun uzun vadeli ele alınması gerektiğini belirtti ve ''Ama şu anda bize asker gönderilmesi yönünde bir talep yok'' dedi. 
     Afganistan'ın kalkınmasının, imarının, güvenliğinin sürekli gündemde olduğunu ifade eden Gül, asker gönderilmesi söz konusu olsa bile bunun savaşmak için değil, Türkiye'nin oradaki varlığını göstermek amaçlı olacağını söyledi. 
     Gül, Türkiye'nin Afganistan'ın yeniden imarı çerçevesinde belli ülkelerin belli bölgelerde görev yapması görüşünde olduğunu da hatırlatarak, bu kapsamda Türkiye'nin de belirli bölge tercihleri bulunduğunu kaydetti. 
     Bakan Gül, Suudi Arabistan'ın başkenti Cidde'de yapılan Yüksek Düzeyli Memurlar Toplantısı'nda ''KKTC'nin bundan sonraki toplantılarda Kuzey Kıbrıs Devleti olarak tanımlanacağına'' yönelik haberlerin hatırlatılması üzerine, yorum yapmak için henüz erken olduğunu belirterek, Türkiye'nin AB, İslam ülkeleri ve BM Güvenlik Konseyi nezdinde yaptığı yoğun çalışmaların neticelerinin gelecek dönemde görüleceğini söyledi. 
     Gül, Musul'da öldürülen iki Türk vatandaşına ilişkin bir soru üzerine de, olayın üzücü olmakla birlikte ''bölgedeki Türk varlığına karşı sistemli bir olay olmadığını'' kaydetti. 
     
</TEXT>
</DOC>
