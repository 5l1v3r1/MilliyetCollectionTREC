<DOC>
<DOCNO> 229474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/siyaset/siy02.html </URL>
<DATE> 2004/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Beni Bush gibi koruyun' 
</HEADLINE>
<TEXT>

   ABD ziyaretinde gördüğü "motosikletli koruma ekipleri"nden etkilenen Erdoğan, aynı koruma sisteminin kendisi için de kurulması talimatını verdi 
      TOLGA ŞARDAN Ankara 

   
   ABD ziyareti sırasında tanık olduğu "motosikletli koruma ekipleri" uygulamasından etkilenen Başbakan Recep Tayyip Erdoğan, Başbakanlık Koruma Müdürlüğü'ne talimat vererek koruma sisteminin kendisi için kurulmasını istedi. Başbakan'ın talimatı üzerine BMW marka 16 motosiklet alınmasına karar verildi. 
   
   Trafik için de rahat 
   Erdoğan, özellikle ABD ve İngiltere ziyaretleri sırasında Başkan George Bush ve İngiltere Başbakanı Tony Blair için uygulanan "motosikletli polis ekipleri" sistemini beğendi. Erdoğan, bu ekiplerin olası saldırıların yanı sıra şehiriçi trafiğinde "rahatlama sağladığını" da gözlemleyince, aynı sistemin Ankara'da kurulması için talimat verdi. 
   Bunun üzerine Başbakanlık Koruma Müdürlüğü, bir süre önce 30 kişilik grubu, "motosikletli polis" olarak yetiştirilmeleri için Gölbaşı'ndaki tesislerde eğitime aldı. Gelecek hafta bitecek eğitim sonunda seçilen ilk 16 kişi motosikletli ekibi oluşturacak. 
   Motosikletli polisler, özellikle İstanbul'daki saldırıların ardından etten duvar örülerek korunan Başbakan'ın makam aracının önünde, 2 yanında ve arkasında, eskort ve koruma araçlarıyla birlikte görev alacak. Timler, Erdoğan'ın geçiş güzerg hı üzerindeki kavşaklarda da sırayla görev yapacak. 
   Yeni uygulama için Başbakanlığa son model 16 yeni BMW motosiklet satın alınması için harekete geçildi. Motosikletler, tasarruf tedbirleri nedeniyle genel bütçeden karşılanamayınca, Türk Polis Teşkilatını Güçlendirme Vakfı kaynaklarının kullanılması benimsendi. Yaklaşık 1 trilyon liralık alım için Emniyet Genel Müdürü Gökhan Aydıner talimat verdi. 
   
   
   
</TEXT>
</DOC>
