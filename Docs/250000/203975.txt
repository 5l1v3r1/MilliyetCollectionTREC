<DOC>
<DOCNO> 203975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sonspo16.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Lippi milli takıma, Deschamps Juventus'a 
</HEADLINE>
<TEXT>

     Halen Juventus'u çalıştıran Marcello Lippi'ye daha şimdiden İtalya A Milli Takımı'nın müstakbel teknik direktörü gözüyle bakılıyor. 
     Giovanni Trapattoni'nin, 2004 Avrupa Futbol Şampiyonası'nın ardından İtalya A Milli Takımı'ndaki teknik direktörlük görevini bırakacağı belirtiliyor. 
     İtalyan spor basını, Portekiz'de 12 Haziran-4 Temmuz 2004 arasında oynanacak Avrupa Futbol Şampiyonası finallerinin ardından, Trapattoni'nin yerini Lippi'nin alacağını ileri sürdü. 
     Tuttosport gazetesi, Lippi'nin FC Juventus'u bırakıp milli takımın başına geçmesine, siyah-beyazlı kulübün itiraz etmeyeceğini yazdı. Corriere dello Sport gazetesi ise Lippi'nin, İtalya A Milli Takımı'nı çalıştırmak istediğini, ancak bu iş öncesinde, Juventus'a Avrupa Şampiyonlar Ligi Kupası'nı kazandırmayı düşlediğini ifade etti. 
     İtalyan basınındaki haberlere göre, söz konusu görev değişikliğinin gerçekleşmesi durumunda, FC Juventus, Lippi'nin boşluğunu Didier Deschamps ile dolduracak. Halen Monaco'yu çalıştıran 35 yaşındaki Bask kökenli Fransız teknik direktör, Juventus'ta Lippi'nin yerini alması muhtemel ''en güçlü aday'' olarak niteleniyor. 
     Öte yandan Corriere dello Sport gazetesi, AC Milan'ın Trapattoni'yi menajer olarak kullanmaya hazır olduğunu, Avrupa Futbol Şampiyonası'nın ardından Trapattoni'ye bu konudaki teklifin iletileceğini ileri sürdü. 
     
</TEXT>
</DOC>
