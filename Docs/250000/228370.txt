<DOC>
<DOCNO> 228370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/spor/yercan.html </URL>
<DATE> 2004/04/04/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Bu ateş yakar 
</HEADLINE>
<TEXT>

   
   İstanbulspor'un defanstaki zaaflarını iyi analiz eden Ziya Doğan, ofansif ağırlıklı bir kadro sürmüştü sahaya. Malatya deplasmanında oyuna girmesiyle maçın ve takımın havasını bir anda değiştiren Yattara ve yine son haftaların formda golcüsü Mehmet Yılmaz ilk on birde yer alarak "vurucu tim" görevini üstlenmişlerdi. Emrah, Tolga, Erdinç ve Volkan'ın muhteşem uyumuyla defanstaki problemini halleden Trabzonspor , iki kanat oyuncusu Yattara ve Gökdeniz'le İstanbulspor üzerine pike yaparken, Fatih ve Mehmet Yılmaz forvette bol pozisyonlu bir oyun imkanı yakaladı. Hatlarda zaman zaman kopukluk olsa da Bordo - Mavili ekip oyunun genelinde kontrolü elinde tuttu. 
   Samet Aybaba ve Turgay Semircioğlu'ndan sonra "takım oyununa ayak uyduramadığı için" Ziya Doğan tarafından da inatla on bire alınmayan Yattara dünkü gösterisiyle bu düşünceye ağır bir "tekzip" gönderdi. Topu her ayağına aldığında tribünleri ayağa kaldıran Gineli futbolcu İstanbulspor'un sol tarafını felç etti ve yolgeçen hanına çevirdi. Sommers'e attırdığı ikinci golün yanı sıra İstanbulspor ceza alanına öyle ortalar kesti ki, Trabzonspor forveti biraz çabuk olabilse skor çok daha farklı olurdu. 
   Trabzonspor bir engeli daha kazasız bir şekilde atlatarak yoluna devam ederken tribünlerin taşkınlığına bir anlam vermek mümkün değil. Takımlarının desteğe ihtiyacı olduğu böyle bir günde birbirlerine girerek saha içindeki futbolcuların da morallerini bozmak kime ne kazandırır Uzun yıllar sonra yakalanan bu şampiyonluk havası birkaç kendini bilmezin işgüzarlığıyla heba olursa bunun hesabını kimler verir Bu takıma yapılabilecek en büyük kötülüktür. Yönetim transfer çalışmalarını bir kenara bırakıp önce bu problemi halletmeli ve takımın yoluna taş koyan işgüzarları emniyetin de yardımıyla belirleyip tribünlerden uzak tutmalı. 
   
   
</TEXT>
</DOC>
