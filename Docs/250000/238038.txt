<DOC>
<DOCNO> 238038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sondun03.html </URL>
<DATE> 2004/05/07/ </DATE>
<TIME> 00.15 </TIME>
<AUTHOR>  </AUTHOR>
<HEADLINE>
Bin Ladin, Bremer ve Annan'ın başına altın vaat etti 
</HEADLINE>
<TEXT>

     Usame Bin Ladin'e atfedilen bir açıklamada, Ladin'in Irak'taki Amerikalı yetkililerle BM yetkililerini öldürecek olanlara altın vermeyi vaat ettiği bildirildi. 
     İslami mesajlarıyla tanınan bir internet sitesinde yayınlanan ses kaydının metninde, ''Mücahitleri öldürenlere Amerika'nın büyük ödüller vaat ettiğini biliyorsunuz. Biz El Kaide örgütü de işgalci Bremer'i ABD'nin Irak'taki sivil yöneticisi veya Amerikalı baş komutanı ya da yardımcısını öldürene 10,000 gram altın vermeyi garanti ediyoruz'' denildi. 
     Açıklamada, BM Genel Sekreteri Kofi Annan ile Irak'taki elçisi Lakhdar Brahimi'yi öldürenlere de aynı ödül vaat edildi. Açıklamada, güvenlik nedenleriyle ödüllerin koşullar elverir elvermez teslim edileceği belirtildi. 
     
     ANNAN'IN GÜVENLİĞİ ARTIRILDI 

     El Kaide örgütü lideri Usame Bin Ladin'e ait olduğu belirtilen ses kaydında BM Genel Sekreteri Kofi Annan'ı öldürene ödül vaat edilmesi üzerine Annan'ın güvenliğinin artırılacağı belirtildi. 
     BM sözcüsü Stephane Dujarric, ''Bu tehdidi ciddiye alıyoruz ve ev sahibi ülke ABD ile danışmada bulunuyoruz. Genel Sekreter'in çevresindeki güvenliği artırıyoruz'' dedi. 
     İslami mesajlarıyla tanınan bir internet sitesine gönderilen ses kaydında Irak'taki Amerikalı yetkililerle BM yetkililerini öldürecek olanlara ödül olarak altın verileceğinin vaat edildiği bildirilmişti. 
     Öte yandan Washington'daki ABD Merkezi Haberalma Örgütü'nün CIA sözcüsü, kayıtlı sesin El Kaide örgütü liderinin sesine benzediğini, ancak doğruluğunun henüz kanıtlanamadığını ve CIA'in bunun üzerinde çalıştığını belirtti. 
     
</TEXT>
</DOC>
