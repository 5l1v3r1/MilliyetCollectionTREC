<DOC>
<DOCNO> 233331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/guncel/gun05.html </URL>
<DATE> 2004/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıp polis, müdüre havale 
</HEADLINE>
<TEXT>

   Yeri 6 yıldır saptanamayan Birtan Altınbaş davası sanığı polisin maaşını nereden aldığını mahkemeye Genel Müdür bildirecek 
   ANKARA Milliyet 
   
   Hacettepe Üniversitesi öğrencisi Birtan Altınbaş'ı, 1991'de işkenceyle öldürdükleri iddiasıyla yargılanan ve 6 yıldır yeri saptanamayan emekli polis Ahmet Baştan'ın telefon aboneliğinin bile olmadığı ortaya çıktı. Mahkeme, Baştan'ın emekli maaşını nereden aldığını bildirmeyen Emekli Sandığı'na bir yazı daha gönderilerek, adresin bizzat Genel Müdür Naci Yatmaz'dan sorulmasına karar verdi. 
   Ankara 2. Ağır Ceza Mahkemesi'nde, emekli polisler Baştan ve Naip Kılıç'ın yargılandığı davanın dünkü duruşmasına, Altınbaş ailesinin avukatı Oya Aydın katıldı. Mahkeme Başkanı Ziya Ünal, Baştan'ın adresinin saptanabilmesi için Türk Telekom ve Telsim'e yazılan müzekkerelere, bu kurumlarda aboneliğinin olmadığı yanıtının geldiğini söyledi. Ünal, Baştan'ın emekli maaşını nereden aldığının bildirilmesi için daha önce Emekli Sandığı'na gönderilen yazıya yanıt verilmediğini de belirtti. Yazının Baştan'ın eski adresinin bulunduğu Sincan Emniyet Müdürlüğü'ne gönderildiği, buradan da mahkemeye iade edildiği kaydedildi. 
   
   Bizzat bildirecek 
   Aydın da "Müzekkere Emekli Sandığı'ndan, araştırma yapılmadan Sincan'a gönderilmiş. Baştan'ın adresinin bizzat Emekli Sandığı Genel Müdürü'nden sorulmasını talep ediyorum" dedi. Mahkeme de Yatmaz'a gönderilecek yazıya yanıt verilmediği takdirde suç duyurusunda bulunulmasına karar vererek duruşmayı erteledi. 
   
   
   
</TEXT>
</DOC>
