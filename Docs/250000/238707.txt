<DOC>
<DOCNO> 238707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/spor/spo02.html </URL>
<DATE> 2004/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir şarkısın sen 
</HEADLINE>
<TEXT>


İki yıllık aradan sonra yeniden şampiyonlukla kucaklaşan Fenerli sel oldu, sokaklara aktı. Binlerce Sarı - Lacivertli, ellerinde bayrak, dillerinde "Dikkat Yüzbaşı geliyor" tezahüratlarıyla ortalığı inletti 


Kadıköy'de Fener alayı 
ŞAMPİYON Fenerbahçe'nin taraftarı, iki yıllık bir aranın ardından yeniden sokağa döküldü. Denizli'deki maçın bitiş düdüğünden itibaren, İstanbul, Ankara, İzmir kısacası tüm Türkiye, Sarı-Lacivertli renklerin zaferini kutlamak için yollara düştü. İstanbul'da Kadıköy, Bağdat Caddesi ve Taksim Meydanı'nda binlerce kişi, ellerinde bayraklarla kutlamalara katıldı. 

Çankaya'da izin yok 
BAŞKENT'TE Kızılay, Bahçelievler, Cinnah ve Tunalıhilmi caddeleri başta olmak üzere birçok meydanda Fenerbahçeli taraftar grupları toplandı. Emniyet, Cumhurbaşkanlığı ile Başbakanlık konutlarının bulunduğu Çankaya'da yolları trafiğe kapadı, araç yoğunluğunun oluşmasını önledi. İzmir'de de Cumhuriyet Meydanı'nda şampiyonluk coşkusu yaşandı. 

Şampiyon tezahüratları 
ADANALILAR Gazipaşa Bulvarı'na akın etti. "Şampiyon Fenerbahçe" tezahüratlarıyla ortalığı inleten Sarı - Lacivertli gruplar, 15. şampiyonluğa da atıfta bulundu, "Dikkat Yüzbaşı geliyor" diyerek üçüncü yıldızı hatırlattı. Türkiye'nin birçok ilinde de Fenerbahçeli taraftarlar Sarı-Lacivertli bayraklarla konvoylar oluşturdu, zafer naraları attı. 

Gözlerinden okunuyor 

MEHMET DEMİRKAYA 

Başbakan sevindi 
BAŞBAKAN Recep Tayyip Erdoğan, Fenerbahçe'nin şampiyonluğunu "Hayırlı olsun" dileğiyle kutladı. Ataköy Crown Plaza'da bir araya geldiği eski milli futbolcularla Denizli maçının ilk yarısını izleyen Erdoğan, daha sonra otelde karşılaşmayı tamamladı. Başbakan, basının, "Fenerbahçeli olarak duygularınızı alabilir miyiz " sorusuna "Gözlerimden anlıyorsunuz" yanıtını verdi. 

'Turdayım ama...' 
DEVLET Bakanı ve Başbakan Yardımcısı Mehmet Ali Şahin'in eski milli futbolculara verdiği yemekte yıldız oyuncuların isimlerinin yazılı olduğu milli formalar hediye edildi. Başbakan Erdoğan, tarihi anma fırsatını bulduklarını belirtti. Erdoğan, maçın devam ettiği sırada sorulan "Şampiyonluk turuna çıkacak mısınız " sorusunu, "Turdayım, siyasi turdayım" diye yanıtladı. 

Yeni terör yasası 
BAŞBAKAN, tribün terörüyle ilgili yeni yasaya dikkat çekti "Bu yasayla tribünlerin havası değişecek, herkes başıboş olmayacak" dedi. Erdoğan şöyle devam etti "Kulüplerimizin ücretsiz bazı görevlileri tribünlerde bulundurmaları, bunların kontrolden çıkan tipler olması, maalesef sıkıntı. Bu yapılanmayı modern, çağdaş, AB yolundaki Türkiye için görmeyi arzu etmiyoruz." 


</TEXT>
</DOC>
