<DOC>
<DOCNO> 203441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/guncel/agun.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
AİLECE FANATİK 
</HEADLINE>
<TEXT>

   'Kim 500 Milyar İster Yarışması'nda geçen hafta 64 milyar lira kazanan Yaşar Temel, 'Tam 5 yıldır buna hazırlanıyordum' diyor. Temel'in iki kardeşi de yarışmaya katılmış ama ilk sorularda elenmiş 
      Gülay Fırat 
   
   'KİM 500 MİLYAR İSTER YARIŞMASI'nda geçen hafta kendisine 125 milyar lira kazandıracak soruyu bildiği halde yanıtlamayan Yaşar Temel 26 , 64 milyar lirayla yetinmişti. 
   Evinde ailesiyle bir aradayken konuştuğumuz Temel, yarışmaya beş yıldır hazırlandığını anlattı. Yarışma atmosferini solumak için geceleri müziğini dinleyerek uyuduğunu söyleyen Temel, her bölümü de videoya kaydederek defalarca izlemiş. Ayrıca iki kere izleyici, iki kere yedek, iki kere de yarışmacı yakını olarak yarışmayı yerinde gözlemlemiş. 
   
   Ayna karşısında prova 
   Bilgi yarışmalarına hazırlık kitapları alıp çıkan soruları eleyen Temel, zaman zaman da ayna karşısında prova yapmış. Temel, "Uludağ Üniversitesi mezunuyum. Üniversite sınavına bu kadar hazırlansaydım, değil Boğaziçi, Oxford'u bile tuttururdum" diyor. 
   Yarışma Temeller'in ikinci adresi sanki. Çünkü, beş yıllık yarışmaya katılım uğraşısı netice vermiş. İlk defa geçen yıl evin küçük oğlu Bekir Selçuk 23 yarışmış. Ancak ilk soruda elenmiş. Onu altı ay önce yarışmaya hak kazanan Tülin 22 izlemiş. O da ikinci soruda elenmiş. Geçen hafta talih Yaşar'ın yüzüne güldü. 125 milyarlık soruya kadar sorunsuz yarışan Temel, soruyu duyduğunda yanıtını hemen verdi, ama vazgeçip çekildi. 
   
   Bilgi yeterli değil 
   Kardeşlerinin yarışmaya kendisi kadar hazırlanmadığını belirten Temel, "Kardeşlerim, joker olarak seyirci yardımı nedeniyle erken elendi. Bu nedenle seyirci jokerinde temkinliydim. Ama yarışma tamamen şans. Sadece bilgi yeterli değil. Bu yüzden başarılı olmak isteyenlere tavsiyem, 1 ay, 5 ay değil, profesyonel hazırlanmaları" diye konuşuyor. 
   Yarışma ortasında süre bittiği için ikinci yarı arasında çevresinin kendisini etkilediğini anlatan Yaşar, "Ailem baskı yapmadı, ama herkes temkinli olmam gerektiğini söyledi. 'Aman temkinli ol, Fırat Zengin, gibi olma' dediler. Konsantrasyonum da bozulmuştu. Bildiğim halde, nutkum tutuldu" diyor. 
   64 milyarla ev alacağını söyleyen Yaşar Temel, en çok 500 milyarlık soruyu açtıramadığına üzülüyor, şöyle devam ediyor "Kimse elindeki parayı riske atmak istemiyor. Ortam da heyecanlı. Çok beğendiğim bir tiyatrocu olmasına rağmen heyecanlanırım diye Kenan Işık'ın yüzüne beş dakika zor bakmışımdır. Gerçekten de eğer 500 milyarlık soruya ulaşsaydım. Adımı bile sorsalardı, çelişkiye düşerdim." 
   
   
   
   
</TEXT>
</DOC>
