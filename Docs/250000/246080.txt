<DOC>
<DOCNO> 246080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sonyas11.html </URL>
<DATE> 2004/06/07/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Tansiyon düştüğü anda tuzlu ayran iyi gelmiyormuş... 
</HEADLINE>
<TEXT>

     Hacettepe Üniversitesi H.Ü. İç Hastalıkları Anabilim Dalı Nefroloji Bilimdalı Öğretim Üyesi Prof. Dr. Çetin Turgan, tansiyonun yükselmesi veya düşmesi anında halk arasında sıkça kullanılan, tuzlu ayran içilmesi veya sarımsak yenilmesi gibi yöntemlerin yararlı olmadığını belirtti. 
     Antalya Belek'te düzenlenen, ''6. Ulusal Hipertansiyon ve Böbrek Hastalıkları Kongresi''ne katılan Prof. Dr. Turgan, AA muhabirine yaptığı açıklamada, insanların günde ortalama 8-10 gram tuz aldıklarını, işlenmiş gıda ve hazır gıda tüketenlerde, tadına bakmadan yemeğine tuz ilave edenlerde bu rakamın 15 grama çıktığını söyledi. 
     Bir kişinin günde 3-4 gramdan daha fazla tuza ihtiyacı olmadığını vurgulayan Prof. Dr. Turgan, şöyle konuştu 
     ''Ancak hipertansiyon tedavisinde bu kadar sıkı tuz kısıtlaması yapmıyoruz. Günde 6 gramın altındaki tuz kısıtlaması, hipertansiyon tedavisi için yeterlidir. Hipertansiyonu olan kişi, işlenmiş gıda tüketimini azaltarak, içeriğini bilmediği hazır gıdaları daha dikkatli tüketerek, sebze ve meyve tüketimini artırarak günlük 6 gramın altındaki tuz kısıtlamasını tek başına sağlayabilir. Hipertansiyonlu hastalarda, tuz tüketiminin azaltılmasının kan basıncını tek bir ilaç kadar düşürdüğü görülmüştür.'' İnsanların ihtiyaç duydukları tuzu besinlerden alabileceğine dikkati çeken Prof. Dr. Turgan, özellikle işlenmiş gıdalarda tuz oranının fazla olduğunu bildirdi. Turgan, evde yapılan tarhana, salça, turşu gibi gıdaların da yüksek oranda tuz içerdiğini anlattı. 
     
     SARIMSAK YERİNE LİMON SUYU 

     Prof. Dr. Çetin Turgan, tansiyonun yükselmesi veya düşmesi anında halk arasında sıkça kullanılan tuzlu ayran içilmesi veya sarımsak yenilmesi gibi yöntemlerin yararlı olmadığını söyledi. 
     Tansiyonun düşmesi ve yükselmesinin ortak belirtiler gösterdiğini belirten Turgan, ''Tansiyon düşmesi halinde tuzlu ayran içme uygulamasını bir kere mutlaka kaldırmak lazım. Tansiyonu düşen kişi uzanıp dinlenirse sorunu çözülecektir'' dedi. 
     Aynı durumun sarımsak için de geçerli olduğunu ifade eden Turgan, şöyle devam etti 
     ''Samsun'da 19 Mayıs Üniversitesi Tıp Fakültesi'nde yapılan bir çalışmada, acil servise gelen hastaların yarısına sarımsak verilmiş, yarısına ise verilmemiş. Yapılan kan basıncı ölçümlerinde her iki grup arasında fark olmadığı görülmüş. Tabii ki, sarımsak yararlı bir bitki ama tansiyonu düşürmek için sarımsak kullanmanın bir yararı yok. Tedavi amacıyla kullanmamak şartıyla limon suyunun kan basıncını düşürücü etkisi var. Tansiyonu düşürme adına, limon suyu içmek sarımsak yemekten daha faydalı.'' 
     
     GAZLI İÇECEKLERDE YÜKSEK TANSİYON RİSKİ 

     Çetin Turgan, yüksek miktardaki alkol tüketiminin kronik hipertansiyonun nedenlerinden biri olduğunu bildirdi. Günlük alkol tüketiminin 30 gramın üzerine çıkmaması gerektiğini vurgulayan Prof. Dr. Turgan, kola ve soda gibi gazlı içeceklerde de sodyum olduğunu ifade etti. Prof. Dr. Turgan, bu nedenle, yüksek tansiyon tedavisi gören kişilerin kola, gazoz ve soda gibi içecek tüketimine dikkat etmesi gerektiğini sözlerine ekledi. 
     
</TEXT>
</DOC>
