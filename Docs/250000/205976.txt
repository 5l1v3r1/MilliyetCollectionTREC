<DOC>
<DOCNO> 205976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/sondun24.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan Simitis'e Kıbrıs mektubu ''Annan Planı ile çözüm bulun'' 
</HEADLINE>
<TEXT>

     ABD Başkanı George Bush, Yunanistan Başbakanı Kostas Simitis'e bir mektup göndererek, ''Kıbrıs'ta, Annan planı temelinde bir çözüm için çaba göstermesini ve Rum yönetimi lideri Tasos Papadopulos'u da bu konuda teşvik etmesini'' istedi. 
     Bush, Simitis'e 26 Aralık'ta gönderdiği mektubunda, Kıbrıs'ta şu anda anlaşmaya varılmasıyla adanın bir bütün olarak AB'ye girmesi için bir fırsat penceresi bulunduğunu kaydetti Bush, ''Bu pencerenin kapanmasına izin vermemeliyiz. Taraflar, Kuzey Kıbrıs'taki seçimlerin ardından BM Genel Sekreteri Kofi Annan'ın aracılığıyla hemen müzakere masasına dönmelidirler'' ifadesini kullandı. 
     Annan'ın, tarafların çözüm planını benimseyerek, belirli bir tarihte referanduma sunma konusunda niyetlerini açıklamaları koşuluyla Kıbrıs konusunda yeniden inisiyatif üstlenmeyi kabul ettiğini hatırlatan Bush, ''Sizleri, Güvenlik Konseyi'nin oybirliği ile kabul ettiği bu yaklaşımı doğrudan izlemeye teşvik ediyor ve Papadopulos'u da aynı şeyi yapması için cesaretlendirmenizi istiyorum'' dedi. 
     ABD'nin bu konuda çaba göstermeyi sürdüreceğini kaydeden Bush, ''2004, Kıbrıs'ın AB üyesi olma hayallerinin gerçekleşeceği bir yıl olarak, tarihi bir yıl olacaktır. ABD, uzun zamandan beri Kıbrıs'ta tarafların yararına ve aynı zamanda Yunanistan ile Türkiye'nin güvenliğine ilişkin çıkarlarını koruyacak adil ve kalıcı bir çözüm bulunmasının önemine inanmaktadır. İşbirliği yaparak, Yunanistan ile Kıbrıs'a ve aynı zamanda da Türkiye'ye ve uluslararası topluma yarar sağlayacak bir tarih yazabiliriz'' dedi. 
     Simitis de Bush'a gönderdiği mesajda, Washington'un Kıbrıs konusuna gösterdiği ilgiye teşekkür ederek, Atina'nın bu konuda üzerine düşen görevi yapmaya hazır olduğunu belirtti. 
     Atina'nın, Kıbrıs konusuna çözüm bulunmasının öneminin ve bunun bölgedeki barışa katkısının bilincinde olduğunu belirten Simitis, ''Bu amaç için hiçbir tasarruftan kaçınmayacağız. Kıbrıs'ta, Güvenlik Konseyi kararları çerçevesinde ve BM Genel Sekreteri'nin önerileri doğrultusunda varılacak bir çözüm ve adanın bütün olarak AB'ye girmesi tüm Kıbrıslıların güvenli ve refah bir geleceği paylaşmalarına olanak sağlayacaktır'' ifadesini kullandı. 
     

     
</TEXT>
</DOC>
