<DOC>
<DOCNO> 241932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sondun40.html </URL>
<DATE> 2004/05/22/ </DATE>
<TIME> 20.38 </TIME>
<AUTHOR>  </AUTHOR>
<HEADLINE>
Talat "Hükümet sorununa çözüm erken seçim" 
</HEADLINE>
<TEXT>

     KKTC Başbakanı ve Cumhuriyetçi Türk Partisi Genel Başkanı Mehmet Ali Talat, mecliste azınlığa düşen hükümetin sorununa çözüm olarak yeniden erken seçim yolunu gösterdi. 
     ''Ulusal Birlik Partisi UBP ile geniş tabanlı hükümet ihtimal dahilinde değil. Bunun dışındaki formüller de palyatif olur'' diyen Talat, Kıbrıs Türk halkına yıllardan beri uygulanan izolasyonu kaldırmaya yönelik siyasi açılımlar ve ekonomik atılım için zaman isteyerek, ''Biraz daha sabır'' diye konuştu. 
     Mehmet Ali Talat, 5'inci olağan kurultayını ''Birleşik Kıbrıs'a Doğru'' temel belgisi altında toplayan CTP Gençlik Kolları'na hitaben yaklaşık bir saat süren konuşmasında, barış ve çözüm mücadelesinde, seçimlerde ön saflarda yer alan gençliğe teşekkür etti. 
     
     HÜKÜMET SORUNU 
     Talat, CTP-DP koalisyon hükümetinin Meclis'te 23 sandalyeyle azınlığa düşmesiyle ortaya çıkan hükümet sorununa değinirken, referandum sonuçlarının mecliste karşılık bulmadığını söyledi ve erken seçim önerisini yineledi. 
     Talat, şöyle konuştu 
     ''Halkın yüzde 65'inin çözüm desteğine rağmen, hükümetin azınlığa düşmesi ve bundan kolay çıkış yolu olmaması nedeniyle ciddi sorunlar var. 5-6 parçalı bir hükümet kursanız bile bu hükümet ciddi bir çoğunluğa yine dayanmaz. UBP ile hükümet kurmak ise şu anda yürüttüğümüz çabaya engel oluşturur. Dünyada gördüğümüz kabulü ortadan kaldırır. Yarısı çözüm, yarısı çözümsüzlük yanlısı bir hükümet dünyada önümüzü açmaz. Bundan dolayı tek geniş tabanlı hükümet formülü olan UBP ile hükümeti de pek ihtimal dahilinde görmüyoruz. Yani tüm şekiller palyatif, sağlam bir zemine dayalı değil. Bu nedenle tek çıkış yolu erken seçim gibi görünüyor. Mümkün olan kısa sürede seçim en doğru çözüm yolu.'' 
     
     ''NİHAİ HEDEFİMİZ BARIŞI SAĞLAMAK'' 
     Referandumda Türk tarafından çıkan güçlü ''evet''in önemini vurgulayan ve bunun tesadüfi olmadığını ayrıntılı bir şekilde anlatan Talat, ''Hedefimiz iki 'evet' çıkması ve Kıbrıs sorununun bitmesiydi, olmadı. Bunun sorumluluğu, size ve bu mücadeleyi Türk tarafında yürüten siyasi harekete ait değil. Sorumlu arama niyetinde de değilim'' dedi. 
     Referandum sonuçlarına rağmen Kıbrıs sorununun çözüme kavuşturulması temel hedefinden vazgeçilmediğini ve Kıbrıs Türk halkının bundan sonraki süreçte de vizyonunun çözüm olacağını vurgulayan Talat, ''Bize verilecek birtakım haklarla, izolasyonun kaldırılmasıyla yetinme anlayışında asla olmayacağız. Hedefimiz nihai barışı sağlamak, bunu unutmayalım'' diye konuştu. 
     
     ''EKONOMİK ÖNLEMLER İÇİN BİRAZ DAHA SABIR'' 
     Kıbrıs Türküne uygulanan tecrit politikasının kaldırılmasına yönelik çalışmaların sürdüğünü, ancak 40 yıllık birikimin bir anda kaldırılmasının kolay olmadığını belirterek, biraz daha sabır isteyen Talat, şöyle devam etti 
     ''Çözüm vizyonumuzu unutmadan tecrit politikasının sona ermesi, Kıbrıs Türkünün dünyayla birleşmesi için çalışıyoruz. Bu konuda önemli adımlar atacağımıza inanıyorum. Ekonomik icraat için önce siyasi açılımların gerçekleşmesi gerekir. Atacağımız adımlar peyderpey gelecek'' dedi. 
     Karpaz'da yaşayan Kıbrıslı Rumlar için okul açılmasına ilişkin dün Bakanlar Kurulu'nda karar alındığını belirterek, atılımların devam edeceğini söyleyen Talat, iki toplum arasındaki ilişkileri geliştirmeye devam edeceklerini kaydetti. 
     Geçmiş yönetimlere eleştiride bulunurken, UBP Genel Başkanı Derviş Eroğlu'nun, ''KKTC'de yapılan her şeyin altında UBP'nin mührü var'' sözlerine, ''Çok doğru'' diye atıfta bulunan Talat, ''Bütün yıkımın nedeni UBP'dir, doğru. UBP ve Denktaş'ın 40 yılda yarattığı yıkımı bir anda kaldırmak çok zor'' ifadesini kullandı. 
     
</TEXT>
</DOC>
