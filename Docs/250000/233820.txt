<DOC>
<DOCNO> 233820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/soneko15.html </URL>
<DATE> 2004/04/22/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Esnaf ve sanatkar hangi vergiyi ödeyeceğini şaşırıyor... 
</HEADLINE>
<TEXT>

     Ekonomide yaşanan olumlu gelişmelerin kendilerine de yansımasını bekleyen esnaf ve sanatkar, vergi sistemindeki karmaşıklıktan yakınıyor. 
     Türkiye'deki vergi gelirlerinin yüzde 35'ini karşıladığı belirtilen esnaf ve sanatkarın, yaklaşık 21 ayrı vergi ve harç ödemesi yaptığı bildirildi. 
     Adana Esnaf ve Sanatkarlar Odaları Birliği AESOB Başkanı Kazım Barışık, esnaf ve sanatkar açısından Türkiye'deki vergi sisteminin çok karmaşık olduğunu söyledi. 
     Barışık, esnaf ve sanatkarın, Basit Usulde Vergi, Gelir Vergisi, Katma Değer Vergisi, Özel Tüketim Vergisi, Damga Vergisi, Stopaj Vergisi, Resmi Tatil Ruhsatı harcı, Kira Stopaj Vergisi, Çevre Vergisi, Tabela Vergisi, Eğlence Vergisi, SSK Primi, Bağ-Kur Primi, Oda Aidatı, Sicil Harcı, Emlak Vergisi, Motorlu Taşıtlar Vergisi, Enflasyon Vergi Farkı, Geçici Vergi, Vergi Levhası Tasdiki ve Defter Tasdiki Harcı gibi sayısı 21'i bulan ödeme yaptığını bildirdi. 
     Ödenmesi gereken vergi ve harçların sayısının çok fazla ve bunlar için ödenen toplam miktarın da yüksek olduğunu anlatan Barışık, ''Bazen hangi vergiyi ödeyeceğimizi şaşırıyoruz. Türkiye'nin vergi gelirinin yüzde 35'ini karşılayan küçük esnaf ve sanatkarlar, sektörel bazda işçi istihdamının yüzde 98'ini, toplam üretimin de yüzde 35'ini karşılıyor'' dedi. 
     Barışık, tüm ağır şartlara rağmen esnaf ve sanatkarların mal ve hizmet üretip katma değer yaratarak istihdam sağlarken, bir taraftan sık sık çıkan ekonomik krizlerle ve haksız rekabetle mücadele ettiğini, diğer taraftan da devletine tensip edilen vergisini ödediğini belirtti. 
     
     ''ALNINDAN ÖPMEK GEREKİR'' 
     Esnafın yıllardır ekonomik olarak geri gittiğini ifade eden Barışık, şöyle konuştu 
     ''Esnaf ve sanatkarımız, az çok kazandığı ölçüde vergisini veriyor. Devlete karşı tüm sorumluluklarını yerine getirerek ayakta kalan esnafı, yermek değil alnından öpmek gerekir. Esnafın az vergi vermesi vicdansızlığından değil, cüzdansızlığından kaynaklanmaktadır. 
     Maliye müfettişlerinin geçen yılki vergi denetimleri sonucunda vergi kaçağı oranını yüzde 62.6 olarak tespit etmesi de oldukça düşündürücüdür.'' 
     
     ADİL VERGİLENDİRME 
     Barışık, hükümetten, öncelikli olarak köklü bir vergi reformu yapmasını beklediklerini kaydetti. Barışık, şöyle devam etti 
     ''Ayrıca, Anayasamızın 73. maddesinde de belirtilen ölçüde herkesin haksız rekabet olmadan, adil, hakkaniyet ölçüsünde ve mali gücüne göre vergi vereceği sistemin kurularak kayıt dışı ekonominin önlenmesini arzuluyoruz. Vergi Yasası'nda yapılan değişiklikler yeterli düzeyde değildir. Anayasamızın 73. maddesinde Herkes mali gücüne göre vergi verir denmektedir. Ancak, ülkenin her yöresindeki küçük işletmeler aynı oranda vergi ödemektedirler. Uygulamada ise eşitlik, adalet, mali güç gibi bir şey olduğunu söylemek mümkün olamamaktadır.'' 
     
</TEXT>
</DOC>
