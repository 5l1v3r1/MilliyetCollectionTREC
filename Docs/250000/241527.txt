<DOC>
<DOCNO> 241527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/dunya/axdun01.html </URL>
<DATE> 2004/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, dostunu ilk kez yalnız bıraktı 
</HEADLINE>
<TEXT>


DIŞ HABERLER SERVİSİ 


ABD, BM Güvenlik Konseyi'nden İsrail aleyhine bir karar çıkmasına ilk kez çekimser oy kullanarak göz yumdu. ABD, Konsey'in Refah'ta evsiz bırakılan Filistinlilerin insani durumlarıyla ilgili ciddi endişelerin dile getirildiği, acil yardım çağrısı yaptığı ve İsrail'i kınayan kararını engellemek için veto yetkisini kullanmadı. Oylamada, 14 üye lehte oy kullanırken, ABD çekimser kaldı. 
BM Güvenlik Konseyi, önceki gün aldığı kararda, İsrail'in, Gazze Şeridi'ndeki Refah mülteci kampında Filistinlilerin evlerini yıkmasından endişe duyduğunu bildirdi. Konsey, İsrail'e uluslararası hukuk çerçevesindeki yükümlülüklerine saygı gösterme çağrısı yaparak, Filistinlilerin evlerini yıkmanın hukuka aykırı olduğunu tekrarladı. 
ABD Dışişleri Bakanı Colin Powell da, "İsrail savunma güçlerinin son günlerde Gazze'deki faaliyetlerinin bir probleme neden olduğunu ve durumu daha da güçleştirdiğine inanıyorum ve bu operasyonların ileri adım atarak barış sürecine geri dönüşü güçleştirdiği kanısındayım" diye konuştu. İsrail'in BM nezdindeki Büyükelçisi Dan Fillerman ise ABD'nin çekimser kalmasından hayal kırıklığı duyulduğunu belirtti. 


</TEXT>
</DOC>
