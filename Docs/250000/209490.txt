<DOC>
<DOCNO> 209490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sontur12.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemiklerin sessiz hırsızı Osteoporoz 
</HEADLINE>
<TEXT>

     Uzmanlar, kemik kırılganlığının ve kırıkların artmasına neden olan ''Osteoporoz''un görülme sıklığının tüm dünyada arttığını belirterek, özellikle risk grubunda olan kadınları özellikle beslenmelerine dikkat etmeleri konusunda uyarıyor. 
     Konuyla ilgili bilgi veren Beslenme ve Diyet Uzmanı Bengül Akgün, kemik kitlesinin azalması ve kemik dokusunun zarar görmesi sonucu gelişen, ''osteoporoz''un görülme sıklığının tüm dünyada giderek arttığına dikkati çekti. Akgün, Dünya Sağlık Örgütü'nün verilerine göre menopoz sonrası kadınlar arasında bu hastalığın yaşanma oranının yüzde 30'lara ulaştığını söyledi. 
     Çeşitli risk faktörlerinin osteoporoz oluşumunda etkili olduğunu dile getiren Akgün, kadın olmak, östrojen hormon eksikliği, yaşlanma, beyaz ırk ve zayıf ince kemikli olmanın bu hastalığın görülmesinde etkili olabileceğini kaydetti. 
     Dengesiz beslenme, aşırı alkol ve kafein alımı, sigara kullanımı ve hareketsizlik gibi olumsuz yaşam stillerinin de bu hastalığı tetikleyeceği konusunda uyarılarda bulunan Akgün, ''Ayrıca Hormonal, gastrointestinal, böbrek ve neoplastik hastalıklarda da osteoporoz oluşumu söz konusu olabilir. Bunların yanı sıra bazı ilaçların uzun süreli veya sıklıkla kullanımı da osteoporoza yol açabilir'' diye konuştu. 
     
     NASIL KORUNMALIYIZ 
     Bu rahatsızlığa yakalanmamak için çeşitli önlemler alınması ve özellikle beslenmeye dikkat edilmesi gerektiğini ifade eden Akgün, hastalıktan korunmak için şu önerilerde bulundu 
     ''Her gün 2 su bardağı süt-yoğurt, 2 kibrit kutusu peynir tüketerek, kalsiyum alımınızı ayarlayın. Çok aşırı posa içeren diyetler tüketerek kalsiyum emiliminizi azaltmayın. Güneş ışınlarından uygun şekilde yararlanarak vitamin D gereksinimini karşılayın. Fazla tuz alımını engelleyin ve kafein alımını sınırlayın. Ayrıca çay ve kola gibi diğer kafeinli içecekleri de sınırlı tüketin. Aşırı alkolden ve incelikten kaçının. Bunların yanı sıra düşük florid içeriği olan suları kullanmayın ve her gün yarım saatte olsa fiziksel aktivite için kendinize zaman ayırın.'' 
     
</TEXT>
</DOC>
