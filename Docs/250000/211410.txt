<DOC>
<DOCNO> 211410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sondun01.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan ABD ilişkileri yorumu Dün dünde kaldı, yarına bakalım 
</HEADLINE>
<TEXT>

     Başbakan Recep Tayyip Erdoğan, Türkiye'nin, ABD ile stratejik ortaklığının gelişerek sürmesini istediklerini belirterek, ''Dün dünde kaldı, yarına bakalım'' dedi. 
     Başbakan Recep Tayyip Erdoğan, Dış Siyasi İlişkiler Konseyi'nde, ''Türkiye'nin 21. Yüzyıl'da İzleyeceği Dış Politika'' ile ilgili konuşmasının ardından soruları cevaplandırdı. 
     Türk-ABD ilişkilerinde geçmişte bazı sıkıntıların yaşandığını ancak bunların ''dünde kaldığını'' belirten Erdoğan, ''Yarına bakalım'' dedi. 
     ABD'nin Irak'a müdahalesi sırasında yaşanan gelişmeleri hatırlatan Erdoğan, şöyle konuştu 
     ''Nasıl ki ABD'de kongrenin egemenliği söz konusu ise Türkiye'de de, parlamentonun iradesine, demokrasiye inananların saygılı olması gerekir. Tezkere, parlamentonun iradesi. Kaldı ki reddedilmemişti, kabul sayısı fazlaydı. Ancak sayısal dengeler açısından gerekli sayıya ulaşılamamıştı. Daha sonra ABD'nin talebi oldu hava koridorunun açılmasıyla ilgili. Sayın Gül, Powell ile yanımda görüştü. Bize söylenen, sadece hava koridorunun açılmasıydı. Kara ve deniz ile ilgili bir talebin olup olmadığı soruldu. Ancak Sayın Powell, sadece hava koridorunun açılmasını istedi biz de kendisine bu izni verdik.'' 
     
     ''IRAK'I GELECEKTE ZOR DURUMDA BIRAKIR'' 
     Tezkere öncesinde Amerikan basınında, çirkin, mizahi yazı ve karikatürlerin yayınlandığını anımsatan Erdoğan, oylamada bunun da etkili olduğunu söyledi. 
     Başbakan, bu haberlerin ve karikatürlerin neler olduğuna ilişkin bir soruya, ''Ben bunları anlatmaktan edep ediyorum. Türkiye'deki medya da Amerikan basınından bunları aktardı. Şimdi bunların önemi yok. Dün dünde kaldı. Bugüne bakalım, yarın ne olacak ona bakalım'' karşılığını verdi. 
     Başbakan Erdoğan, Irak ile ilgili bir soruyu cevaplandırırken, ''Kuzey Irak'ta federasyon talebi var. Biz gerek etnik, gerekse mezhebi kökene dayalı federasyonu tasvip etmiyoruz. Bunlar Irak'ı gelecekte zor durumda bırakır'' diye konuştu. 
     
     ''ANLATABİLDİM Mİ '' 
     Kıbrıs'taki durum ile Irak'taki federasyon talebini karşılaştıran bir üyenin sorusu üzerine Erdoğan, bunların birbirinden farklı olduğunu belirtti. 
     Erdoğan, Kıbrıs'ta etnik, dil ve dine dayalı bir durumun söz konusu olmadığını, Annan Planı'nın, bunun tersine bir çözüm önerdiğini ifade etti. 
     Başbakan Erdoğan, ''Çözümsüzlük, çözüm değildir'' anlayışından hareket ettiklerini anımsatarak, ''BM Genel Sekreteri'nin iyi niyet misyonunu kabul ediyoruz. Annan Planı ile ilgili sürecin devamını istiyoruz. Bu iyi niyeti hem Rum kesiminden, hem de Yunanistan'dan bekliyoruz'' dedi. 
     Erdoğan, Kıbrıs ile ilgili zamanın daraldığını vurgulayarak, bu durumda planın tümü üzerinden değil, daha dar başlıklarından yola çıkıp, gelişmeyi süratlendirerek netice alınabileceğini ifade etti. 
     Temel ilke olarak anayasanın harita konusunun ele alınabileceğini kaydeden Erdoğan, Rum yönetiminin atacağı her adıma, KKTC'nin bir adım önde cevap vereceği görüşünü tekrarladı. 
     BM Genel Sekreteri'nin Kıbrıs'la ilgili konuyu bizzat götürmesinin mümkün olmadığını da ifade eden Erdoğan, görevlendirdiği kişinin başarılı olamadığının görüldüğünü belirtti. Erdoğan, taraf olmayan, tarafsız, siyasi ağırlığı olan ülkeden bir kişinin çözümü kolaylaştırabileceğini ifade ederken gülerek, ''Anlatabildim mi '' dedi. 
     
     ORTADOĞU'DA ARABULUCULUK 
     Başbakan Erdoğan, Ortadoğu'daki gelişmelere ilişkin bir soru üzerine, Türkiye'nin arabuluculuk misyonu üstlenebileceğini ifade etti. 
     Bu görüşünü İsrail ve Filistinli yetkililerin yanı sıra Türkiye'yi ziyareti sırasında Suriye Cumhurbaşkanı Beşşar Esad'a da ilettiğini, Esad'ın Türkiye'nin arabuluculuğundan memnuniyet duyacaklarını ifade ettiğini aktardı. Başbakan, ''Komşularımızın huzur, güven ve istikrarı için bize görev düşerse bunu memnuniyetle yerine getiririz'' diye konuştu. 
     
     FRANSA'DAKİ BAŞÖRTÜ YASAĞI 
     Fransa'daki başörtü yasağıyla ilgili bir soru üzerine Erdoğan, ''Ben bu konunun bugünün gündemine oturmasını istemiyorum'' dedi. 
     Başbakan Erdoğan, bu konunun Türkiye'de toplumsal mutabakatla çözülmesi görüşünde olduklarını ifade etti. AB üyesi Fransa'nın, Kopenhag Kriterleri çerçevesinde düşünce, din ve vicdan özgürlüğü çerçevesinde konuya yaklaşması gerektiğini vurgulayan Erdoğan, farklı inanç gruplarının inançlarını yaşamalarına saygı gösterilmesinin icap ettiğini söyledi. 
     
</TEXT>
</DOC>
