<DOC>
<DOCNO> 249038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonspo04.html </URL>
<DATE> 2004/06/18/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Demirören'den mesaj Beşiktaş'ın kenetlenmeye ihtiyacı var 
</HEADLINE>
<TEXT>

     Beşiktaş Kulübü Başkanı Yıldırım Demirören, yaptığı açıklamayla siyah-beyazlı camiaya birlik ve beraberlik mesajı verdi. 
     Yıldırım Demirören, Beşiktaş Kulübü'nün resmi dergisinde camiaya seslenerek, ''Türkiye'nin en güçlü, en köklü ve en büyük kulübü Beşiktaş'ın kenetlenmeye ihtiyacı var. Bunu başardığımızda Türkiye'de ve Avrupa'da karşımızda durabilecek rakip kalmayacaktır'' dedi. 
     Camiadan tek isteğinin birlik ve beraberlik olduğunu olduğunu kaydeden başkan Demirören, şunları söyledi 
     ''Birlik ve beraberlikten hiçbir zaman ayrılmayacağız. 30 Mayıs tarihinden itibaren Beşiktaş için yeni bir dönem başlamıştır. Beni destekleyen, desteklemeyen, benim için sandık başına gelen, gelmeyen bütün Beşiktaşlılar'ı, Beşiktaş Kulübü Başkanı olarak kucaklıyorum. Bizim kapımız herkese açıktır. Bizi buluşturan ortak sevgimiz Beşiktaş için tek vücut olacağımıza yürekten inanıyorum. Mazbatalarımızı aldığımız günden itibaren yönetici arkadaşlarımla birlikte büyük bir heyecan yaşıyoruz. Bu, hayatımızda hep en üstte tuttuğumuz Beşiktaş'a hizmet edecek olmanın, kulübümüzü ülkemizde ve Avrupa'da en üst noktaya taşıyacak olmanın verdiği heyecandır. Görev süremizin son anına kadar bu heyecanı taşıyacağız, gece gündüz Beşiktaş'ın başarısı için çalışacağız.'' Demirören, bu sezon hedeflerinin şampiyonluk olduğunu vurgulayarak, ''100. yılımızda olduğu gibi Türkiye'nin her yerinde şanlı bayrağımızın dalgalanması, Beşiktaş'ın yine ülkemizin trendi olması ve Avrupa'nın en iyi kulüpleri arasına girmesi için biz hazırız'' dedi. 

     
</TEXT>
</DOC>
