<DOC>
<DOCNO> 221722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sondun07.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Karaoke out, Movieoke in... 
</HEADLINE>
<TEXT>

     Yeniliklerin merkezi New York'un son favorisi ''Movieoke''. 
     Tüm dünyayı saran Karaoke'nin sinema türevi olan Movieoke, sinema fanatiklerinin kendilerini oyuncu olarak deneyebilecekleri, aynı zamanda da eğlenebilecekleri yeni bir akım. 
     Sinema delisi Anastasia Fite'ın ''buluşu'' Movieoke, her hafta çarşambaları, New York'un East Village semtinde bir barda sinemaseverleri buluşturuyor. 
     Bir pizzacı ile bir video dükkanının arasındaki ''Den of Cin'' adlı barda haftada bir yapılan gösteride, Movieoke yapacak konuklar, bir filmden beğendikleri sahneyi seçiyor ve büyük bir perdeye yansıtılan filmin altyazısını okuyarak, bazen de ezbere sahneyi canlandırıyor. 
     Sonuçta genellikle diğer izleyiciler kahkahadan kırılsalar da bazen çok başarılı canlandırmalara rastlanmıyor değil. Katılımın serbest olduğu etkinlikte çoğunlukla 20'li yaşların ortalarındaki sinema fanatikleri bir araya geliyor ve bunlar çocukluklarının favori filmleri 1980'lerin klasikleri ''Breakfast Club'' ve ''Heathers'' gibi filmleri beğeniyle canlandırıyor. 
     Movieoke'nin mucidi Fite, buluşu için ''Kendinizi maskara gibi hissetmekten korkmadığınız sürece, gerçekten ortak bir deneyim haline geliyor'' diye konuşuyor. 
     Fite, Movieoke'nin büyük ilgi çektiğini ve Los Angeles'ta da bu işi başlatmak için davet aldığını belirterek, Movieoke fikrinin ''sadece film replikleriyle konuşan bir kızı anlatan'' kısa bir film çektikten sonra oluştuğunu ifade ediyor. 
     
</TEXT>
</DOC>
