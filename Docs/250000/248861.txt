<DOC>
<DOCNO> 248861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/dunya/dun07.html </URL>
<DATE> 2004/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk şoför Yanık sonunda serbest 
</HEADLINE>
<TEXT>



Irak'ta bu ay başında Felluce kenti yakınlarında kaçırılan Türk TIR şoförü Bülent Yanık ve Mısırlı kamyon şoförü Victor Tevfik Gerges, dün serbest bırakıldı. Bülent Yanık'ın yurda dönüşüyle ilgili düzenlemelerin yapıldığı öğrenildi. Hatay'ın Reyhanlı ilçesinin Sıçanlı köyünde Bülent Yanık'ın eşi Süreyya Yanık, AA muhabirine yaptığı açıklamada, eşinin kendisini telefonla arayarak müjdeli haberi verdiğini söyledi. Süreyya Yanık, eşinin telefonda, "Ben kurtuldum. Allah'a şükür iyiyim, merak etmeyin" dediğini ifade etti. Irak'ta 1 hafta önce Iraklı direnişçilerin silahlı saldırısına uğrayarak yaralanan TIR şoförü Hatay'ın Samandağ İlçesinin Tomruksuyu köyünden Süreyya Uymaz, dün Türkiye'ye döndü. 


</TEXT>
</DOC>
