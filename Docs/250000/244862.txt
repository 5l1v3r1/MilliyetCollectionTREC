<DOC>
<DOCNO> 244862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/guncel/axgun01.html </URL>
<DATE> 2004/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İstihbarattan bombalı mektup eylemi uyarısı 
</HEADLINE>
<TEXT>


MİT, Emniyet'i uyardı Kara ses örgütü, Türkiye'de bombalı mektup eylemlerine hazırlanıyor. Hedefteki adresler belirlendi 

TOLGA ŞARDAN Ankara 

'Kara Ses" olarak tanınan ve Almanya'dan sınır dışı edilmesi gündeme gelen Metin Kaplan'ın liderliğini yaptığı Hilafet Devleti örgütünün, "bombalı mektuplar"la eylem yapmaya hazırlandığı belirtildi. 
Milli İstihbarat Teşkilatı MİT , Emniyet Genel Müdürlüğü'nü bombalı mektuplarla ilgili uyardı. El Kaide başta olmak üzere, radikal dinci örgütlerin hedefi olan NATO zirvesinde herhangi bir olay yaşanmaması için olağanüstü önlemler alan Terörle Mücadele Daire Başkanlığı da, 22 Mayıs'ta gizli bir genelgeyle tüm İl Emniyet Müdürlüklerine gönderdi. Genelgede, silah ve bomba eğitimi almış yasadışı Hilafet Devleti örgütü üyelerinin çok sayıda bombalı mektup hazırladığı belirtildi. 

Adresler belirlendi 
Bombalı zarfların, daha önce de Anıtkabir'e uçakla intihar saldırısı düzenleme planı ortaya çıkarılan örgütün üst yönetiminin vereceği talimatlar doğrultusunda, belirlenen adreslere gönderileceğine dikkat çekildi. Bombalı mektupların yurt genelindeki hedefler için tehdit oluşturduğu, bu nedenle tüm birimlerin çok duyarlı olması gerektiği kaydedildi. 

Suriye'de özel medrese 
Öte yandan, Hilafet Devleti örgütünün, üyelerinin çocuklarına eğitim vermek Suriye'de açtığı medreseye, Türkiye'den de çocukların gönderildiği belirlendi. Çocukların ihtiyaçlarının, Hollanda, Fransa ve Almanya'daki örgüt üyelerinden toplanan paralarla karşılandığı saptandı. 

Her gün karakola 

FRANKFURT Milliyet 
Almanya'da, hakkında "Türkiye'ye iade edilebilir" kararı verilince ortadan kaybolan İslami Cemaatler ve Cemiyetleri Birliği yöneticisi "Kara Ses" Metin Kaplan'a, kararın geri çekilmesinin ardından, her gün polis karakoluna bildirimde bulunma zorunluluğu geldi. Kanser olduğu öne sürülen Kaplan, raporla bu ziyaretlerden kurtulabilecek. Kaplan'ın bir süre için ortadan kaybolması, Alman medyasında güvenlik sistemini tartışmaya açtı. 


</TEXT>
</DOC>
