<DOC>
<DOCNO> 214219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/yazar/saglam.html </URL>
<DATE> 2004/02/10/ </DATE>
<TIME>  </TIME>
<AUTHOR> Erdoğan SAĞLAM  </AUTHOR>
<HEADLINE>
Kıbrıs zirvesi 
</HEADLINE>
<TEXT>

   NEW YORK 
   
   Annan planı çerçevesinde Kıbrıs'ın geleceği New York'ta bir kez daha masaya yatırılıyor. Lahey'de geçen yıl mart ayında yapılan 19 saatlik maratonun ardından BM Genel Sekreteri'nin tarafları yeniden görüşmeye çağırması 1 Mayıs 2004'te Kıbrıs'ın tek çatı altında AB üyesi olmasına giden yolu açacak mı 
   Kum saati akıyor. 
   Başbakan Erdoğan, siyasi riskleri üstlenerek Davos görüşmesiyle Annan'a çağrı yolunu açtı. Denktaş'ı kerhen de olsa, New York'a gitmeye ikna etti. Türkiye'nin gündemi bugün yapılacak Kıbrıs zirvesine kilitlendi. Annan'ın, planı müzakeresiz 'dikte' ettirmeye çalışması halinde tarafların 'masadan kalkması' dahil süreç her türlü senaryoya açık. 
   Aslında sorun hangi tarafın masayı terk edeceğine ilişkin diplomatik ustalıkta düğümlenmiyor. Varsayalım, Denktaş sabırlı davrandı, uzlaşmaya yanaşmayan taraf Papadopulos oldu Ne değişecek ki ... Güney Kıbrıs'ın üyeliği 1 Mayıs'ta zaten gerçekleşiyor. Sorun kuzeydeki Türkleri de 'eşit ve ortak devletin egemen kurucusu' olarak AB üyesi yapmak. Bu sağlanırsa Türkiye'nin müzakere takvimi almasındaki son engel de kalkacak. 
   Denktaş'ın 'olmazsa olmaz' dediği 1960 anlaşmasından kaynaklanan Türkiye'nin garantörlük hakları, Ada'daki Türk askerinin geleceği, toprak ve harita sorunları gibi önemli başlıklarda ilerleme gerekiyor. Alvaro de Soto'ya göre Annan planı, hassas bir denge üzerine oturuyor ve tarafların zoruyla çekilecek bir tuğlanın her şeyi yerle bir etmesi mümkün. 
   Başbakan Erdoğan ise Beyaz Saray'daki Bush görüşmesinde ABD Başkanı'ndan BM Genel Sekreteri'nin daha esnek davranması konusunda devreye girmesini istemişti. Annan'a verdiği 'açık çek' Erdoğan'ı sıkıntıya soktu. Denktaş'ın da New York'a moralli geldiği söylenemez. Böyle zamanlarda Türkiye'yi 'dünyanın merkezi' olarak görme alışkanlığından kurtulamadığımız için dışarıdaki manzaraya bakmayız. 
   Örneğin çok güvendiğimiz Bush - Powell ikilisi Irak savaşı öncesindeki BM oturumlarında BM'yi kitle imha silahları konusunda aldattıkları için prestij kaybına uğramış durumdalar. Newsweek'in kamuoyu araştırmasına göre ABD halkının yüzde 45'i Bush'un yeniden seçilmesini istemiyor. ABD'nin Şubat 2002'de 14 milyar dolar olan bütçe açığı 521 milyar dolara fırlamış. Demokrat aday Senatör John Kerry'nin atağı 'neo con'ların Beyaz Saray üzerinden kurmaya çalıştıkları dünya egemenliğine son verebilir. Bush'un 'Saddam'dan sonra ABD'nin daha güvenli hale geldiği' sözleri inandırıcı değil. 
   Bu şartlarda Erdoğan - Bush işbirliği ve ABD'nin Irak'ta yok saydığı BM hakemliği altında Kıbrıs'ta çözüm ne kadar olası 
   Türkiye AB hedefinden kopmadan Kıbrıs'ta ulusal haklarını güvenceye alırsa tarih yazar. 
   
      
   
   
</TEXT>
</DOC>
