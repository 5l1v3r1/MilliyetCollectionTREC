<DOC>
<DOCNO> 214776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sonspo10.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaykur Rize lige döndü... 
</HEADLINE>
<TEXT>

     Türkiye Kupası'nda Fenerbahçe'ye uzatma dakikalarında yediği gollerle 4-2 yenilerek elenen Çaykur Rizespor'un kulüp genel kaptanı Yılmaz Zehiroğlu, rakipleri karşısında iyi futbol oynadıklarını ve turu geçmeyi hak eden tarafın kendileri olduğunu savundu. 
     Zehiroğlu, Fenerbahçe maçında iyi performans gösteren oyuncularını kutladıklarını ifade ederek, ''Bu futbol karşısında tur atlayan takım biz olmalıydık, ancak şans bizden yana değildi. Fenerbahçe karşısında ezici bir futbol oynadık. İki kez öne geçmemize rağmen bunu koruyamadık. Özellikle 90. dakikada ayağımıza gelen pozisyonu değerlendirebilseydik, tur atlayan taraf olacaktık'' dedi. 
     Uzatma dakikalarında art arda yedikleri 2 golle kupaya veda etmek zorunda kaldıklarını da belirten Zehiroğlu, şöyle konuştu 
     ''Ama üzülmedik, çünkü oynanan futbol ilerisi için ümit verici. Artık şimdi tek hedefimiz lig olacak. Bütün gücümüzle lige sarılacağız. Çaykur Rizespor, Fenerbahçe karşısında oynadığı futbolla bulunduğu yeri hak etmiyor. En yakın zamanda kritik bölgeden uzaklaşarak ligin üst sıralarındaki yerimizi bulacağız.'' Hafta sonu sahalarında İstanbulspor ile çok önemli bir karşılaşmaya çıkacaklarını da kaydeden Zehiroğlu, ''İstanbulspor kupada Gaziantepspor'u eleyerek moral buldu. 6 puan değerinde bir maç olacak. Hedefimiz iyi futbol ve galibiyet. Geçen hafta Malatyaspor karşısında yakaladığımız çıkışı İstanbulspor maçında göstermek istiyoruz'' diye konuştu. 
     
</TEXT>
</DOC>
