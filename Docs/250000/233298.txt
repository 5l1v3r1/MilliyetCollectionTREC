<DOC>
<DOCNO> 233298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sonyas11.html </URL>
<DATE> 2004/04/20/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
M.Jackson'un kardeşi Jermaine Müslümanlar, ABD'deki yeni zenciler 
</HEADLINE>
<TEXT>

     Amerikalı pop müzik sanatçısı Michael Jackson'ın erkek kardeşi Jermaine, Müslümanların ''Amerika'daki yeni zenciler'' olduğunu söyledi. 
     ''Müslümanlar ile Amerikalılar arasında uzlaşmanın gelişmesine yardımcı olmak'' için Körfez bölgesinde bulunan şarkıcı Jermaine, İslam ve ''ABD'nin Irak'taki maceraları'' konularında görüşlerini açıkladı. 
     İslam dinini seçen, beyaz Arap kıyafetleri içindeki Jermaine, Bahreyn'de, çeşitli eğitim kurumlarında konuşmalar yaptı. Jermaine, ''Müslümanların Amerika'da yeni zenciler haline geldiğini düşünüyorum. Havaalanlarında, göçmen bürolarında her yerde aşağılanıyorlar'' dedi. 
     Reuters ajansına da konuşan Jermaine, ''ABD hükümetinin görüşlerine katılmıyorum. Müslümanlar ve Araplar hakkında konuşurken propaganda yapıyorlar ve beyin yıkıyorlar. Bir başkasının ülkesine gidip ne yapmaları gerektiğini, nasıl yapmaları gerektiğini söyleme hakkımız olduğunu sanmıyorum'' dedi. 
     Müslümanlar arasında aşırı uçlara karşı olduğunu belirten Jermaine, ''Duygularını anlıyorum, ama yöntemlerini onaylamıyorum. İslam barış dinidir. Hatalılar'' diye konuştu. 
     
</TEXT>
</DOC>
