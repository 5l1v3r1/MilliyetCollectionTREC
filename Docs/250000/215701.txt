<DOC>
<DOCNO> 215701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/soneko02.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyükelçi Loğoğlu 8.5 milyar dolarlık kredi için çalışmalar sürüyor 
</HEADLINE>
<TEXT>

     Türkiye'nin Washington Büyükelçisi Faruk Loğoğlu, ABD'nin Irak savaşının olumsuz ekonomik etkilerini karşılamak için Türkiye'ye verdiği 8.5 milyar dolarlık kredinin daha uygun şartlarda kullandırılması için çalışmalar yürütüldüğünü bildirdi. 
     New York'taki Amerikan finans çevrelerine Türkiye ile ilgili bilgi veren Loğoğlu konuşmasında, Türkiye'nin ABD ve bölgedeki müttefikleriyle ortaklığının önemine dikkat çekti. 
     Uluslararası yatırım bankası Raymond James'ın Türkiye Masası Müdürü Öner Ayan'ın AA muhabirine verdiği bilgiye göre Loğoğlu, konuşmasının soru yanıt kısmında ABD tarafından verilen kredinin Türkiye açısından daha az bağlayıcı şartlarda kullandırılması konusunun Başbakan Recep Tayyip Erdoğan'ın geçen ay Beyaz Saray'a yaptığı ziyaret sırasında gündeme getirildiğini belirtti. 
     Bu amaçla Türk ve Amerikan taraflarının çalışmalarını sürdürdüklerini ifade eden Loğoğlu, bu konuda bulunacak çözümün Amerikan Kongresi'nin krediyi onaylarken belirlediği talimatlara uygun olmasına çalışıldığını kaydetti. 
     Ortadoğu sorununun çözümüne katkı amacıyla Türkiye'nin Arap dünyası ile İsrail arasında sağlıklı bir iletişim kanalı oluşturma konusundaki isteğini dile getiren Loğoğlu, Kıbrıs konusunda da sorunun BM Genel Sekreteri Kofi Annan tarafından hazırlanan plan temelinde çözümünden yana olduğunu kaydetti. 
     ABD'nin Irak savaşının olumsuz ekonomik etkilerini karşılamak için Türkiye'ye verdiği ve Ağustos'ta taraflar arasında imzalanan anlaşmaya göre, 8.5 milyar dolar tutarındaki 10 yıl vadeli kredi dört eşit dilimde 18 ayda kullandırılacak. 
     
</TEXT>
</DOC>
