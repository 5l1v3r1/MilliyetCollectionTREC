<DOC>
<DOCNO> 243326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonspo07.html </URL>
<DATE> 2004/05/27/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
İngiltere'den holiganlara önlem... 
</HEADLINE>
<TEXT>

     İngiltere İçişleri Bakanlığı, 2 bin 700 futbol holiganının gelecek ay Portekiz'de yapılacak 2004 Avrupa Şampiyonası'na gidişine yasak getirdi. 
     Bu kişilerin arasında bütün ulusal ve uluslararası maçlara girmeleri tümüyle yasaklanmış olan 2 bin 188 kişinin de bulunduğunu belirten Bakanlık yetkilileri, holiganların pasaportlarına da turnuva tarihi öncesinde el konulacağını bildirdi. 
     İçişleri Bakanlığı açıklamasında ayrıca, Portekiz'e seyahati yasaklanmış olan bu kişilerin her gün yaşadıkları bölgedeki karakola gidip imza atmaları gereği de vurgulandı. 
     Bu arada bugüne kadar herhangi bir suç işlemediği için holigan listelerine girmemiş olan kişilerin de bir ''son dakika'' yasağıyla karşılaşabileceklerine dikkat çekiliyor. İçişleri Bakanlığı'nın bu konudaki istihbarat çalışmasını turnuva boyunca da sürdüreceğine dikkat çeken basın, bu çerçevede, yasak kararı içine giren holigan sayısının gelecek günlerde de artabileceğini belirtiyor. 
     
</TEXT>
</DOC>
