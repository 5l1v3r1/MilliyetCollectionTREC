<DOC>
<DOCNO> 246503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/soneko22.html </URL>
<DATE> 2004/06/09/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Enerji Bakanı Pahalı doğalgaz satan İran'la pazarlık yapıyoruz 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, yaptıkları çalışmalar sonucu, Avrupa'da doğalgazı en pahalı kullanan ülke olan Türkiye'yi, en ucuz kullanan ülke haline getirdiklerini bildirdi. 
     Erzurum Doğalgaz Dağıtım Şebekesi'nin temel atma törenine katılan Bakan Güler ve Sağlık Bakanı Recep Akdağ, Yenişehir Beldesi'nde ilk kaynağı yaptılar. 
     Bakan Güler, iktidara geldiklerinde Ruslar ile doğalgaz fiyatı konusunda yapılan pazarlıkları hatırlatarak, ''Ruslar'dan 4 ayrı fiyata doğalgaz alıyorduk. Ayrıca al ya da öde şeklinde bir madde vardı. Yaptığımız sıkı pazarlıklar sonucu, doğalgaz fiyatını düşürerek tek bir rakam olarak belirledik, alınacak doğalgazın miktarını da düşürdük'' dedi. 
     Yapılan bu çalışma ile doğalgazın en ucuz yakıt olduğunu ifade eden Güler, ''Biz, Avrupa'da doğalgazı en pahalı kullanan ülke iken en ucuz kullanan ülke olduk'' diye konuştu. 
     Türkiye'nin İran'dan da doğalgaz aldığını hatırlatan Güler, İran'ın pahalı doğalgaz sattığını belirterek, Botaş elemanlarının İranlı yetkililerle görüşmeler yaptıklarını ve sıkı pazarlıklarla fiyatın aşağıya çekilmesine gayret edildiğini söyledi. 
     
     YERLİ KAYNAĞA YÖNELİŞ 
     Elektriğe, geçmişte her ay yüzde 3-4 oranında zam yapıldığını anımsatan Güler, 19 aydır elektriğe zam yapılmadığını, hatta indirim yapıldığını ifade etti. 
     Elektriğe zam yapmamalarını yerli kaynak kullanımına ağırlık vermeyle sağladıklarını kaydeden Güler, şöyle devam etti 
     ''İktidara geldiğimizde yerli kaynak kullanım oranı yüzde 37 idi. Tedbir almasaydık bu oran yüzde 25'e düşecekti. Biz yerli kaynaklara bağlı bir politika takip ettik ve yerli kaynak kullanımını yüzde 'lere çıkardık. Suyumuzu, kömürümüzü elektrik üretiminde kullanmaya başladık. Halbuki geçmişte alınan doğalgazın yüzde 65'i elektrik üretiminde kullanılıyordu. Doğalgazı şimdi daha çok, şehirlerin havasının temizlenmesinde kullanacağız. Bunun için de 65 kaynağa doğalgaz gidiyor. Yerli kaynaklarla elektrik üreteceğiz, doğalgazı da havayı temizlemekte kullanacağız. Bunu sağlarsak enerjide daha sağlıklı bir politika uygulamış olacağız.'' 
     
     PETROL VE DOĞALGAZ ARAMA ÇALIŞMALARI 
     Petrol ve doğalgaz arama çalışmalarına ağırlık verdiklerini anlatan Güler, arama çalışmalarını geçen yıl 2'ye katladıklarını belirterek, ''Bu yıl da geçen yılı 2'ye katlayacağız. Yani 4'e katlamış olacağız'' dedi. 
     Arama çalışmalarında doğalgaz ve petrol bulma ihtimalinin yüksek olduğunu söyleyen Güler, ''Doğalgaz ve petrol bulup ithalatı azalttığımız zaman kalkınmanın önündeki engel olan pahalı enerji noktasında büyük avantajlar sağlamış olacağız'' diye konuştu. 
     Yolsuzluklarla çok sıkı şekilde mücadele ettiklerini kaydeden Güler, konuşmasını şöyle sürdürdü 
     ''Kucaklar dolusu dosyayı Meclis'e götürdük. Yolsuzluk ve usulsuzlüklerle çok sıkı mücadele başlattık. Çünkü bunlar sizin cebinizden giden paralardı. Aldanmış ve aldatılmış psikolojisine sokuyordu. 
     17 yılda doğalgazla ilgili 5 bin kilometre çelik boru döşenmiş. Biz bunu 17 ayda yapmaya çalışıyoruz. Bu da aşkla şevkle olur.'' 
     
     SAĞLIK BAKANI AKDAĞ 
     Erzurum için çok önemli bir gün yaşandığını ifade eden Sağlık Bakanı Akdağ da, Türkiye'nin daha temiz yakıta, daha temiz şehirlere ihtiyacı olduğunu, bunun geleceğin ihtiyacı olduğunu söyledi. 
     Türkiye'nin çok önemli merhaleler geçirdiğini, enflasyonun tek haneli rakamlara indirildiğini anlatan Akdağ, ''İsrafa son veren, yolsuzlukları azaltan çalışmalarla buraya geldik'' dedi. Enflasyonun aşağı çekilmesinin, hükümetin çalışması kadar, insanların da ona inanmasında önemli bir faktör olduğunu kaydeden Akdağ, ''Doğalgaz ihalelerinin 19 ayda yapılıp, temellerinin atılması ülkemizdeki bir zihniyet değişiminin ürünüdür. Her gün daha iyiye doğru birlikte hareket edeceğiz'' diye konuştu. 
     Erzurum'da yapılan yatırımları anlatan Akdağ, afet konutlarının ihalesinin ay içinde yapılacağını ve yıl sonuna kadar hak sahiplerine teslim edileceğini belirterek, kentte ayrıca spor, bilişim ve sosyal liselerinin yanı sıra istinat mahkemesinin de kurulacağını bildirdi. 
     
</TEXT>
</DOC>
