<DOC>
<DOCNO> 240077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonspo48.html </URL>
<DATE> 2004/05/14/ </DATE>
<TIME> 20.53 </TIME>
<AUTHOR>  </AUTHOR>
<HEADLINE>
Fenerbahçe Şampiyonluk kupası ve madalyaları aldı 
</HEADLINE>
<TEXT>

     Birinci Süper Futbol Ligi'nde, 2003-2004 sezonu şampiyonluğunu geçen hafta yapılan Denizlispor maçının ardından ilan eden Fenerbahçe, şampiyonluk kupası ve madalyalarını, Malatyaspor ile yapılan ligin son maçı öncesi, Devlet Bakanı ve Başbakan Yardımcısı Mehmet Ali Şahin'in elinden aldı. 
     Karşılaşma öncesi saha içinde kurulan platforma çıkan futbolcular ve teknik heyete, sarı-lacivert kaşkol takarak sahaya gelen Devlet Bakanı ve Başbakan Yardımcısı Şahin ile Futbol Federasyonu Başkanı Haluk Ulusoy tarafından önce madalyaları takıldı. Şahin, sonra şampiyonluk kupasını kaptan Ümit Özat'a verdi. Fenerbahçe Kulübü Başkanı Aziz Yıldırım da platformda yer alarak futbolcularını ve teknik heyetini tek tek kutladı. 
     Futbolcular ve taraftarlar, kupa töreni sırasında birlikte tezahürat yaparken, daha sonra kupayla şampiyonluk turu attılar. 
     Öte yandan, maç öncesi futbolcular ısınırken, şampiyonluk kupası Fenerbahçeli futbolcuların ısındığı sahanın ortasına konuldu. 
     
     "SOY İSTİFA'' 
     Fenerbahçeli taraftarlar, kupa töreni öncesi ve sırasında Futbol Federasyonu Başkanı Haluk Ulusoy'a büyük tepki gösterdi. 
     Stat hoparlörlerinden Haluk Ulusoy'un anons edilmesinin ardından, tüm tribünler Ulusoy aleyhine tezahürat yaptı. Tribünler uzun süre ''Ulusoy istifa'' diye tempo tuttu. 
     Ulusoy'un, Bakan Şahin ile kupa töreni için sahaya inmesiyle birlikte protestolar arttı. Taraftarlar yine hep bir ağızdan Ulusoy'u istifaya davet etti. 
     Kupa töreninin ardından, sahadan protokol tribününe çıkan Ulusoy'a, küçük bir Fenerbahçe bayrağı atıldı. Bayrak, Futbol Federasyonu Başkanı'nın sırtına isabet etti. Ayrıca, Ulusoy'a çok sayıda bozuk para da atıldı. 
     
     ULUSOY GİTTİ 
     Futbol Federasyonu Başkanı Haluk Ulusoy, kupa töreninin ardından stattan ayrıldı. 
     Ulusoy'u, kulüp ikinci başkanı Nihat Özdemir kapıya kadar geçirip uğurladı. 
     Bu arada, kapalı tribünde açılan bir pankartla da Futbol Federasyonu protesto edildi. ''Trabzon Futbol Federasyonu Yönetmeliği'' yazısı yer alan pankartta, ayrıca Trabzonspor-Diyarbakırspor maçında sahaya atılan yabancı maddeler temsili şekilde çizilip, cezasının 1 maç olduğu yazılarak, bordo-mavililere ceza verilmemesi protesto edildi. 
     
     PROTOKOL TRİBÜNÜNDE İZDİHAM 
     Fenerbahçe-Malatyaspor maçında, protokol tribününde izdiham yaşandı. 
     Tribünde Devlet Bakanı ve Başbakan Yardımcısı Mehmet Ali Şahin, İstanbul Valisi Muammer Güler, Büyükşehir Belediye Başkanı Kadir Topbaş, 1. Ordu Komutanı Orgeneral Yaşar Büyükanıt, Futbol Federasyonu Başkan Vekili Ata Aksu, Milli Takımlar Teknik Direktörü Ersun Yanal, eski Milli Takımlar Teknik Direktörü Şenol Güneş de yer aldı. 
     
     KADROYU BOZMADI 
     Fenerbahçe'nin son lig maçında, teknik direktör Christoph Daum, Denizlispor karşılaşmasındaki ilk 11'i sahaya sürdü. 
     Alman teknik adam, sakatlığı nedeniyle iki maçtır forma giyemeyen Fatih Akyel'i, bu oyuncunun isteği üzerine yedekler arasına aldı. 
     -Futbolcular maçtan önce ısınırken, tribündeki taraftarlara futbol topları attı. 
     -Fenerbahçeli futbolcular sahaya ''Şehit analarına tüm yıldızlar feda olsun'' yazılı pankartla çıktı. 
     -Fenerbahçeli futbolcular, seremoni sonrası basın mensuplarına takım halinde poz verdi. 
     
</TEXT>
</DOC>
