<DOC>
<DOCNO> 240265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/soneko08.html </URL>
<DATE> 2004/05/15/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Yükselen dolar, pamuk üreticisini sevindirdi... 
</HEADLINE>
<TEXT>

     Çukurova Bölgesi'ndeki pamuk fiyatlarının 750 bin liradan, 2 milyon 100 bin liraya yükselen grafiğinin, doların artışı ve dış piyasanın etkisi ile orantılı olduğu belirtildi. 
     Ziraat Mühendisleri Odası ZMO Adana Şube Başkanı Ayhan Barut, AA muhabirine yaptığı açıklamada, dünya piyasalarındaki pamuk üretiminin ve fiyatlarının yükselmesi ile yurtiçi döviz kurundaki artışın pamuk borsasında hareketliliğe neden olduğunu kaydetti. 
     Barut, stoklar kullanıldığı için fiyatların Temmuz ayına kadar yüksek seviyelerde devam edebileceğini söyledi. 
     Pamuk fiyatlarındaki artışın birinci derecede üreticileri sevindirdiğini kaydeden Barut, şunları söyledi 
     ''Pamuk fiyatlarının yükselmesi üretici ve ÇUKOBİRLİK gibi kooperatifler için iyi haber. Üretici bu yolla para kazanıp, kara geçerse önümüzdeki yıllarda pamuk ekimi artar. Bu da iç piyasayı canlandırıp, dış piyasaya bağımlı olmaktan kurtarır. Fiyat artışı talepteki artışın da işareti. Üreticilerin ellerindeki malı satmak için uygun bir fırsat oluştu. Birliklerin stoklarında bulunan pamukların erimeye başlaması, üreticilerin dışında birliklerin, çırçır fabrikalarının da kazanmasına, dolayısıyla istihdama katkı sağlayacak.'' 
     
     DIŞ PİYASADAKİ YÜKSELİŞ 
     Adana Çiftçiler Birliği Başkanı Cumali Doğru da, dolar kurundaki yükselmeye ek olarak, ithal pamuk fiyatlarındaki artışın, Çukurova pamuk piyasasını etkilediğini kaydetti. 
     Piyasa şartlarına göre pamuk fiyatının daha da yükselmesi gerektiğini ifade eden Doğru, şöyle devam etti 
     ''Adana'da pamuk fiyatı 2 milyon 500 bin liraya kadar çıkmış, ancak daha sonra dış piyasa etkisiyle düşüşe geçmişti. İthal pamuk fiyatı ve dolar endeksi, Türk pamuk piyasasını yeniden canlandırdı. 
     Yurtiçinde çok sayıda firma da pamuk talebinde bulunuyor. Ürünün az olup, taleplerin artması fiyatı otomatik olarak yükseltti. Ancak, birincil neden dış piyasa ve dolar artışı. Üretici ve birlikler bu işten karlı çıkma yollarını aramalı.'' Adana Ticaret Borsası Başkanı Fethi Coşkuntuncel ise Türkiye'deki pamuk üretiminin tüketimi karşılamadığını, bunun da fiyat artışlarında önemli rol oynadığını kaydetti. 
     Adana Ticaret Borsası'nda, geçen ay kilosu 1 milyon 700 bin lira civarında seyreden Çukurova pamuğu, son günlerde borsada 2 milyon liranın üstünde alıcı buluyor. Çukurova Pamuk Yerfıstığı ve Yağlı Tohumlar Tarım Satış Kooperatifleri Birliği'nin ÇUKOBİRLİK şu anda depolarında yaklaşık 10 bin ton pamuk bulunuyor. 
     
</TEXT>
</DOC>
