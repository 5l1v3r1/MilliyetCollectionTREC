<DOC>
<DOCNO> 219953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/yazar/akyol.html </URL>
<DATE> 2004/03/05/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Avrupa, İslam, milliyetçilik 
</HEADLINE>
<TEXT>

   
   TÜRKİYE'Yİ ziyaret eden Avrupalı gazetecilere Doğan Medya Grubu'nun verdiği akşam yemeğindeyim. Fransız gazeteci Midol-Monnet ile sohbet ediyorum. Kendisi, Avrupa'nın önde gelen haber kanallarından EuroNews'in Genel Yayın Müdürü. Türkiye'nin AB üyeliğini destekliyor. Gerekçesi şu 
   - Müslüman bir toplum olarak Türkiye'nin AB üyesi olması, İslam dünyasına Batı'nın iyi bir mesajı olacağı gibi, Avrupa'da Hıristiyan fundamentalizminin yükselmesini de önler 
   Küreselleşme çağında Avrupa'da Hıristiyan fundamentalizminin yükselebileceğini söyleyen Midol-Monnet diyor ki 
   - Türkiye'nin AB üyesi olması Avrupa'da dini çoğulculuğu geliştirir, çoğulculuk fundamentalizmin gelişmesini frenler 
   Evet, Midol - Monnet'nin söyledikleri sosyolojik bir gerçektir Araya politik çatışma girmemek kaydıyla, farklılıkların bir arada olması hoşgörüyü geliştirir... 
   AB sürecinin Türkiye'de irticayı güçlendireceği korkusu da, aynı sebeple, paranoyadan ibarettir. 
   
   PEKİ, Türkiye'nin AB üyesi olmasını gerektiren başka faktörler yok mu Şu cevabı veriyor 
   - Türkiye çok geniş bir pazar, hem yatırım, hem sürüm için... Ayrıca Türkiye'nin stratejik önemi şimdi daha iyi görülüyor ve Avrupa'nın buna ihtiyacı var... 
   Fransız meslektaşıma göre, Türkiye uzun süre Avrupa'da "Amerika'nın kolu" gibi görülüyordu. Ama Irak meselesinde böyle olmadığı anlaşılmış. Son reformlar da Türkiye'nin 'sivil demokratik' imajını güçlendirmiş. 
   Madem öyle, Türkiye konusunda Chirac niye susuyor Cevabı şöyle 
   - Gözettiği iç ve dış dengeler var. Ama neticede Türkiye ile müzakerelerin başlamasına destek vereceğine inanıyorum. 
   Solcu olduğunu belirten Midol-Monnet diyor ki 
   - AKP muhafazakar bir parti ama AB üyeliği, demokrasi ve çoğulculuk gibi konularda Avrupalı sosyal demokratlara benziyor Sizin sol ise Avrupa'daki sağcı partiler gibi 
   Kendisine hak verdim. 
   
   BELÇİKA deyince üç bölgeli, üç dilli, üç halklı, zayıf merkezli federasyon modelini hatırlamamak mümkün mü 
   Bizdeki bazı Kürt aydınlarının böyle bir model istediklerini biliyorum. Masamızdaki Belçikalı gazeteci Didier de Lafontaine'e bunu sordum. Güldü 
   - Belçika modelinin hiçbir sırrı, hiçbir sihirli formülü yoktur ve Belçika'ya özgüdür. Türkiye için düşünülemez. İstanbul'da kaç Kürt yaşıyor Bu kadar iç içe geçmiş bir nüfus yapısında o tür modeller söz konusu olamaz. 
   Meselenin milliyetçilikler çatışmasına dönüşmesi felaket olur. 
   Yine farklılıkların iç içe geçmesi halinde hoşgörünün ve farklılıklarla birlikte beraber yaşamayı sağlayacak ortak değerlerin geliştirilmesi meselesi... 
   Midol-Monnet'nin "fundamentalizme karşı çoğulculuk" tezini çok önemli buluyorum etnik sorunlar açısından da geçerlidir. 
   Küreselleşme insanlarda hem evrenselleşme hem etnik, bölgesel ve dini köklerine sarılma duygusu yaratıyor. Zenginlik de olabilir, "medeniyetler çatışması" da... 
   Türkiye cihan tarihinde "medeniyetler barışması" gibi bir role adaydır. 
   Bunu engellemek isteyenlerin vebali ağır olur Türkiye içinde ve Avrupa'da... 
   
      
   
   
</TEXT>
</DOC>
