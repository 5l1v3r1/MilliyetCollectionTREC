<DOC>
<DOCNO> 225444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sondun35.html </URL>
<DATE> 2004/03/25/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Denktaş'tan yanıt Verheugen'i ciddiye almayın 
</HEADLINE>
<TEXT>

     KKTC Cumhurbaşkanı Rauf Denktaş, kendisi için ''Halkın büyük kesimini temsil etmiyor'' iddiasında bulunan AB Komisyonu'nun genişlemeden sorumlu üyesi Günter Verheugen'in ''ciddiye alınmaması gerektiğini'' söyledi. 
     Denktaş, NTV'de yayımlanan ''NTV'ye Sorun'' programında Verheugen'in sözleriyle ilgili görüşlerinin sorulması üzerine şunları söyledi 
     ''Verheugen'i ciddiye almamanız lazımdır. Dönemin sonuna gelmiş bir bürokrattır. Kıbrıs meselesinde Rumlardan yana ağırlığını koymuş birisidir. Beni daima engel olarak görmüştür, Türklerin de Avrupa Birliği'ne girmesine engel olarak görmüştür. Benim kimi temsil edip etmediğim seçimlerde meydana çıkar. Dolayısıyla benim seçimlerin 1,5 yıl sonra olacaktır. Verheugen eğer gaipten haber almışsa, benim hakkımda bunu söylemişse, kendisinin bileceği bir iştir. Kendisi herhalde bundan mahçup olur.'' Denktaş, Kıbrıs Türk tarafının müzakerelerde vereceği tavizlerin azamisini verdiğini, konfederasyondan federasyona dönüşün de başlı başına bir taviz olduğunu kaydederek, Rumların hiçbir taviz vermediğini ve tavize yanaşmadığını söyledi. 
     Rumların bu tavrının iyi sorgulanmasını isteyen Denktaş, Kıbrıs Türklerine 1963'ten 1974'e kadar verilen hasarın tazminatının ödenmesi gerektiğini, Rumların buna da yanaşmadığını belirtti. 
     
</TEXT>
</DOC>
