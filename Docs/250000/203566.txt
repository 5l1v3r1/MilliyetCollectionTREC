<DOC>
<DOCNO> 203566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/son/sontur24.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fotokopili 'Yeşil Kart' uygulaması geliyor... 
</HEADLINE>
<TEXT>

     Sağlık Bakanı Recep Akdağ, ''Yeşil kartlı hastalarda ilaç israfını önlemek ve hak edenlerin sağlık hizmetlerinden daha kolay faydalanmasını sağlamak için fotokopili yeşil karne uygulamasına geçiyoruz'' dedi. 
     Ulaştırma Bakanlığı ve Sağlık Bakanlığı'nın 2004 yılı bütçeleri TBMM Genel Kurulu'nda kabul edildi. 
     Recep Akdağ, milletvekillerinin eleştirilerini yanıtlarken bakanlığı döneminde uygulamaya koydukları, ''Sağlıkta Dönüşüm Programı'' ile sağlık hizmetlerinde bir zihniyet değişikliğini öngördüklerini ve bir yılın sonunda bu programın başarısını görmekten mutluluk duyduğunu ifade etti. Bu anlamda bakanlığının ilk icraatlarından birisinin, vatandaşların hastanelerde rehin tutulması ayıbını ortadan kaldırmak olduğunu kaydeden Akdağ, ''Artık gazete ve televizyonlarda Borcunu ödemeyen vatandaş hastanede rehin kaldı haberleri eskiden olduğu kadar yer almamaktadır. Nadir de olsa böyle bir uygulama yapan kurumun üzerine de süratle gittiğimizi bilmenizi isterim'' dedi. 
     Sağlık Bakanlığı'nın ülkenin sağlık potansiyelini tespit etmek ve kaynakları verimli ve etkin bir şekilde kullanmak için Türkiye Sağlık Envanteri çalışması başlattığını hatırlatan Akdağ, 4 ayda tamamlanan bu çalışma sonunda 81 ilin değerlendirmesinin yapıldığını söyledi. 
     Yeşil kartlı hastalarda ilaç israfını önleme, hak edenlerin sağlık hizmetlerinden daha kolay faydalanmalarını sağlamak üzere ''Fotokopili Yeşil Karne Uygulaması''na geçileceğini belirten Akdağ, bu kartların değişiminin 13 Şubat 2004 tarihine kadar tamamlanacağını bildirdi. 
     Vatandaşların herhangi bir ayrıma tabi tutulmaksızın tüm sağlık kurum ve kuruluşlarından yararlanmalarını sağlayan uygulamalar başlattıklarını kaydeden Akdağ, ''Bu anlamda muhalefet milletvekillerinin SSK hastalarının hastane dışındaki eczanelerden ilaç almalarını eleştirmelerini anlamıyorum. Sadece sloganlarla konuşanların bu zihniyet değişikliğini anlamaları zor olacaktır. Ama halk bu yaklaşımları en iyi şekilde değerlendirecektir.'' dedi. 
     Akdağ, Sağlık Bakanlığı bütçesinin bir yılda yüzde 25 oranında artırılmasının da muhalefet tarafından görmezden gelindiğini belirterek, bu oranın önümüzdeki bütçelerde daha artırılacağını söyledi. 
     
     SAĞLIK ÇALIŞANININ MAAŞI 
     Doktorlara mecburi hizmet uygulamasını düzenleyen kanunun yürürlükten kaldırdıklarını hatırlatan Akdağ, sağlık çalışanlarına daha yüksek maaşla sözleşmeli personel uygulamasının yolunu açtıklarını belirtti. Akdağ, bu uygulamanın CHP programında yer alan ifadelerle de örtüşmesinin ülke adına sevindirici bir gelişme olduğunu da kaydederek, ''Bize düşen görev 1960'ların sağlık sistemini ve bu sitemin mantık yapısını 21. yüzyıl Türkiye'sinin değişmiş şartlarına uyarlamaktır'' diye konuştu. 
     Genel Kurul'da, milletvekillerinin sorularının Ulaştırma Bakanı Yıldırım ve Sağlık Bakanı Akdağ tarafından yanıtlanmasının ardından bakanlık bütçeleri oylanarak kabul edildi. 
     TBMM Genel Kurulu'nda, Milli Eğitim Bakanlığı, Sanayi ve Ticaret Bakanlığı, YÖK ve üniversitelerin 2004 yılı bütçelerinin görüşmelerine geçildi. 
     
</TEXT>
</DOC>
