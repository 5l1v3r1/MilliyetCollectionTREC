<DOC>
<DOCNO> 233491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/soneko24.html </URL>
<DATE> 2004/04/21/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
IMF Türkiye etkileyici sonuçlar vermeye devam ediyor 
</HEADLINE>
<TEXT>

     Uluslararası Para Fonu IMF Türkiye temsilcisi Odd Per Brekk, Türkiye'nin uyguladığı ekonomik programın etkileyici sonuçlar vermeye devam ettiğini söyledi. 
     Brekk, Türkiye ekonomisindeki ana hedefler olan, ekonomik büyüme, enflasyonla mücadele ve sağlıklı bir kamu borcunun sürdürülmesinde olumlu sonuçlar alındığını kaydetti. 
     Odd Per Brekk, enflasyondaki düşüşün ise programın asıl başarısı olduğunun altını çizdi. 
     Brekk, ekonomide, 2004 yılı kamu maliyesi hedeflerine ulaşılmasını güvence altına alacak telafi edici mali tedbirler göz önünde bulundurularak alınan 7 katrilyon liralık, Gayri Safi Milli Hasıla'nın GSMH yüzde 1.7'sini ihtiva eden önlemle, GSMH'nın yüzde 6.5'i olarak hedeflenen bu yılki faiz dışı bütçe fazlası hedefinin tutturulabilir bir şekilde seyrettiğini vurguladı. 
     
     NİYET MEKTUBU'NDA, IMF'DEN İSTENEN MUAFİYETLER... 
     Niyet Mektubu'nda, bütçe, para tabanı ve KİT'lerdeki atıl istihdam konularında olmak üzere üç kriterde muafiyetlerin bulunduğunu belirten Brekk, İcra Direktörleri Kurulu'nun, ekonomik programın yolunda gittiğinden emin olması nedeniyle, 7. Gözden Geçirme'de, üç kriterdeki muafiyet isteğini kabul ettiğini söyledi. 
     Brekk, bütçeye ilişkin muafiyetin, bir ''uygulanabilme muafiyeti'' olduğunu, toplam kamu sektörü faiz dışı fazlasına ilişkin 2004 yılı Mart ayı sonu performans kriteri gerçekleşmeleri belli olmadığından, bütçe konusundaki bu muafiyetin, teknik olarak 8. Gözden Geçirme'ye ertelendiğini ifade etti. 
     
     KİT'LERDEKİ ATIL İSTİHDAM... 
     KİT'lerdeki atıl istihdamın giderilmesine ilişkin 2003 yılı Aralık ayı sonu performans kriteri yerine getirilemediğinden, bu kriterin uygulanmamasının talep edildiğini de hatırlatan Brekk, atıl istihdamda hükümetin önlemleriyle toplam istihdam indiriminde, hedeflerin de aşıldığına dikkati çekerek, ancak KİT'ler bazında bazı rakamların tutmadığını belirtti ve toplam sayıda hedefin de aşılması sebebiyle, bu konudaki kriterden, bu gözden geçirmede Türkiye'nin muaf tutulduğunu bildirdi. 
     7. Gözden Geçirme çerçevesinde, IMF'ye verilen Niyet Mektubu'nda, yeni takvim çerçevesinde zamanında izlemeye imkan vermek üzere, faiz dışı fazlaya ilişkin olarak KİT'lerin hariç tutulduğu ilave bir performans kriteri oluşturulmuştu. 
     
     PARA TABANI... 
     Mektup'ta, enflasyondaki düşüşe ve bankaların zorunlu karşılıklarındaki artışa bağlı olarak artan reel para talebi doğrultusunda, yılın kalan dönemindeki para tabanı hedeflerinin yükseltilmesinin teklif edildiği belirtiliyor. 
     Brekk, bunun gerekli bir muafiyet olduğunu, çünkü Türkiye ekonomisindeki istikrar ve ekonomiye olan güvenin artması neticesinde, Türk Lirası'na olan talebin arttığını, enflasyondaki düşüşe paralel olarak da para tabanının, tavanı aştığını kaydetti. 
     
     KIBRIS KONUSU... 
     Brekk, Kıbrıs konusuna ilişkin olarak ise bunun siyasi bir konu olması nedeniyle, IMF'nin alanının dışına çıktığını vurguladı. 

     
</TEXT>
</DOC>
