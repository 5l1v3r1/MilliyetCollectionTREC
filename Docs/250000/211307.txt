<DOC>
<DOCNO> 211307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sontur08.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Kuvvetli bir arabuluyuca önem veriyoruz 
</HEADLINE>
<TEXT>

     Dışişleri Bakanı Abdullah Gül, Kıbrıs'ta çözüm konusunda Türkiye'nin tutumunun dünya tarafından artık daha iyi anlaşıldığını kaydetti. 
     Gül, Bakanlığa gelişinde gazetecilerin gündemdeki konulara ilişkin sorularını yanıtladı. Gül, arabulucu konusunda konuşmak için erken olduğunu belirterek, "Türkiye'nin yeni bir pozisyonu var, bu da gayet iyi algılanmıştır bütün dünya tarafından. Şimdiye kadar uzlaşmaz bilinen herşeye hayır diyen sanki Türkiye gibi bir manzara vardı, ama bu son çalışmalarla ortaya çıktı ki bu böyle değildir" dedi. Gül, Ada da çözümün 1 Mayıs'dan önce gerçekleşmesi için büyük bir gayret gösterdiklerini belirterek, "Ada'nın gerçekleri üzerine Annan Planı'nı referans alarak bir çözüm için uğraşılacak. Ümit ediyoruz ki Rum tarafı da aynı karşılığı verir" dedi. 
     Gül, çözüm sürecinin hızlandırılması için çok kuvvetli ve tarafsız bir kişinin devreye girmesinin Türkiye'nin çok önem verdiği konulardan biri olduğunu belirtti. Bakan Gül, isim konusunda, "Şimdilik bir şey söylemeyeyim, ama kuvvetli katkısı olacak bir isim muhakka ki Türkiye'nin terhicidir" diye konuştu. 
     
     KKTC YÖNETİMİ DE HEM FİKİR 

     Abdullah Gül, KKTC Cumhurbaşkanı Rauf Denktaş ile KKTC Başbakanı Mehmet Ali Talat ve Başbakan Yardımcısı Serdar Denktaş'ın da ortaya çıkan son tutumu desteklediklerini kaydetti. Gül, çalışmaların tüm tarafların istişaresiyle devam edeceğini bildirdi. Gül, konuyla ilgili olarak geniş bir mutabakat olduğunu vurguladı. 
     Gül, ABD'nin Yunanistan'ı, "Rum tarafına çözüm için teşvik etmesi" yönünde uyardığı haberlerini doğruladı. Gül, bu uyarının Türkiye tarafından takdirle karşılandığını kaydetti. "Herşey sadece Türk tarafından beklenmemelidir" diyen Gül, Rum tarafının da üzerine düşeni yapması halinde çözüm ümidinin doğacağını belirtti. 
     Suriye ve İsrail arasında Türkiye'nin arabuluculuk yapması konusuna ilişikin olarak ise Gül, bir süredir bu konuda çalışmalar olduğunu anımsattı. Gül, "Türkiye bölgenin önemli bir ülkesi olarak, komşularıyla çok iyi ilişkiler içerisinderdir. Komşularının karşı karşıya kaldığı problemleri çözmekte de katkı yapmayı arzu etmektedir. 
     Bununla ilgili perde arkasında bir çok çalışmalar da yapılmıştır" dedi. Gül, önümüzdeki günlerde Türkiye'nin bölgedeki bütün sorunların çözümünde katkısının daha çok olacağını ümit ettiğini ifade etti. 
     
</TEXT>
</DOC>
