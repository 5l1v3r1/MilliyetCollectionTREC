<DOC>
<DOCNO> 209187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/ekonomi/eko13.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin halka arzı 12 - 13 Şubat'ta 
</HEADLINE>
<TEXT>

   
   Fenerbahçe Sportif hisselerinin halka arzına aracılık edecek konsorsiyumun lideri Deniz Yatırım'ın Genel Müdürü Cafer Bakırhan, halka arz fiyatının 10- 12 bin lira aralığında belirleneceğini ve satışı şubat ayının 12 - 13'ünde yapmayı planladıklarını açıkladı. 
   
   Hedef 100 bin yatırımcı 
   Bakırhan, amaçlarının oldukça geniş bir konsorsiyum oluşturmak ve Türkiye'nin her tarafına bir şekilde bu hisselerin satışını yapmak istediklerini söyledi. İlk etapta en azından 100 bin yatırımcıya ulaşmayı hedeflediklerini ifade eden Bakırhan, "Toplam 3 milyon 750 bin lotluk bir halka arz olacak. Bunun yüzde 50'sini küçük bireysel yatırımcılara ayıracağız. Minimum 1 lot maksimum bin lot vereceğiz. Dolayısıyla başvuran herkes mutlak suretle en azından bir hisse alacak. Büyük miktarlarda alımı da 1000 lotla sınırlayacağız. Yüzde 10'unu Fenerbahçe kongre üyelerine ayırdık" dedi. Bakırhan, yurtdışında tanıtıma 26 Ocak'ta gidileceğini söyledi. Bakırhan, tanıtım toplantısını Fenerbahçe dernekleriyle birlikte organize ettiklerini belirtti. 
   
   
</TEXT>
</DOC>
