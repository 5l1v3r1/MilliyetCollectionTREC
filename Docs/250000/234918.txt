<DOC>
<DOCNO> 234918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/soneko40.html </URL>
<DATE> 2004/04/26/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
İş Bankası'ndan 3 ayda 157.8 trilyon net kar... 
</HEADLINE>
<TEXT>

     İş Bankası, yılın ilk üç ayında enflasyona göre düzeltilmiş mali tablolarında 157.8 trilyon lira net kar açıkladı. 
     İş Bankası'ndan yapılan açıklamaya göre, Ocak-Mart döneminde bankanın brüt karı da 458.6 trilyon lira olarak gerçekleşti. 
     İş Bankası Genel Müdürü Ersin Özince, yaptığı değerlendirmede, bankanın bir önceki yılda olduğu gibi bu yılın ilk üç ayında da iyi bir performans gösterdiğini vurgulayarak, Mart ayı sonu itibarıyla toplam aktifinin 32.3 katrilyon lira düzeyine ulaştığını ve 2003 yılı sonuna göre TL kalemlerinin toplam bilanço içindeki ağırlığının arttığını kaydetti. 
     Bankanın toplam TL mevduatının yıl sonuna göre yüzde 9.3'lük artışla 9.5 katrilyon liraya ulaştığını belirten Özince, TL tasarruf mevduatının da yüzde 9.6'lık artışla 6 katrilyon lirayı aştığını bildirdi. 
     İçinde bulunulan dönemde faiz marjlarındaki göreceli üstünlüğü nedeniyle TL'de kaynak yaratmanın son derece önemli olduğuna işaret eden Ersin Özince, yıl sonuna göre TL kredilerinin yüzde 14.3 oranında artarak 5.2 katrilyon liraya çıktığını, toplam kredi portföyü içinde en önemli payı oluşturan bireysel kredilerin ise yüzde 37'lik bir orana sahip olduğunu kaydetti. 
     Mart sonu itibarıyla İş Bankası'nın komisyon gelirlerinin personel giderlerinin tamamını karşılayabilecek düzeye ulaşarak 176.9 trilyon lira olduğunu belirten Özince, düşük enflasyon dönemlerinde daralan marjlar nedeniyle bu tür faiz dışı gelirlerin, karlılığın sürdürülebilmesi açısından son derece önemli olduğunu vurguladı. 
     Bankanın öz kaynaklarının yıl sonuna göre yüzde 15 artarak 6.4 katrilyon liraya ulaştığına dikkati çeken Özince, ''İş Bankası, müşterilerinin güveni ve güçlü öz kaynak yapısıyla yılın kalan bölümünde de karlılığını muhafaza ederek daha hızlı bir büyüme gösterecektir'' dedi. 
     
</TEXT>
</DOC>
