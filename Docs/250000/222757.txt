<DOC>
<DOCNO> 222757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sondun66.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'ya terör saldırısı tehdidi... 
</HEADLINE>
<TEXT>

     Kendisini ''Yüce Allah'ın Kulları'' ismiyle tanıtan bir örgütün, Fransa'yı, saldırı düzenleyeceği yolunda tehdit ettiği bildirildi. 
     Adalet Bakanlığı, Paris savcılığının bu tehdit üzerine ön soruşturma başlattığını açıkladı. 
     Açıklamada, Fransız topraklarında ve Fransa'nın yurt dışındaki çıkarlarına yönelik eylem yapılacağı yolundaki tehdidin, doğrudan Başbakan Jean-Pierre Raffarin'in muhatap alınarak ve Le Parisien gazetesi aracılığıyla yapıldığı bildirildi. 
     Bakanlık açıklamasında, gazete aracılığıyla ulaştırılan tehdidin önemi ve ciddiyeti konusunda yorum yapmak için erken olduğu belirtildi. 
     
     Gerekçe yeni yasa 

     Fransa'yı saldırılarda bulunacağı yolunda tehdit eden örgütün, dini simge ve giysilerin devlet okullarında yasaklanmasını öngören yeni yasayı gerekçe gösterdiği bildirdi. 
     Le Parisien gazetesi yönetimi, Başbakan Jean-Pierre Raffarin'e iletilmek üzere kendilerine postalanan mektupta, geçen ay parlamentoda onaylanan yasanın, terör saldırısı için gerekçe gösterildiğini açıkladı. 
     Gazete yönetimi, saldırı tehdidiyle ilgili mektup konusunda, terörle mücadele şubesini haberdar ettiklerini belirtti. 
     Adalet Bakanlığı, bugün yaptığı açıklamada, kendisini ''Yüce Allah'ın Kulları'' ismiyle tanıtan bir örgütün, Fransa'yı saldırı düzenleyeceği yolunda tehdit ettiğini duyurmuştu. 
     Adalet Bakanlığı, Paris savcılığının bu tehdit üzerine ön soruşturma başlattığını açıklamıştı. 
     Fransa'da devlet okullarında türban, kippa ve haç kolyelerin yasaklanması, ülke genelinde olduğu kadar yurt dışında yoğun tartışmalara neden olmuştu. 
     
</TEXT>
</DOC>
