<DOC>
<DOCNO> 227452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/spor/spo03.html </URL>
<DATE> 2004/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan dört koldan 
</HEADLINE>
<TEXT>

   Galatasaray'ın Almanya'da Miroslav Klose için nabız yokladığı ortaya çıktı. Yönetim Kurulu, Beşiktaş'ın gündemindeki Hırvat Prso'yu da takibe başladı 
      
   Gürsoy temas kurdu 
   SARI - Kırmızılı kulüp, yüklü transfer listesi arasından en uygun isimleri renklerine bağlamayı hedefliyor. Bu amaçla yoğun bir çalışma içine giren yönetimin, Almanya'daki görüşmeler sırasında Kaiserslautern'in ünlü golcüsü Miroslav Klose ile de temas kurduğu öğrenildi. İkinci Başkan Ergun Gürsoy'un, Alman oyuncunun menajerleri ile masaya oturduğu bildirildi. Ancak Klose'nin yeni sezon için Werder Bremen ile el sıkıştığı öğrenildi. 
   
   Hamit misillemesi 
   GALATASARAY, ezeli rakipleri Beşiktaş'ın transfer etmeye çalıştığı Hırvat Prso için de devreye girdi. Fransa'nın Monaco takımında forma giyen ve sezon sonunda serbest kalacak olan golcü oyuncu için menajerler aracılığıyla bağlantıya geçildiği öğrenildi. Beşiktaş'ın, Hamit Altıntop ile ilgilenip, fiyat arttırması üzerine, Galatasaray'ın misilleme yolunu seçtiği ileri sürüldü. Daha önce Mondragon için de iki kulüp karşı karşıya gelmişti. 
   
   Ümit Karan seferberliği    Tartışma çıktı 
   CEZALI Hakan Şükür'ün, Beşiktaş derbisinde oynamayacak oluşu Galatasaray'da sıkıntı yarattı. Hagi, sakatlığı tam olarak geçmeyen Ümit Karan'ın maça yetiştirilmesi talimatını verdi. Ümit Karan dün idman sonunda verilen taktik konusunda Batista ile tartıştı. Sakatlığı süren Ergün düz koşu yaparken, sağ ayağında ödem nedeniyle sakatlığı bulunan Ömer salonda çalıştı. Grip olan Hasan Şaş idmana katılmadı. Çalışma sonrası 1905 Galatasaraylı İşadamları Derneği yöneticileri oyunculara baklava ikram etti. Bu arada kaleci antrenörü olarak düşünülen Taffarel dün İstanbul'a geldi. 
   
   Bücür büyüdü    EFSANEVİ eski oyuncu Pele'nin seçimini yaptığı Dünya'nın en iyi yüz futbolcusu arasında kendilerine yer bulan Emre Belözoğlu, kaleci Rüştü ve Hagi ile özel fotoğraf çekimleri yapıldı. FIFA'nın 100. kuruluş yıldönümü kapsamında yapılan değerlendirme sonunda bir albüm oluşturulacak, sağlanacak gelir 160 projenin desteklenmesinde kullanılacak. 
   
   Aysal'ın rüyası    GALATASARAY'IN AIG hisselerini 23.5 milyon dolar karşılığında alarak kulübü rahatlatan Unit Grup'un sahibi Ünal Aysal, en çok istediği şeyin üyelik şeklinin değişmesi olduğunu açıkladı. Aysal, "Keşke kongrede karar alınsa ve üye adedimizi yüzbinlere çıkarabilsek. Böylece ekstra gelir girdisi sağlanır. Ancak holdingleşme ile büyüyebilir ve Ronaldo, Beckham gibi oyuncuları alabiliriz" dedi. 
   
   Analiz ettiler    TANJU Çolak, Florya'da Teknik Direktör Gheorghe Hagi ile bir araya geldi. Yaklaşık iki saat süren görüşmede eski milli oyuncunun daha önce Fenerbahçe'nin hocası Christoph Daum'a da önerdiği analiz programını anlattığı ve detaylı bilgi verdiği öğrenildi. Hagi'nin, rakip takımların ve oyuncuların analizlerini içeren programdan Beşiktaş maçı öncesinde yararlanmayı düşündüğü bildirildi. 
   
   
</TEXT>
</DOC>
