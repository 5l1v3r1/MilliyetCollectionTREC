<DOC>
<DOCNO> 239530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonyas15.html </URL>
<DATE> 2004/05/12/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Kahveyi yudum yudum iç, uyanık kal 
</HEADLINE>
<TEXT>

     Bütün gün yudum yudum içilen kahvenin, sabahları uyanmak için içilen büyük bir fincan kahveden daha etkili olduğu belirtildi. 
     Chicago'daki Rush Üniversitesi'nde görevli bilim adamları, gün boyu yudum yudum kahve içildiği zaman kafeinin beyindeki uyku merkezlerine daha güçlü etki yaptığını tespit ettiler. 
     Uyku uzmanı James Wyatt, vücutta bir yandan düzenli aralıklarla ''melatonin'' adındaki uyku hormonunun salgılandığını, öte yandan uykuya geçmek için kolaylık sağlayan, kendi kendini düzenleyen bir sistemin var olduğunu ve bu sistemde ''adenosin'' isimli molekülün önemli rol oynadığını kaydetti. 
     Adenosinin, uyku ve özellikle derin uyku için çok önemli olduğu biliniyor. 
     Adenosin miktarının, uyanık kalma süresiyle birlikte arttığını belirten Wyatt, kahve ya da çaydaki kafeinin, adenosinin etkisini önlediğini söyledi. Wyatt'ın teorisine göre, uykusuzlukla mücadelede başarılı sonuç alınması için, kafein miktarının adenosin miktarıyla paralel artması gerekiyor. 
     Araştırmaya, 28,5 saat uyumalarına izin verilmeyen 16 kişi katıldı. Kahve yerine kafein içeren hap kullanan bilim adamları, katılımcıları iki gruba ayırdılar. Birinci grup düzenli aralıklarla kafein haplarını içti. İkinci grup ise çok sayıda hapı bir kerede yuttu. 
     Birinci gruptaki kişiler, konsantrasyonu ölçen testlerde daha iyi sonuç aldılar. 
     Bilim adamları, gece çalışmak zorunda kalan kişilere, kahve ya da çayı güne yayarak içmelerini önerdi, ancak kahve içerek uykusuz kalmaya her zaman başvurulmamasını vurguladılar. 
     Araştırma, Sleep dergisinde yayımlandı. 
     
</TEXT>
</DOC>
