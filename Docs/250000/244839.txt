<DOC>
<DOCNO> 244839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonyas14.html </URL>
<DATE> 2004/06/02/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Gençler cinsellikte korunmayı bilmiyor Hastalıklar hızla artıyor... 
</HEADLINE>
<TEXT>

     İngiltere'de cinsel yolla bulaşan hastalıkların gençler arasında hızla yayılmaya devam ettiği bildirildi. 
     Kamu Sağlığını Koruma Ajansı'nın parlamentoya sunduğu rapora göre, İngiltere'de cinsel yolla bulaşan bel soğukluğu gonore hastalığı, 1995 ile 2002 yılları arasında 13 ila 19 yaşlardaki genç erkeklerde görülme oranı tam üç kat arttı. 
     Hastalığın aynı yaş grubundaki kızlardaki artış hızının da hemen hemen aynı olduğu belirtildi. 
     Chlamydia enfeksiyonunun da aynı dönemde genç erkeklerde görülme sıklığının dört kat arttığı ve her 100 bin erkeğin 234'ünde bu enfeksiyonun görüldüğü ifade edildi. 
     Chlamydia enfeksiyonunun, 100 bin genç kızdan 760'ında tespit edildiği kaydedildi. Yapılan araştırmalarda, genital yaralar, uçuklar ve benzeri rahatsızlıklara yol açan virüslere, diğer hastalıklara göre daha az rastlandığı, fakat bu virüslerin de eskiye oranla daha sık görüldüğü ifade edildi. 
     Bu arada bazı kuruluşlar, cinsel yolla bulaşan hastalıkların gençler arasında artışından hükümeti sorumlu tutarken, Sağlık Bakanlığı, gençleri hastalıklar ve tehlikeleri konusunda uyarmak için üst üste kampanyalar düzenlendiğine dikkat çekti. 
     Cinsel yolla bulaşan hastalıklara karşı mücadele amacıyla kurulan sivil toplum kuruluşları ise bu kampanyalarda gençlerin tek eşliliğe ve cinsel ilişki sırasında korunmaya özendirilmesini istiyor. 
     
</TEXT>
</DOC>
