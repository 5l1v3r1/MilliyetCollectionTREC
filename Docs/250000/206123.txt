<DOC>
<DOCNO> 206123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/guncel/gun09.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hekim adayları 'tiryaki' çıktı 
</HEADLINE>
<TEXT>

   ANKARA ANKA 
   
   Tıp Fakültesi öğrencileri üzerinde yapılan bir araştırma, hekim adaylarının sigara tiryakisi olduğunu ortaya koydu. Çukurova Üniversitesi ÇÜ Tıp Fakültesi Halk Sağlığı Anabilim Dalı Öğretim üyesi Doç. Dr. Elçin Yoldaşcan ve Prof. Dr. Şinasi Akdemir'in ÇÜ Tıp Fakültesi öğrencileri arasında gerçekleştirdiği anket çalışması, tıp öğrencilerinin sigaraya daha düşkün olduğunu ortaya koydu. Sigara içme sıklığı ve etki eden faktörlerin araştırıldığı ankete Tıp Fakültesi'nde okuyan 1. ve 6. sınıf öğrencileri katıldı. Anket sonuçlarına göre, sigarayı deneme oranı 1. sınıflarda yüzde 57.2, 6. sınıflarda yüzde 75 olarak belirlendi. Ankette 1. sınıf öğrencilerinin yüzde 7.6'sı, 6. sınıf öğrencilerinin de yüzde 42.9'unun sigara içtiği ortaya çıktı. Tıp öğrencileriyle yapılan anket çalışmasıyla sigara içmeye etki eden unsurlar arasında "cinsiyet, alkol alma, kardeşlerin sigara içmesi ve daha ileri sınıfta olmak" gibi koşulların etkili olduğu sonucuna ulaşıldı. 
   
   
</TEXT>
</DOC>
