<DOC>
<DOCNO> 246775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sondun30.html </URL>
<DATE> 2004/06/10/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Necef'te bir karakolun kontrolü Sadr milislerine geçti 
</HEADLINE>
<TEXT>

     Irak'ın Necef kentinde polisle çatışan, radikal Şii lideri Mukteda Sadr'a bağlı milislerin, bir karakolun kontrolünü ele geçirdiği bildirildi. 
     Görgü tanıkları, El Sadr milislerinin, Hz. Ali Türbesi'ne 250 metre uzaklıktaki Gari karakolunun denetimini ele geçirdiğini, binayı yağmaladığını ve polis araçlarını yaktığını söylediler. 
     Necef valisi Adnan El Zurufi, karakola gönderilen takviye ekibin de El Sadr milislerince bozguna uğratıldığını belirterek, ''Sorunu mümkün olduğunca kısa sürede çözeceğiz. Amerikalılardan yardım isteyeceğiz'' dedi. 
     Bu arada hastane yetkilileri ve milisler, çatışmada ölenlerin sayısının 4'e yükseldiğini, bunlardan 2'sinin ''Mehdi Ordusu'' milisleri olduğunu, çatışmada 13 kişinin yaralandığını bildirdi. 
     Polis ve görgü tanıkları, çatışmanın, yetkililerin karakol yakınındaki bir otobüs durağında hırsız olduğundan şüphelenilen kişileri gözaltına almaya çalışması üzerine çıktığını kaydetti. 
     Şii lideri Mukteda Sadr'a bağlı ''Mehdi Ordusu'' milisleri ve Amerikan askerleri, 5 Haziran'da ülkedeki kutsal kentlerde çatışmanın sona erdirilmesi için ateşkes ilan etmişti. 
     
</TEXT>
</DOC>
