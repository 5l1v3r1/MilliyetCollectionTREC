<DOC>
<DOCNO> 226219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/guncel/gun05.html </URL>
<DATE> 2004/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis, İstanbul'u istemiyor 
</HEADLINE>
<TEXT>

   İstanbul Emniyeti'nde görevli 8500 polis, amirlerin tayin erteleme tekliflerini reddedip 'şark görevi'ne gitmeyi seçti. Batı'ya gelecek polislerin de çoğunluğu İstanbul'u tercih etmiyor... 
   TOLGA ŞARDAN Ankara 
   
   İstanbul Emniyet Müdürlüğü kadrosundaki yaklaşık 30 bin polisten 8500'ü, "şark tayin sırası" gereği çeşitli illere atanacak. Polisler, amirlerinin tayin erteleme tekliflerini kabul etmedi. Batı illerine tayin olacak personelin büyük çoğunluğu da İstanbul'u tercih etmedi. 
   Ekonomik sorunlar ve çalışma şartları İstanbul'da görev yapan polislerin belini büktü. Maaşlarda yıllardır iyileştirme yapılamamasının yanı sıra, büyük kentlerdeki kira sorunu, polislerin küçük il ve ilçeleri tercih etmesine neden oldu. 
   
   Şartlar ağır... 
   İstanbul'da da polislerin dörtte üçünün lojman ve kira sorunlarının yanı sıra ağır şartlar altında görev yapması, bu kentten ayrılmak istemelerinde önemli rol oynadı. 
   Teşkilatta her yıl yapılan "doğu - batı" tayinleri kapsamında, bu yaz da İstanbul'dan 8500 polis, ikinci bölge olarak adlandırılan doğu ve güneydoğu illerine tayin olacak. 
   
   İptal yok 
   Emniyet Genel Müdürlüğü Personel Daire Başkanlığı'nın planlaması uyarınca "şark tayini" için hazırlık sırası gelen personel, iptal veya erteleme talebinde bulunmadı. 
   
   Gelmek isteyen de yok 
   Şark hizmetlerini tamamlayıp batı illerinde görev sırası gelen personelin büyük çoğunluğu da İstanbul'u tercih etmedi. 
   İstanbul Emniyet Müdürü Celalettin Cerrah, özellikle memur düzeyindeki personele lojman ya da kira yardımı yapılmasıyla sorunun bir ölçüde çözülebileceğini söyledi. 
   
   
   
</TEXT>
</DOC>
