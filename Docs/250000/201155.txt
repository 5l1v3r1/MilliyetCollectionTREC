<DOC>
<DOCNO> 201155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/soneko32.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Babacan'ın ODTÜ'deki konuşmasına, protesto engeli... 
</HEADLINE>
<TEXT>

     Devlet Bakanı Ali Babacan'ın açılış konuşmasını yapacağı, ODTÜ İşletme Topluluğu tarafından düzenlenen ''Türkiye Ekonomisi'' konulu panel, protesto nedeniyle ertelendi. 
     ODTÜ'de saat 11.00'de başlaması gereken panel öncesi, TKP'li olduklarını belirten bir grup öğrenci, çeşitli sloganlar atarak panelin yapılmasını engelledi. 
     ODTÜ İşletme Fakültesi Bölümü öğretim üyelerinden Adil Oran, öğrencilere müdahale ederek ''bugünkü toplantıdan bizim amacımız bilgi edinmedir. Farklı görüşlere sahip olabilirsiniz. Ama başkalarının bilgi edinme hakkını protesto edemezsiniz'' ifadesini kullandı. 
     Protestocu öğrenciler slogan atmayı sürdürürken, panel düzenleyicisi İşletme Fakültesi öğrencileri de ''dışarı, dışarı'' şeklinde bağırarak karşılık verdiler. 
     İşletme Fakültesi öğrencileri, protestocuların dışarı çıkmalarını istediler. Karşılıklı iki grup arasındaki sözlü sataşmalar ve konuşmalar ise sonuç vermedi. 
     Çağrılara rağmen protestocu öğrenciler, panelin yapılacağı salonu terk etmezken, bunun üzerine ODTÜ Rektör Yardımcısı Prof. Dr. Ahmet Acar devreye girdi ve kısa bir konuşma yaptı. 
     Prof. Acar, ''bu toplantı ODTÜ tarihine, hürriyetler kısıtlandığı için yapılamamıştır diye geçecektir'' dedi. 
     Prof. Acar, bir grup öğrencinin düşünce özgürlüğünü kısıtlama hakkı olmadığını belirterek, yine bir grup öğrencinin kimin konuşacağına, kimin konuşmayacağına karar veremeyeceğini söyledi. 
     Bu tür olayların üniversite öğrencilerinin sahip olacakları zenginliği azalttığına işaret eden Prof. Acar, ODTÜ'de yaklaşık 20 bin öğrencinin öğrenim görmekte olduğunu ve değişik fikirleri olmasının da gayet normal olduğunu vurgulayarak, herkesin başkasının siyasi görüşüne saygılı olması gerektiğini kaydetti. 
     Protesto yüzünden panelde konuşamayan Devlet Bakanı Ali Babacan ise ODTÜ'de yaklaşık 1 saatlik bekleyişin ardından üniversiteden ayrıldı. 
     Çıkışta gazetecilerin sorularını yanıtlayan Babacan, panelin ertelendiğini, okul yönetimi ile öğrencilerin toplantının başka bir tarihte yapılmasını uygun gördüklerini belirtti. 
     Babacan, diğer sorulara cevap vermeden üniversiteden ayrıldı. 

     
</TEXT>
</DOC>
