<DOC>
<DOCNO> 246727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/spor/spo02.html </URL>
<DATE> 2004/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener dükk nı açtı 
</HEADLINE>
<TEXT>


Ümit Özat dün bir yıllık yeni sözleşmeye imza atarken, Asbaşkan Mahmut Uslu, "Tatile gideceği için ilk onunla mukavele yaptık. Dükkanı açtık, şimdi sıra diğerlerinde" dedi 

CÜNEYT KARAKAYA 


'Görevimi yaptım' 
FENERBAHÇE Kaptanı Ümit Özat, dün sözleşmesini bir yıl daha uzattı. Kalamış'taki kulüp binasında yeni mukaveleye imza atan Sarı - Lacivertli futbolcu, "Kaptan olmanın hissi yükümlülükleri var. Ben de bu imzayla görevimi yerine getirdiğime inanıyorum. Bundan sonraki başarılarda pay sahibi olmak istiyorum. Futbolu Fenerbahçe'de bırakmak adına elimden geleni yapmaya çalışıyorum" ifadesini kullandı. 

'Alex kurtarıcı değil' 
İMZA töreninde yer alan Asbaşkan Mahmut Uslu ise son dönemde Fenerbahçe Kaptanı olarak kimsenin futbolu bırakmadığını hatırlattı, "Ümit'in sözleşmesinin bir artı sonsuz opsiyonlu olacağını ümit ediyoruz" diye konuştu. Uslu şöyle devam etti "Yeni transferlerimizden Alex dünya çapında bir futbolcu, ancak kurtarıcı değil. Tatile gideceği için ilk olarak Ümit ile sözleşme yeniledik. Dükkanı açtık, sıra diğerlerinde." 

Alex geliyor 

18 Haziran'da İstanbul'da 
FENERBAHÇE'NİN Brezilya'da üç yıllık sözleşme imzalattığı Alex'in İstanbul'a geliş tarihi belli oldu. Brezilyalı yıldız, "www.alex10.com.br" adresli kendisine ait internet sitesinde, 18 Haziran'da yola çıkacağını ve 19 Haziran'da İstanbul'da olacağını açıkladı. 

Milli Takıma alındı 
PARREİRA tarafından milli takıma alınan sambacı Türkiye'de iki gün kaldıktan sonra ülkesine dönecek. Temmuzda yapılacak Güney Amerika Kupası'nda forma giyecek olan Alex, Brezilya finale yükseldiği taktirde Fenerbahçe'nin Almanya kampına katılamayacak. 

Deniz gün sayıyor 

GENÇLERBİRLİĞİ'NDEN Deniz, salı günü Fenerbahçe'ye imza atacak. Nihat Özdemir, Başkent ekibiyle de bir sorun kalmadığını belirtti. Ayrıca mecbur olmamalarına rağmen Gençlerbirliği'ne bir miktar bonservis bedeli ödenecek. 

Güneş'in bekleyişi 

SÖZLEŞMESİ sona eren Ali Güneş, Fenerbahçe'nin çağrısını bekliyor. Milli Takım'dan döndükten sonra yönetimden kimsenin kendisini aramadığını vurgulayan başarılı futbolcu, "Şimdilik beklemedeyim. Ne zaman çağırırlarsa o zaman görüşeceğiz" diye konuştu. 

Sorin tartışıldı 

ALEX'E imza attıran As Başkan Hakan Bilal Kutlualp dün yurda döndü ve Yönetim Kurulu'nun Kadıköy'de yaptığı zirveye katılıp rapor verdi. Toplantıda yabancılardan birinin gönderilip yerine Arjantinli Sorin'in alınması konusu tartışıldı. 

Yıldıray Hertha'da 

GALATASARAY ve Fenerbahçe'nin yanısıra Borussia Dortmund ile Celtic'in de peşinde olduğu Yıldıray Baştürk, Hertha Berlin'e transfer oldu. Fenerbahçe ve Galatasaray'ın daha yüksek tekliflerini geri çeviren milli futbolcu dün Alman kulübü ile üç yıllık sözleşme imzaladı. Hertha Berlin menajeri Dieter Hoeness, "Berlin'e çok klas bir futbolcu kazandırdığımız için mutluyuz" dedi. 


</TEXT>
</DOC>
