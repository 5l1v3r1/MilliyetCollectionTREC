<DOC>
<DOCNO> 209595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sondun06.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
BM-Irak-ABD görüşmeleri başlıyor... 
</HEADLINE>
<TEXT>

     BM, Irak ve koalisyon güçleri arasındaki müzakereler bugün New York'ta yapılıyor. 
     BM kaynaklarından verilen bilgiye göre Genel Sekreter Kofi Annan yerel saatle 09.00'da TSİ 16.00 , önce Irak Geçici Yönetim Konseyi GYK üyeleriyle bir araya gelecek. Bu toplantıya Konsey başkanı Adnan Paçacı'nın yanı sıra Abdülaziz El Hakim ile Mesut Barzani katılacak. 
     Annan yarım saat sürecek bu görüşmeden sonra Paul Bremmer başkanlığındaki koalisyon geçici otoritesi temsilcileriyle buluşacak. Daha sonra taraflar saat 10.00'da TSİ 17.00 üçlü bir toplantı için bir araya gelecekler. Yerel saatle 11.30'da TSİ 18.30 sona ermesi beklenen bu toplantıdan sonra Genel Sekreter Kofi Annan bir basın toplantısı düzenleyerek görüşmeler hakkında kamuoyunu aydınlatacak. 
     Irak GYK üyeleri yerel saatle 17.00'da TSİ 24.00 Güvenlik Konseyi'nin kapalı toplantısına katılarak görüşlerini açıklayacaklar ve Konsey üyelerinin sorularını cevaplandıracaklar. Bu toplantıda Annan'ın da hazır bulunacağı öğrenildi. 
     
     ABD, BM'YE BASKI YAPIYOR 
     BM'deki diplomatik kaynaklar, Bağdat'ta geçici hükümet kurulması konusundaki çabalara katılması için Washington'un BM'ye baskı yapmakta olduğunu ifade ettiler. 
     BM'nin Irak'taki sürece direkt olarak katılması hususunun gerek koalisyon yetkilileri, gerekse Irak GYK heyeti tarafından Annan'a iletileceğine kesin gözüyle bakılıyor. 
     Annan ise hem Irak'ta henüz asayişin tam olarak sağlanamaması hem de BM'nin oynayacağı rolün açık seçik belirtilmemiş olması nedeniyle böyle bir görevi üstlenmeye şimdilik hazır görünmüyor. 
     
     GEÇİCİ HÜKÜMET NASIL KURULACAK 
     Washington tarafından hazırlanan plana göre 1 Temmuz'da görevi devralması beklenen geçici hükümet, Irak'ın 18 eyaletinde oluşturulacak yerel komiteler tarafından belirlenecek. Ancak Iraklı dini lider Ayetullah Sistani'nin bu yöntemin demokratik olmadığını belirtmesinden sonra Irak'ın özellikle güney kesimlerinde Washington planı aleyhine gösteriler yapılmaya başladı. 
     ABD, BM'nin bu komitelerin organize edilmeleri ve meşru sayılmaları çabalarına katkıda bulunmasını istiyor. Amerikan planına göre ulusal meclisi oluşturacak ve anayasayla seçim yasasını kaleme alacak delegasyonlar da yine yerel komiteler tarafından belirlenecek. Bu plan yürürse Irak'ta seçimlerin 2005 yılında yapılması öngörülüyor. 
     
     BM SADECE DİNLEYECEK 
     Buna karşılık BM'nin tutumuna açıklık getiren Annan'ın yardımcılarından biri, ''bu toplantı bizim açımızdan bir karar toplantısı olmayacak. Tarafların ne söyleyeceklerini dinleyeceğiz bizden beklentileri konusunda düşüneceğiz ve bu yerel komitelerin nasıl çalışacakları konusundaki görüşümüzü belirleyeceğiz'' diye konuştu. 
     Bu arada Paul Bremer'in BM'deki toplantı öncesinde Beyaz Saray'da ABD Başkanı George W.Bush ile bir araya gelmesinin de BM yöneticilerini huzursuz ettiği, özellikle de Annan'ın durumdan rahatsız olduğu diplomatik kaynaklar tarafından ifade edildi. 
     
</TEXT>
</DOC>
