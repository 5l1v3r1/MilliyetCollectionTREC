<DOC>
<DOCNO> 234421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sonsiy05.html </URL>
<DATE> 2004/04/24/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Demirel hastalandı evinde istirahat ediyor 
</HEADLINE>
<TEXT>

     9. Cumhurbaşkanı Süleyman Demirel, rahatsızlığı nedeniyle bugün konuşma yapacağı panele katılamadı. 
     Türk Veteriner Hekimleri Birliği'nin 50. kuruluş yıldönümü dolayısıyla düzenlenen ''Cumhuriyetin 100. Yılında Veteriner Hekimlik'' konulu panelde konuşacağı bildirilen Demirel, rahatsızlığı nedeniyle panele katılamadı. 
     Evinde dinlendiği öğrenilen Demirel'in sağlık durumunun iyi olduğu bildirildi. 
     AA muhabirinin sorularını yanıtlayan Demirel'in özel doktoru Aylin Cesur, Demirel'in sağlık durumunun son derece iyi olduğunu ifade ederek, evinde dinlendiğini söyledi. 
     Cesur, Demirel'in dün akşam Ankara Özel Güven Hastanesi'nde check - up yaptırmasının da rutin kontrol olduğunu belirtti. 
     Geçtiğimiz ay yapılması gereken check - up'da bazı tetkiklerin zaman yetmediği için bitirilemediğini kaydeden Cesur, dün akşam bunların tamamlandığını hatırlattı. 
     Aylin Cesur, hafta sonunu dinlenerek geçirmesini önerdiği Demirel'in, bu nedenle Veteriner Hekimleri Birliği'nin paneline katılamadığını ifade etti. 
     
</TEXT>
</DOC>
