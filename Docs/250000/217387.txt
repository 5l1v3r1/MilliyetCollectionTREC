<DOC>
<DOCNO> 217387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sondun22.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sardunya adasına küçük uçak düştü 6 ölü 
</HEADLINE>
<TEXT>

     İtalya'nın Sardunya Adası'nda bu sabah düşen Cessna 500 tipi küçük uçakta bulunan 6 kişinin hayatını kaybettiği bildirildi. 
     Aermed şirketine ait, parçalanan uçağın enkazı, Cresia dağının zirvesine yakın bir bölgede bulundu. 
     Roma'dan TSİ 06.00'da kalkan uçak, en son 06.50 sularında Cagliari'deki kuleyle irtibata geçti. Pilot Zullmer, kuleden iniş için gerekli bilgileri aldıktan birkaç dakika sonra uçak radardan kayboldu. 
     Alarma geçirilen bölgedeki askeri ve sivil güvenlik ekiplerinin yaptığı aramalar sonucunda uçağın dağlık bölgede düştüğü tespit edildi. 
     Uçak, sağlık sektöründe ulaştırma hizmetleri için kullanılıyordu. Roma'dan Sardunya Adası'ndaki Cagliari kentine kalp nakli için organ taşıyan uçakta 2 kişilik mürettebat, 2 hekim ve 2 hemşire bulunuyordu. 
     Uçağın düştüğü dağlık kesim şiddetli rüzgar nedeniyle riskli bölge olarak niteleniyor. 
     
</TEXT>
</DOC>
