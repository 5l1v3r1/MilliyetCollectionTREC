<DOC>
<DOCNO> 201470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/guncel/agun.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'KARA SES' operasyonu 
</HEADLINE>
<TEXT>

   Almanya, Kaplancılar'a savaş açtı. 5500 polis, 1150 ev ve işyerine baskın düzenledi. Çok sayıda silah ele geçirildi. Metin Kaplan ile 4 yandaşı gözaltına alındı. Kaplan ve 3 kişi sorgunun ardından serbest kaldı 
      FRANKFURT Milliyet 
   
   Almanya, önceki sabah Kaplancılar'a karşı ülke çapında gerçekleştirilen büyük bir operasyonla uyandı. 5500 polisin katıldığı operasyonlarda Kaplancılar'a ait 1150 ev ve işyeri arandı. Bol miktarda silah ve merminin ele geçirildiği baskınlarda Metin Kaplan ile birlikte beş kişi gözaltına alındı. Kaplan ve 3 yandaşı sorgularının ardından serbest bırakılırken, bir kişi tutuklanması istemiyle sorgu h kimliğine sevk edildi. 
   
   Sabaha karşı baskın 
   Alman güvenlik birimleri, faaliyetleri 8 Aralık 2001'de İçişleri Bakanlığı'nca yasaklanan İslami Cemiyet ve Cemaatleri Birliği İCCB üyelerinin yeniden örgütlendiği gerekçesiyle önceki sabah büyük bir operasyon gerçekleştirdi. Federal Suç Dairesi ve eyalet polisleri, Kaplancılar'a Baden - Württemberg, Bavyera, Berlin, Bremen, Hessen, Hamburg, Aşağı Saksonya, Kuzey Ren Vestfalya, Rheinland - Pfalz, Saarland, Saksonya, Schleswig - Holstein ve Thüringen eyaletlerinde eşzamanlı baskınlar düzenledi. 
   
   Didik didik arandı 
   Operasyonlar sırasında Kaplancılar'a ait ev ve işyerleri didik didik arandı. Çok sayıda silah, mermi ve propaganda malzemeleri ele geçirildi, cep telefonları ve bilgisayarlara el konuldu. Baskınlarda, örgütün yasaklı yöneticisi Metin Kaplan'la birlikte beş kişi gözaltına alındı. 
   Federal Suç Dairesi'nce ifadesi alınan Kaplan ve 3 yandaşı daha sonra serbest bırakıldı. Gözaltında tutulan bir kişi ise, tutuklanması istemiyle sorgu h kimine gönderildi. 
   Essen'den koordine edilen baskınlarda, Kaplan'ın lideri olduğu sözde "Halife Devleti"nin faaliyette olduğunu kanıtlayacak deliller arandığını belirten İçişleri Bakanı Otto Schily, baskınların hukuk ve devlet düzenini hiçe sayanlara karşı uyarı niteliği taşıdığını vurguladı. Schily, "Halife Devleti'nin yasaklama kararına karşı yapılacak her girişim, sert şekilde cezalandırılacak" dedi. 
   
   Kaplan'a soruşturma    Karlsruhe kentinde bulunan Federal Başsavcılık da, "Kara Ses" Cemalettin Kaplan'ın oğlu olan İCCB yöneticisi Metin Kaplan ve derneğin dört eski üyesi hakkında soruşturma başlatıldığını bildirdi. Kaplan'ın, yasaklı olmasına rağmen İCCB'nin faaliyetlerini sürdürmek, derneğin dört eski üyesinin de bazı hedeflere yönelik saldırılar planlamak, adı "Beklenen Asrı Saadet" olarak değiştirilen "Ümmeti Muhammed" adlı dernek dergisini almak ve dağıtmakla suçlandığı bildirildi. 
   
   
   
</TEXT>
</DOC>
