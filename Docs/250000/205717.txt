<DOC>
<DOCNO> 205717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sondun22.html </URL>
<DATE> 2004/12/31/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Asya felaketi tüm dünyada yılbaşı partilerini iptal ettiriyor 
</HEADLINE>
<TEXT>

     Güney Asya'da yüzbinden fazla insanın canına mal olan deprem ve tsunami felaketi nedeniyle dünyada birçok kentte yeni yıl partileri iptal ediliyor. 
     Her yıl yeni yıl kutlamalarına ilk başlayan Sydney de, geleneksel partiye katılanların tsunamide ölen 125 bin kişiyi anması planlanıyor. 
     İsveç, Norveç, Finlandiya ve Almanya'da yeni yılda ölen ve kayıplar için bayrakların yarıya indirilmesi planlanırken, Paris'te ünlü Champs Elysees bulvarında ışıklandırılan ağaçlar siyahlara bürünüyor. 
     Sri Lanka, Tayland ve Singapur'da yeni yıl partileri kutlamaları yerini saygı duruşlarına bırakırken, İtalya'daki birçok kentte planlanan yeni yıl partileri iptal edilerek burada harcanacak para felaketzedelere gönderilecek. İtalyan kentlerinden Bologna ve Toruna partileri, Napoli, Bolzano, Padova ve Benevento ise geleneksel havai fişek gösterilerini iptal ediyor. Almanya'da Yeni Yıl'ı kutlayacak 1 milyon kişinin toplanacağı Berlin'deki Brandenburg Kapısı yakınında bayraklar yarıya iniyor. 
     Norveç'te yeni yıl kutlamaları gücünü yitirirken, milyarder Kjell Inge Rokke'un yapacağı dev havai fişek gösterisi iptal edildi. 
     
     SYDNEY'DE SAYGI DURUŞU YAPILDI 

     Asya'nın güneyinde meydana gelen deprem ve tsunami felaketinde 120 binden fazla insanın hayatını kaybetmesi nedeniyle dünya yeni bir yıla buruk giriyor. 
     Yeni yıl kutlamalarına ilk başlayan Sydney'de, saatler gece yarısını vurduğunda, ünlü limanında havai fişek gösterisi bir renk cümbüşü yarattı. Bu sırada, hem katılımcılardan, hem de ekranları başındaki milyonlarca kişiden tsunami kurbanlarının anısına 1 dakikalık saygı duruşunda bulunulması istendi. 
     Yeni yıl kutlamasından birkaç saat önce de Avustralya ordusuna ait HMAS Kanimbla gemisi, felakette 80 bin kayıp veren Endonezya'nın Aceh bölgesine acil yardım malzemesi ulaştırmak üzere Sydney Limanı'ndan hareket etti. 
     Yüzyılın felaketi nedeniyle dünyanın birçok kentinde düzenlenmesi planlanan büyük yılbaşı partileri iptal edildi. Paris'teki Champs Elysees'de ışıklandırılmış ağaçlar siyahlara büründü. 
     Asya felaketinde şu ana kadar ölü sayısı 125 bini buldu. Felakette 6 binden fazla Avrupalı turist kaybolurken, 2200'ünün öldüğü kesinleşti. 
     
     VİYANA FLARMONİ PROGRAMINI DEĞİŞTİRDİ 

     Viyana Filarmoni Orkestrası'nın her yıl 1 Ocak sabahı verdiği ve Eurovizyon üyesi ülkelerin televizyonlarından da naklen yayımlanan yeni yıl konserinin bu yılki programının ''güney Asya'daki felaketzedeler için değiştirildiği ve Johann Straus'un Radetky Marşı adlı eserinin programdan çıkarıldığı'' açıklandı. 
     Güney Asya'daki felaket kurbanlarına da ''her şeye rağmen hayatın devam ettiği'' mesajını vermek istedikleri için yeni yıl konserini tümüyle iptal etmek istemediklerini belirten Viyana Filarmoni Orkestrası Şefi Lorin Maazel, hareketli bir parça olan Johann Straus'un Radetzky Marşı adlı eseri çıkardıklarını, ancak kapanıştaki Viyana valsını çalacaklarını söyledi. 
     Viyana Filarmoni Orkestrası Başkanı Clemens Hellsberg ise konserin ikinci yarısının başında bir konuşma yaparak, hem Avusturya hem de dünyanın çeşitli ülkelerindeki izleyicileri ''Güney Asya felaketi kurbanlarını yardıma çağıracağını'' belirtti ve kendisinin de orkestra adına bir bağış çekini BM-Dünya Sağlık Örgütü'ne teslim edeceğini kaydetti. 
     Avusturya'da başlatılan bağış kampanyasına da katılan Filarmoni Orkestrası'nın kurum olarak 100.000 euro bağışta bulunduğu bildirildi. 
     
     SCHRÖDER'İN BİLETİ AÇIK ARTTIRMADA 

     Viyana'ya yapacağı resmi ziyareti Güney Asya'daki felaket nedeniyle iptal eden Almanya Başbakanı Gerhard Schröder ve beraberindeki hükümet üyeleriyle Avusturya Başbakanı Wolfgang Schüssel ve kabine üyeleri için ayrılan konser biletlerinin de Avusturya radyosunda bugün düzenlenecek açık arttırmayla satılarak elde edilecek gelirin felaketzedeler için başlatılan, ''Nacbar in Not'' komşumuz darda kampanyasına yatırılacağı bildirildi. 
     
     HAVAİ FİŞEĞİ BELEDİYE BAŞKANI İPTAL ETTİ 

     Bu arada her yıl Viyana Belediyesi tarafından 31 aralık gecesi şehir parkında yapılan havai fişek gösterisinin de iptal edildiği açıklandı. 
     Belediye Başkanı Sosyal Demokrat Parti SPÖ üyesi Michael Haeupl, havai fişek gösteri için ayrılan 7.000 euro'yu Güney Asya'daki felaket kurbanları için başlatılan bağış kampanyasına yatıracağını söyledi. 
     Belediye Başkanı Haeupl, Viyana halkına da bir çağrıda bulunarak, yılbaşı gecesi için ''havai fişek, maytap, raket gibi patlayıcı maddeler satın almamalarını, bunun yerine felaketzedelere bağışta bulunmalarını'' istedi. 
     
</TEXT>
</DOC>
