<DOC>
<DOCNO> 227525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sondun29.html </URL>
<DATE> 2004/04/01/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Taliban'dan Almanya'ya Artık bizim düşmanımızsınız 
</HEADLINE>
<TEXT>

     Afganistan'daki Taliban komutanları, ''ülkedeki Alman askerlerinin kendilerine silahlarını doğrulttuklarını, bu nedenle Almanların da artık düşmanları olduğunu'' belirtti. 
     Zabul ilinin Taliban komutanı Molla Abdüllatif Hakimi, Welt gazetesinin muhabirine yaptığı açıklamada, ''Alman hükümeti ve ordusu Taliban'a ve İslamcı harekete karşı silahlarını doğrulttu. Bu nedenle onları artık düşman olarak görüyoruz. Tabii ki Alman askerlerine karşı mücadele edeceğiz'' dedi. 
     ''Taliban'ın tamamıyla hareket yeteneğine sahip olduğunu'' kaydeden Hakimi, Taliban lideri molla Muhammed Ömer'in bir Amerikan saldırısında ağır yaralandığı haberlerini de yalanladı. 
     Host bölgesi Taliban komutanı Saif Ul İslam da, ''Ülkenin güneydoğusunda 6000-7000 silahlı Taliban çatışıyor. Ayrıca yaklaşık 300 intihar komandosu var. Bunlar her an çeşitli kentlerde intihar saldırısı düzenlemek için hazır bekliyorlar. Tabii ki Almanlara karşı da mücadele ediyoruz. Bugüne kadar sadece Afganistan'da mücadele ettik. Ancak buradaki ya da diğer ülkelerdeki Müslümanları katletmeye devam ederseniz, savaşı sizin ülkenize de taşırız'' dedi. 
     Saif Ul İslam'ın yardımcısı Molla Abdullah da, ''Amerikalıları, İngilizleri, Almanları ve dostlarını yeninceye kadar durmayacağız'' diye konuştu. 
     
</TEXT>
</DOC>
