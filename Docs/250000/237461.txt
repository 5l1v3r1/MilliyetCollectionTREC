<DOC>
<DOCNO> 237461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sondun56.html </URL>
<DATE> 2004/05/05/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
DP'den istifa eden 2 milletvekili CTP ve BDH'yı ziyaret etti 
</HEADLINE>
<TEXT>

     KKTC'de Cumhuriyetçi Türk Partisi CTP -Demokrat Parti DP koalisyon hükümetinin DP kanadından istifa eden ve aralarında iki milletvekilinin de bulunduğu grubun oluşturduğu Özgür Düşünce Hareketi, siyasi partilere başlattığı ziyaretler çerçevesinde CTP ile Barış ve Demokrasi Hareketi BDH genel merkezlerini ziyaret etti. 
     BDH Genel Başkanı Mustafa Akıncı, heyeti kabulünde yaptığı açıklamada, ''24 Nisan referandumunda Kıbrıs Türk halkının 3'te 2'sinin 'evet' diyerek gösterdiği iradeyle verdiği mesajın sadece çözüm ve AB üyeliğiyle sınırlı olmadığını, içteki mevcut yapının sürüp gitmesini istemediğinin de mesajını verdiğini'' söyledi. 
     Akıncı, ''Biz bunu algılıyoruz. Hükümet de konuyu değerlendirip bu mesajı algılamak zorundadır'' dedi. 
     Mustafa Akıncı, ''adanın ilelebet bölünmüş kalamayacağı, Kıbrıs Türk tarafının Annan planını onaylayan taraf olarak, Rum tarafında referandumun tekrarlanmasına yardımcı olması gerektiği'' görüşünü dile getirdi ve ''adayı plan temelinde birleştirecek fırsatların gelecekte de yakalanabileceği inancını korumak istediklerini'' kaydetti. 
     CTP Genel Sekreteri Ferdi Sabit Soyer de, önemli ve ciddi günler yaşandığını belirterek, ''Kıbrıs Türk halkının Rumlar kadar hak eşitliği temelinde bir çözümün tarafı olmak ve AB'de yerini almak için istek sergilediğini'' söyledi. 
     Soyer, Cumhurbaşkanı Rauf Denktaş'ın tutumunu eleştirerek, istifasını istedi ve ana muhalefet Ulusal Birlik Partisi'ne de politikasını gözden geçirme çağrısı yaptı. 
     Ziyaretlerde konuşan bağımsız milletvekili Ahmet Kaşif, ''siyasi kriz yaratmak için değil, ülkenin önünü, ufkunu daha da açmak, genişletmek düşüncesiyle istifa ettiklerini'' belirterek, ''gelinen aşamada dıştaki çözüm ve AB hedefi yanında içteki dinamizmin de artık harekete geçirilmesi gerektiğini'' söyledi. 
     Kaşif, ''hükümetin sayısal olarak çoğunluğunun düştüğünü ve güven ortamı yaratmak zorunda olduğunu'' ifade ederek, ''yılın 5. ayına girilmiş olmasına rağmen 2004 bütçesinin halen gündeme getirilmemesini'' eleştirdi, hükümete 2004 bütçesini artık meclisin gündemine getirmesi konusunda çağrı yaptı. 
     Ahmet Kaşif, ''Eğer hükümet bütçesini getirir ve bütçe meclisten geçerse güvenoyu da almış olacaktır'' dedi. 
     
</TEXT>
</DOC>
