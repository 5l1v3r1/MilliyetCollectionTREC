<DOC>
<DOCNO> 213501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sondun24.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron, Yahudi yerleşimcileri Batı Şeria'ya yerleştirmeyi düşünüyor 
</HEADLINE>
<TEXT>

     İsrail Başbakanı Ariel Şaron'un, Gazze Şeridi'den çıkarmayı planladığı Yahudi yerleşimcileri Batı Şeria'ya yerleştirmeyi düşündüğü bildirildi. 
     Şaron'un sözcüsü Asaf Şariv, yaptığı açıklamada, Gazze'deki 17 Yahudi yerleşkesini boşaltmayı planladığını açıklayan Şaron'un birçok seçeneği incelediğini ve bunları Amerikalı yetkililere sunacağını söyledi. 
     Ariel Şaron'un bu planının hala tamamlanmadığını belirten sözcü, planın detaylarının 2 ya da 3 ay içinde tamamlanacağını kaydetti. 
     Sözcü, Gazze'deki Yahudi yerleşimcilerin Batı Şeria'ya gönderilmelerinin, düşünülen seçeneklerden biri olduğunu belirtti, ancak ayrıntıya girmedi. 
     Şaron'un sözcüsü, Ortadoğu temsilcileri William Burns ve Elliot Abrams oldukları tahmin edilen 2 Amerikalı yetkilinin, planı Şaron'la görüşmek üzere gelecek haftalar içinde İsrail'e gelmelerinin beklendiğini söyledi. 
     
     KUREY 
     Filistin Başbakanı Ahmed Kurey ise Şaron'un Yahudi yerleşkelerinin boşaltılması planını memnuniyetle karşıladıklarını, ancak Gazze'deki yerleşimcilerin Batı Şeria'ya yerleştirilmelerinin ''kabul edilemez'' olduğunu bildirdi. 
     Kurey, Batı Şeria'daki tüm Yahudi yerleşkelerinin de boşaltılması gerektiğini söyledi. 
     Filistin Başbakanı, Batı Şeria ve Gazze Şeridi'nin topraklarının parçası olduğunu ve bir taşını bile vermeyeceklerini kaydetti. 
     
</TEXT>
</DOC>
