<DOC>
<DOCNO> 218043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sonspo19.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Telekom'da Gümüşdağ istifa etti 
</HEADLINE>
<TEXT>

     İkinci Futbol Ligi A Kategorisi takımlarından Türk Telekomspor'da, teknik direktör Hayrettin Gümüşdağ görevinden istifa etti. 
     Çok başarılı bir sezon geçirdiklerini belirten Hayrettin Gümüşdağ, ''Sezon başından bu yana başarı grafiğimizi korumayı bildik. Hep üst sıralara oynadık. Sonunu getirmek, takımımı şampiyon yapmak isterdim ama olmadı. Yönetimle aramızda çıkan bazı idari problemlerden dolayı yollarımızı ayırmak durumunda kaldık. Dostça ayrıldık. Takımımın bundan sonraki başarıları da beni gururlandıracaktır'' diye konuştu. 
     Kendisinin hedefi olan bir teknik adam olduğunu ifade eden Gümüşdağ, bundan sonra da şampiyonluğa oynayan kulüplerden gelen önerilere açık olduğunu kaydetti. 
     
</TEXT>
</DOC>
