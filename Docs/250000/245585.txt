<DOC>
<DOCNO> 245585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sonsiy01.html </URL>
<DATE> 2004/06/05/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Güler "Enerji maliyetlerinin düşürülmesi çalışmaları sürecek" 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, enerji mliyetlerinin düşürülmesi için çalışmaların sürdürüleceğini bildirdi. 
     Güler, DYP Iğdır Milletvekili Dursun Akdemir'in soru önergesine verdiği yanıtta, yürüttükleri çalışma sonunda petrol ve doğalgaz fiyatlarında önemli indirimler sağlandığını düzenlemeler ve tasarruf önlemleri yoluyla elektrik fiyatlarına Kasım 2002'den bu yana zam yapılmadığını kaydetti. 
     Sanayi elektrik fiyatlarının yüzde 5 oranında düşürüldüğünü de anımsatan Güler, "Şu anda sanayiye uygulanan elektrik fiyatlarının yüksek olduğu bilinmektedir. Ancak, yeni piyasa yapısında maliyetleri yansıtan tarifelerin oluşturulmasıyla, sanayiye uygulanan elektrik fiyatlarının düşmesi beklenmekte olup, bu konudaki çalışmalarımız sürdürülmektedir" dedi. 
     Hilmi Güler, 2002 Kasım ayından bu yana TEFE'de yüzde 24.5 artış olmasına rağmen elektrik satış tarifesinde herhangi bir artış yapılmadığını, aksine TRT payının yüzde 3.5'ten yüzde 2'ye düşürülmesi sonucu 1 Mart 2003'ten geçerli olmak üzere tüm abone gruplarına yüzde 1.5 indirim yapıldığını anlattı. 
     
</TEXT>
</DOC>
