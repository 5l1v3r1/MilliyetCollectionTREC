<DOC>
<DOCNO> 221734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sondun19.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
"Diana soruşturması" İngiliz polisine 1 milyon sterline malolacak 
</HEADLINE>
<TEXT>

     Prenses Diana'nın ölümüyle ilgili olarak geçen ay İngiliz polisi tarafından başlatılan soruşturmanın en az bir yıl süreceği ve 1 milyon sterline mal olacağı açıklandı. 
     İngiltere'de konuyla ilgili olarak Kraliyet Başsavcısı'nın isteğiyle polis tarafından açılan bu ilk resmi soruşturma sırasında yüzlerce tanığın dinlenebileceği ve binlerce sayfalık yazılı ifade ve delilin değerlendirilmesinin gerekebileceğine dikkat çeken yetkililer, soruşturmanın 10 kişilik uzman ekip tarafından yönlendirildiğini bildirdi. 
     Metropolitan Polis Teşkilatı Başkanı Sir John Stevens'ın da çalışmaları yakından izleyip denetlediğini belirten Scotland Yard sözcüsü, Sir Stevens'ın Prens Charles'ın ifadesine başvurulmasının gerekmesi halinde bunu bizzat yapabileceğine işaret etti. 
     Sir John Stevens da konuyla ilgili soru üzerine, Kraliçe Elizabeth'in ifadesine başvurulup başvurulmayacağının henüz belli olmadığını belirtti. 
     Prenses Diana ve Dodi El Fayed'in hayatını kaybettiği 1997 yılındaki kazanın bir suikast olduğu iddialarını ilk ortaya atan Mısırlı işadamı Muhammed El Fayed'in ise soruşturmayı yürüten ekibe ilk ifadesini verdiği belirtildi. El Fayed'in bilgisine gerekirse yeniden başvurulabileceği bildirildi. 
     
</TEXT>
</DOC>
