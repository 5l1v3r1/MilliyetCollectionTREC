<DOC>
<DOCNO> 200897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sonspo08.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Galatasaray maçında favori biziz 
</HEADLINE>
<TEXT>

     Trabzonspor Kulübü Asbaşkanı Erol Tuna, Galatasaray maçında, rakiplerine oranla daha avantajlı olduklarını söyledi. 
     Tuna, Galatasaray maçını çok önemsediklerini kaydederek, ''İki takıma, hem puan hem de form grafiği açısından bakıldığında, biz daha avantajlı görünüyoruz'' dedi. 
     Gaziantepspor galibiyetiyle yeniden bir çıkış yakaladıklarını da ifade eden Tuna, ''Şampiyonluğa oynayan rakiplerin puan yitirdiği dönemde, biz de puanlar yitirmiştik. Bunun stresini, Gaziantepspor maçıyla aştık. Takım moral ve motivasyon olarak da üst düzeyde. Galatasaray maçı öncesi, galibiyete daha yakın olan tarafız'' diye konuştu. 
     
     ''TEKNİK KADRO BEĞENİLDİ'' 

     Tuna, Samet Aybaba'nın istifasıyla göreve yeni getirilen teknik heyetin, herkes tarafından beğenildiğini ve destek gördüğünü söyledi. 
     Teknik kadroyu bir gecede oluşturmalarına rağmen doğru kararlar verdiklerini belirten Tuna, ''Bu, Gaziantepspor maçında, takıma iyi bir biçimde yansıdı. İnanıyorum, önümüzdeki zorlu maçları en az puan kaybıyla atlatacağız'' diye konuştu. 
     Bordo-mavili takımın 1995-96 sezondan itibaren ilk kez şampiyonluk kovaladığını da dile getiren Tuna, ''Bu kadro, şampiyonluğun en ciddi adaylarındandır. Kimsenin bundan şüphesi olmasın'' dedi. 
     
</TEXT>
</DOC>
