<DOC>
<DOCNO> 200773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/spor/spo03.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Turbülans korkusu 
</HEADLINE>
<TEXT>

   Galatasaray kafilesini götüren uçak hava boşluğuna düştü, futbolcular büyük şok yaşadı. Kafasını çarpan Hasan Şaş baygınlık geçirdi, kulüp doktoru Mehmet Kurtoğlu müdahale etti 
      ERHAN TELLİ 

   
   5 dakikalık şaşkınlık 
   GALATASARAY, 3 saat 15 dakika süren yolculuktan sonra Fransa'nın Biarritz Havalimanı'na vardı. Buradan karayoluyla İspanya'ya, San Sebastian'a geçen Sarı - Kırmızılı ekibi taşıyan Free Bird Havayolları'na ait uçak, kalkıştan iki saat sonra turbülansa yakalandı. Yemek servisinden sonra meydana gelen bu olay nedeniyle herkes bir anda yerlerine koşarken, uçak korkusu nedeniyle arka koltukta uyumayı tercih eden Hasan Şaş baygınlık geçirdi. 
   
   7 futbolcu gitmedi 
   HASAN'IN kafasını çarpması nedeniyle fenalaştığı ifade edilirken, Sarı- Kırmızılı futbolcuya ilk müdahaleyi Prof. Dr. Mehmet Kurtoğlu yaptı. Kafilede yönetimden Şükrü Ergün, Refik Arkan, Niyazi Yelkencioğlu ve Özer Saraçoğlu da yer alırken, Şampiyonlar Ligi kadrosunda bulunmayan Ömer Erdoğan, Murat Erdoğan, Bratu, cezalı Ayhan ve sakatlıkları süren Baliç, Lukunku ile üçüncü kaleci Mehmet, İspanya'ya götürülmedi. 
   
   'Uçağı Arif mi kullanıyordu'    GALATASARAY'I taşıyan özel uçağın pilotu, "Uçuş sırasında kabinimiz her türlü ziyarete açıktır" deyince, yolcuların büyük bir bölümü soluğu pilotların yanında aldı. Pilotluğa merakıyla bilinen Arif Erdem de iki pilotun arasında oturarak seyahat etti. Arif'in turbülans sırasında da kabinde bulunması üzerine bu kez takım arkadaşları, "Herhalde uçağı Arif kullanıyor" diye takıldı. 
   
   Yenilgiyi unuttu    GALATASARAY Başkanı Özhan Canaydın, İstanbulspor yenilgisinin üzerine bir kalem çekti. Eşi Asuman hanım ile kafileyle birlikte San Sebastian'a giden Canaydın, "Kazanmaya giderken, kaybedilenlerden bahsetmememiz lazım" diye konuştu. İspanya'da Almanya'daki gibi taraftar desteğinin olmayacağını belirten Cim-Bom'un Başkanı, "Seyirci olmayabilir ama Galatasaray tecrübesiyle onu da atlatacaktır. İyi netice alacağımıza inanıyorum" dedi. 
   
   Cim-Bom ile ilk kez    REAL Sociedad - Galatasaray maçını Norveçli Terje Hauge yönetecek. 10 yıldır FIFA kokartı takan Hauge ilk kez bir Galatasaray karşılaşmasında görev yapacak. 2002 Dünya Kupası'nda da düdük çalan Norveçli hakem, ülkesinde sağlık memuru olarak çalışıyor. 
   
   Hauge ile maçlarımız Tarih Maçlar Skor 5 Ağustos 1998 Samsunspor - Werder Bremen 0-3 23 Ekim 2001 Fenerbahçe - B. Leverkusen 1-2 8 Haziran 2003 Slovakya - Türkiye 0-1 
   
   Fatih Terim düşünceli    İskelet korunacak 
   İSTANBULSPOR maçının ardından futbolcularına hesap soran ve başarısızlığı sorgulayan Galatasaray Teknik Direktörü Fatih Terim, Real Sociedad karşısında da Juventus maçındaki 11'ine bir şans vermek istiyor. Ligdeki formsuz görüntüden çekinen Sarı-Kırmızılı çalıştırıcının, kadro konusunda sıkıntılı olduğu, buna rağmen iskeleti bozmama düşüncesinde bulunduğu vurgulandı. 
   
   Neşeli idman 
   BUNUN motivasyonu artırmasını planlayan Terim'in sadece savunmada bazı oynamalar yapabileceği, özellikle De Boer'in sakatlığının kadro konusunda belirleyici olacağı ifade edildi. Galatasaray, İspanya'daki ilk çalışmasını Real Union Stadı'nda gerçekleştirdi. Neşeli geçen idmanda Terim'in Tamas ile özel olarak ilgilenmesi dikkat çekti. Katar kampının güvenlik gerekçesiyle iptal olması gündeme geldi. 
   
   Galatasaray, PFDK'da    CİM-BOM, İstanbulspor maçındaki olaylar nedeniyle PFDK'ya sevk edildi. Hakem Selçuk Dereli, dördüncü hakem Cüneyt Çakır, gözlemciler Metin Kazancıoğlu ve Yahya Diker sahaya çakı ile birlikte tehlikeli maddeler atıldığını, bu nedenle 3. anonsun yaptırıldığını raporlarında belirtti. Bu arada basın toplantısında Disiplin Kurulu hakkında konuşan Fatih Terim ile ilgili dün herhangi bir işlem yapılmadı. RTÜK'ten konuşma kasedinin istenmesi için Ata Aksu'nun talimatı bekleniyor. 
   
   Avrupalı Cim-Bom    SARI-KIRMIZILILAR, elini kolunu sallayarak Fransa'nın Biarritz Havalimanı'na girdi. Kafilenin girişi sırasında pasaport kontrolü ve polis engeliyle karşılaşılmazken, Sarı - Kırmızılılar, "İşte farkımız ortada. Avrupa Birliği'ne ilk Galatasaray girdi. Bu nedenle pasaportlara bakılmıyor" diye takıldı. 
   
   Aslan yalnız kalmayacak    ŞAMPİYONLAR Ligi'ndeki kritik maçın oynanacağı 30 bin kişi kapasiteli Anuetta Stadı'nda tüm biletler satıldı. Avrupa'nın çeşitli ülkelerinde yaşayan yaklaşık 2 bin gurbetçinin de karşılaşmayı statta izleyeceği ifade edildi. Bu arada San Sebastian polisi ise müsabaka için olağanüstü önlem alacak. 
   
   
</TEXT>
</DOC>
