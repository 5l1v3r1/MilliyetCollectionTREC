<DOC>
<DOCNO> 233096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sondun33.html </URL>
<DATE> 2004/04/20/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Papadopulos Planın dikenleri çıkarılsın, 'evet' diyeceğim 
</HEADLINE>
<TEXT>

     Kıbrıs Rum yönetimi lideri Tasos Papadopulos, ''Annan Planı'nı reddetmediğini, ancak bazı değişiklikler istediğini'' belirterek, ''Elbette planın dikenleri çıkarılırsa, ben de 'evet' diyeceğim'' dedi. 
     Rum basınında yer alan haberler göre Papadopulos, Yunanistan'dan yayın yapan ''Alfa'' televizyonuna yaptığı açıklamada, ''referandumda 'hayır' sonucunun çıkması durumunda, girişimlerin olması ve Annan Planı'na dayalı bir çözüme ulaşılması için çalışacağını'' kaydetti. 
     Papadopulos, ''Gerekli olan şey 3-4 değişikliğin yapılması, adanın yeniden birleşmesini zorlaştıran maddelerin düzenlenmesi ve anlaşmanın uygulanacağına dair güvencelerin bulunmasıdır'' dedi. 
     ''İki bölgeli federasyon çözümüne karşı olduğu'' yönündeki görüşleri reddeden Papadopulos, şunları söyledi 
     ''İki bölgeli, iki toplumlu federasyon için çalışıyorum. Bu planda eksiklikler vardır ve çözümün zamana dayanabilmesi için bunların düzeltilmesi gerekir. Çünkü bu ülke yeni maceralara dayanamaz.'' Papadopulos, ''Annan Planı'nın yıkılmasını istemediğini, program, belirli öneriler ve özlü politika ile Annan Planı temelinde bir çözüm için çalışacağını'' savundu. 
     Rum yönetimi lideri Papadopulos şöyle devam etti 
     ''Değiştirmek istediğimiz şeyleri görüşmelerde olduğu kadar İsviçre'de de sunduk, ancak sunduğumuz ana konularda bir gelişme olmadı. Bunun aksine Türkiye'nin, Kıbrıslı Türklerin değil, kendi çıkarı için, bize karşı sunduğu 11 öneri kabul edildi. Elbette planın dikenleri çıkarılırsa ben de 'evet' diyeceğim.'' 
     
</TEXT>
</DOC>
