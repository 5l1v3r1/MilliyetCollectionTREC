<DOC>
<DOCNO> 214831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sontur22.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan 'İnsan haklarına ideoloji gömleği giydirmek çok yanlış 
</HEADLINE>
<TEXT>

     Başbakan Recep Tayyip Erdoğan, insan haklarının kendileri için ''çok ama çok önemli'' olduğunu belirterek, ''İnsan haklarına ideoloji gömleği giydirmek de çok ama çok yanlış'' dedi. Erdoğan, insan haklarına ideoloji gömleği giydirenlerin de bu meseleye çok şey kaybettirdiğini söyledi. 
     Alınan bilgiye göre, Erdoğan, Uluslararası Af Örgütü Genel Sekreteri Irene Khan'ı kabulünde, okuduğu şiirden dolayı yargılandığı sırada, Diyarbakır Belediye Başkanı Feridun Çelik'in yargılandığını anımsattı. Erdoğan, kendisinin davasıyla hiç kimsenin ilgilenmemesine rağmen, Çelik'in davasını izlemek için Avrupa'dan dört dışişleri bakanı geldiğini anlattı. 
     Erdoğan, söz konusu davasıyla ilgili AİHM'e de başvurduğunu, iki yıl sonra ise terör örgütü elebaşı Abdullah Öcalan'ın da aynı mahkemeye başvurduğunu kaydederek, AİHM'de Öcalan davasıyla ilgili yürütmeyi durdurma kararı alınmasına rağmen, kendisi Başbakan olduğu halde AİHM'in, davasıyla ilgili karar vermediğini, davayı geri çektiğini söyledi. Erdoğan, bu şekilde çifte standartlar bulunduğunu ifade etti. 
     ''İnsan haklarının kendileri için çok ama çok önemli, insan haklarına ideoloji gömleği giydirmenin de çok ama çok yanlış olduğunu'' dile getiren Erdoğan, ''Biz, bundan kaçınıyoruz. Zira insan haklarına ideoloji gömleği giydiren örgütler bu meseleye çok şey kaybettiriyor. Çünkü onlar olaylara hep at gözlüğü ile bakıyor. Hangi ideolojik guruptan olursa olsun, bu tür örgütlerin hepsi aynıdır'' dedi. Erdoğan, çeşitli toplumsal olayların yarattığı sonuçların sakıncalarına değinerek, sınırsız özgürlük olamayacağını kaydetti. 
     Khan, hükümetin bir yıl içinde insan hakları ve ifade özgürlüğü konusunda yaptığı reform sayılan değişiklikleri çok büyük takdirle karşıladıklarını belirtti. 
     Gittiği ülkelerdeki yüksek düzeydeki ülke yöneticileriyle görüştüğü zaman onlardan ''düşünce suçlularının'' salıverilmesini rica ettiğini anlatan Khan, eski DEP milletvekilleri Leyla Zana ve Hatip Dicle'nin de salıverilmesi ricasında bulundu. 
     Başbakan Erdoğan ise bu kişilerin cezalarının kesinleşmiş olmasına rağmen yeniden yargılanmaları konusundaki süreci çıkardıkları yasayla, kendi hükümetlerinin başlattığını kaydetti. Erdoğan, ''Bundan sonrası yargının işidir. Biz bu konuda yargıya müdahalede bulunamayız. Burada görev, daha çok sivil toplum örgütlerine düşüyor. Ben hatta, bu örgütlere mahkemelerini takip edin, cezaevlerindeki durumlarına kadar gidin görün diye tavsiyede bulundum. Temennim odur ki, bu konu bir an önce neticelenir'' diye konuştu. 
     
</TEXT>
</DOC>
