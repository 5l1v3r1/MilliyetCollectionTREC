<DOC>
<DOCNO> 212374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/son/sondun06.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Karzai "Usame Bin Ladin yaşıyor" 
</HEADLINE>
<TEXT>

     Afganistan Devlet Başkanı Hamid Karzai, El Kaide örgütü lideri Usame Bin Ladin'in hayatta olduğunu ve Afganistan ile Pakistan arasındaki sınırda bir yerlerde saklandığını söyledi. 
     Karzai, düzenlediği basın toplantısında, ''Evet o yaşıyor, kasetlerini ve konuşmalarını dinlediniz. Bu, onun Afganistan'da olduğu anlamına değil, Afganistan ile Pakistan arasındaki sınırda bir yerlerde saklandığı anlamına geliyor'' dedi. 
     Karzai, Amerikalı askeri yetkililerin iyimser olduğunu ve Bin Ladin'i yakalayabileceklerini umduğunu belirterek, ''Bu iyi haber'' diye konuştu. 
     Afganistan'daki Amerikan ordusu sözcüsü Albay Bryan Hilferty, 28 Ocakta Bin Ladin, Taliban lideri Molla Ömer ve eski Afganistan başbakanlarından Gülbeddin Hikmetyar'ın ''dünya için tehdit'' olduklarını iddia ederek, ''Bunlar temizlenmeli. Yıl sonuna kadar bunların hepsini yakalayacağız'' demişti. 
     Bu arada Karzai, iki hafta önce Uruzgan eyaletinde Amerikan hava saldırısında ölen 10 kişinin sivil olduğunu söyledi. 
     Karzai, ''kayıplar var, ne yazık ki aralarında kadın ve erkekler de var. Kayıtlara göre yaklaşık 10 kişi'' açıklamasında bulundu. 
     Afganistan'daki Amerikan askeri yetkilileri, 18 ocaktaki saldırı hakkında 20 ocakta yaptıkları açıklamada, öldürülenlerden 5'inin kamplarından ayrılan silahlı Taliban militanları olduğunu ileri sürmüşlerdi. 
     
</TEXT>
</DOC>
