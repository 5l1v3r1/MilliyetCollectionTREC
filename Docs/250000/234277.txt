<DOC>
<DOCNO> 234277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/ekonomi/eko12.html </URL>
<DATE> 2004/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
DÜNYADAN HABERLER 
</HEADLINE>
<TEXT>

   
   Volkswagen'e Arap Şeyhi ortak oluyor    FRANKFURT Milliyet 
   Birleşik Arap Emirlikleri'nin BAE Devlet Başkanı ve Abu Dabi Emiri Şeyh Zayed bin Sultan Al Nahayan, zor durumdaki Alman Volkswagen VW Grubu'na can simidi oldu. Hissedarlarla bir araya gelen VW Yönetim Kurulu Başkanı Bernd Pischetsrieder, daha önce grupla oto leasing işbirliği yapan Şeyh Al Nahayan'ın şirkete ortak olmak istediğini açıkladı. Pischetsrieder, "Şeyh Al - Nahayan'ın güvenilir bir ortak olacağına inanıyorum. Oto leasing ortaklığımız bu konudaki ilk adımdır" dedi. 
   VW'nin yüzde 6.5'ine talip olacağı belirtilen Şeyh Nahayan'ın bu isteği gerçekleşirse VW'nin Aşağı Saksonya eyaletinden sonra ikinci büyük hissedarı olacak. Aşağı Saksonya Başbakanı Christian Wulf'un, Şeyh'in ortak olma isteğine olumlu baktığı belirtildi. 
   
   Fransa'da son kömür madeni de kapandı    EKONOMİ SERVİSİ 
   Fransa son kömür madenini de kapatarak nerede ise 300 yıllık geçmişi olan kömür madenciliği sektörüne son noktayı koydu. La Houve'deki son madenin de kapatılması sonucunda 400 madenci işini kaybedecek, fakat özel bir anlaşmayla 20 yıldan daha fazla çalışanlara emekli olana kadar maaş bağlanacak. Fransa'da artık enerji ihtiyacının yüzde 80'i nükleer santrallerden sağlanıyor. 
   
   ABD, Libya'ya yönelik ambargoyu yumuşattı    ABD, Libya lideri Muammer Kaddafi'nin toplu imha silahlarından vazgeçmesine karşılık bu ülkeye ekonomik yaptırımları yumuşattı. Beyaz Saray Sözcüsü Scott McClellan, yaptığı açıklamada, bu girişimin, Libya ile birçok ticari faaliyetin, mali işlemlerin ve yatırımların yeniden başlamasını sağlayacağını kaydetti. 
   Sözcü, Amerikan şirketlerinin Libya ile iş yapması ve petrolünü satın alması için 18 yıldır uygulanan ekonomik yaptırımların yumuşatıldığını belirtti. Libya'nın ABD'de veya Amerikan bankalarında tutulan mal varlığının ise dondurulmaya devam edeceği kaydedildi. 
   
   Philsa'dan, Maltepe'ye rakip 'Türkü' sigarası    Philip Morris - Sabancı Philsa , tamamen şark tipi tütünden imal ettiği ''Türkü'' sigarasını, deneme amaçlı piyasaya sürdü. 
   Bu ay içinde, İzmir, Manisa ve Aydın'da deneme amaçlı olarak piyasaya sürülen "Türkü'', tüketiciye uzun ve kısa olmak üzere iki seçenek ile sunuluyor. Kısası 1 milyon 250 bin, uzunu ise 1 milyon 300 bin liradan satışa sunulan yeni sigara, tüketiciden alınacak tepkilere göre, Türkiye çapında satışa sunulabilecek. Bu ürün, Maltepe ve Samsun sigarasının bulunduğu tamamen şark tipi tütünden imal edilen sigara grubunda yer alıyor. Yeni sigara aynı zamanda fiyat aralığı olarak da Maltepe ve Samsun ile aynı kategoriye giriyor. 
   
   
</TEXT>
</DOC>
