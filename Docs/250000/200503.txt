<DOC>
<DOCNO> 200503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/spor/spo02.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sambacı müjdesi 
</HEADLINE>
<TEXT>

   Daum, Brezilyalı milli bir oyuncunun transferinin bitme aşamasına geldiğini açıkladı. Bu ismin Alex Souza olduğu öğrenilirken, İstanbulspor'un İsrailli golcüsü Balili de gündeme alındı 
      
   Cruzeiro'yu taşıyor 
   OCAK ayında yapılacak ara transferde kadrosunu güçlendirmek için yoğun bir çalışma başlatan Fenerbahçe mutlu sona yaklaştı. Teknik Direktör Christoph Daum, Brezilya Milli Takımı'ndan bir oyuncu transfer edeceklerini, bu konuda çok ciddi aşama kaydettiklerini açıkladı. Alman hocanın ismini vermediği bu oyuncunun Alex Souza olduğu öğrenildi. Cruzeiro'da forma giyen Souza, son lig maçında Flumingese'yi 5 - 2 mağlup ettikleri maçta iki gol atarak, yıldızlaştı. 
   
   Zafer seferberliği 
   SARI - Lacivertli yönetim, İstanbulsporlu Balili'yi de listesine aldı. Ligin ilk maçında Fenerbahçe'ye gol atan, İstanbulspor'un Galatasaray ile oynadığı karşılaşmada da iki kez fileleri havalandıran Balili'nin menajeriyle temasa geçildi. Hocası Aykut Kocaman'dan da bu oyuncu için olumlu referans alındı. Ankaragücü kalecisi Zafer için de Başkent'te nabız yoklandı. Yöneticiler, sakatlığı süren milli kalecinin durumu hakkında Başkan Cemal Aydın'dan bilgi aldılar. 
   
   Recep sürprizi    BEŞİKTAŞ maçında yediği hatalı gollerle büyük eleştiri toplayan Recep, Ankara deplasmanında kalesini ilk kez Volkan'a bıraktı. Teknik Direktör Daum, hafta boyunca sürekli moral verip, sahip çıktığı Recep'i ani bir kararla yedeğe çekerek herkesi şaşırttı. Alman hocanın yönetimden gelen baskılar nedeniyle böyle bir uygulamaya gittiği ileri sürüldü. 
   
   Anlamlı ziyaret    BAŞKAN Aziz Yıldırım ve yöneticiler, Ankara'da Türk Silahlı Kuvvetleri Rehabilitasyon ve Bakım Merkezi'ni ziyaret ederek gazilerle biraraya geldi. Yıldırım, Fenerbahçeli futbolcu Pierre Van Hooijdonk'un formasını isteyen bir gaziye de, adresini alarak bu oyuncunun formasını en kısa zamanda göndereceğini söyledi.Ziyarette gaziler ve yakınları, Başkan Yıldırım ve yöneticilerle fotoğraf çektirip sohbet ettiler. 
   
   Gol kimin    MAÇIN 60. dakikasında Ankaragücü'nün kazandığı golün kim tarafından atıldığı maç sonrasında tartışmalara neden oldu. Ramadan'ın vuruşunda topu, Hooijdonk çizgiden çıkartmış, ancak meşin yuvarlak Yusuf'a çarparak ağlara gitmişti. Bu nedenle Ali Aydın ve gözlemcilerin raporlarında gol atanı boş bıraktığı, televizyon görüntülerini izledikten sonra karar verecekleri öğrenildi. 
   
   Kaptan takımı buraya getir    SARI - Lacivertli taraftarlar karşılaşma sonrası şeref turu atan Ümit Özat'a "Kaptan takımı buraya getir" diye bağırdı. Tecrübeli oyuncu, tribünlere eliyle "bekleyin" işareti yaptı ve soyunma odasının yolunu tutarak arkadaşlarını geri çağırdı. Duş almaya fırsat bulamadan tekrar sahaya çıkan Fenerbahçeli futbolcular tüm tribünleri dolaşarak Ankara'da yıllar sonra gelen galibiyeti kutladılar. 
   
   
</TEXT>
</DOC>
