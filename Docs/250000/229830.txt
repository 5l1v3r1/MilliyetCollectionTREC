<DOC>
<DOCNO> 229830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/yazar/bila.html </URL>
<DATE> 2004/04/09/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Çiçek Hazirana hazırız 
</HEADLINE>
<TEXT>

   
   Fransa Dışişleri Bakanı Barnier'nin, "Mevcut koşullarda Türkiye'nin AB üyeliğine karşı çıkacağız" şeklindeki sözleri, Ankara'da yankı buldu. Hükümet, Barnier'nin bu yaklaşımının daha çok yaklaşan Fransız seçimlerine dönük bir iç politika hesabına dayandığı düşüncesinde. Dışişleri Bakanı Abdullah Gül'ün yorumu da bu yönde oldu. Gül, Fransız bakanın sözlerinin, Türkiye hakkında hazırlanacak 2004 İlerleme Raporu'na bakılacağı anlamında değerlendirilmesinden yana. Türkiye'nin ise Kopenhag kriterleri bağlamında Anayasa değişikliğini de içeren yeni bir paketi kısa sürede TBMM'den geçireceği, bu durumda da ilerleme raporunun lehte olacağı kanısında. 
   Ankara, Anayasa'da ne gibi değişiklikler hazırlıyor Pakette neler var ve yasalaşma takvimini nasıl yaptı 
   Bu soruları Adalet Bakanı Cemil Çiçek'e yönelttik. Çiçek, sorularımızı yanıtlarken bir anlamda Fransız bakana yanıt niteliği de taşıyan şu vaatte bulundu 
   "Haziran 2004'te hazırız." 
   Adalet Bakanı Cemil Çiçek, AB Komisyonu'nun Türkiye hakkındaki İlerleme Raporu'nu Haziran 2004'te hazırlamaya başlayacağına dikkat çekerek, "Hazirana kadar biz gerekli düzenlemeleri yapmış olacağız, İlerleme Raporu çalışmasının başlayacağı tarihten önce hazır hale geliriz." 
   Çiçek, hazırlanan pakette yer alacak Anayasa değişiklikleri hakkında da şu bilgiyi verdi 
   "Kopenhag kriterleri bağlamında yapmamız gereken çok az değişiklik kaldı. Bunlarla ilgili Anayasa değişiklikleri ve bu değişikliklere uygun yasa düzenlemeleri yapacağız. Anayasa'nın 10, 15, 17, 30, 38, 87, 90, 131, 143 ve 160. maddelerinde değişikliğe gideceğiz." 
   Bu değişikliklerle Türkiye, Haziran 2004'e kadar DGM'lerin uzmanlık mahkemelerine dönüştürülmesi, YÖK ve RTÜK'te asker temsilcilerin çıkarılması düzenlemelerini yapmış olacak. 
   
   Pakette ne var    Anayasa maddeleri ve yapılacak değişiklikler ise şöyle 
   Madde 10 Eşitliği düzenleyen bu maddede kadın - erkek eşitliği güçlendirilecek. 
   Madde 15 Temel hak ve hürriyetleri ve sınırlanabileceği halleri içeren bu maddede ölüm cezasının kaldırılması nedeniyle bu cezaya yapılan atıf kaldırılacak. 
   Madde 17 Kişi dokunulmazlığına ilişkin bu maddede de yine ölüm cezasına ilişkin atıf kaldırılacak. 
   Madde 30 Basın araçlarının korunmasıyla ilgili güçlendirici ifadeler yer alacak. 
   Madde 38 Suç ve cezaların şahsiliğine ilişkin bu maddede yine ölüm cezasına ilişkin atıflar ayıklanacak. 
   Madde 87 TBMM görevlerini belirleyen maddede ölüm cezası kaldırıldığı için bu cezanın onaylanmasına ilişkin hüküm de kaldırılacak. 
   Madde 90 Uluslararası anlaşmaların hukuki hiyerarşisi yeniden düzenlenecek. 
   Madde 131 YÖK'teki askeri üyelik kaldırılacak. 
   Madde 143 Yapılacak değişiklikle DGM'ler ihtisas mahkemelerine dönüşecek. 
   Madde 160 Sayıştay'la ilgili bu madde de yeni idare yapı düzenlemelerine uygun biçimde değiştirilecek, askeri harcamaların denetimi yer alacak. 
   Adalet Bakanı, Anayasa paketinin TBMM'den geçirilmesinden sonra ilgili yasalarda da gerekli düzenlemelerin yapılacağını vurguluyor. 
   Çiçek, hazırlıkların tamamlandığını ve önümüzdeki hafta Anayasa değişiklik tekliflerinin Meclis'e verileceğini belirtiyor. 
   Hükümetin yaptığı takvime göre de bütün değişiklikler, AB İlerleme Raporu çalışmalarının başlamasından önce bitirilecek. 
   Çiçek, bu çalışmalar tamamlanınca, Fransız Dışişleri Bakanı Barnier'nin "mevcut durumu" esas alarak açıkladığı görüşünün de değişeceği kanaatinde. 
   
      
   
   
</TEXT>
</DOC>
