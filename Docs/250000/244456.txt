<DOC>
<DOCNO> 244456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/soneko31.html </URL>
<DATE> 2004/06/01/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Tüzmen Kur böyle giderse çok büyük bir sıkıntı yaşanmaz 
</HEADLINE>
<TEXT>

     Devlet Bakanı Kürşad Tüzmen, kur bu şekilde gittiği zaman, ihracatın ithalatı karşılama oranında çok büyük bir sıkıntı olmayacağını bildirdi. 
     Uluslararası İstanbul Tekstil Makineleri Fuarı'nın açılışının ardından gazetecilerin sorularını yanıtlayan Tüzmen, Mayıs ayı içinde 4 milyar 952 milyon dolarlık bir ihracat gerçekleştiğini söyledi. 
     Tüzmen, ''Artık 5 milyar dolara ihracatımız oturuyor. Bu çok güzel bir şey. 5 milyar doları her ay yapmamız, yıllık 60 milyar dolar yapmamız demektir. İnşallah bu seviyede devam edecek'' dedi. 
     Mayıs ayı sonu itibariyle 5 aylık dönemde 24 milyar dolarlık ihracat gerçekleştiğini belirten Tüzmen, çok yakın geçmişte bir senede yapılan toplam ihracatın, artık 5 ayda yapılabildiğini vurguladı. 
     Tüzmen, ''Bütün yaşanan sıkıntılara rağmen yüzde 36'lık ihracat artışının devam etmesi, ihracatçımızın ve üreticimizin çok ciddi çalışması, dünyadaki rekabetin içerisinde kendi pazar payını artırmasının açık bir anlatımıdır'' diye konuştu. 
     
     İTHALATIN İHRACATI KARŞILAMA ORANI 
     Kur bu şekilde gittiği zaman, ihracatın ithalatı karşılama oranında çok büyük bir sıkıntı olmayacağını vurgulayan Tüzmen, şunları kaydetti 
     ''Biliyorsunuz kur çok düştüğü zaman ihracatın ithalatı karşılama oranı yüzde 62'lere inmiştir. Esas amaçladığımız yüzde 70'ler ve üstü. Şu anda yüzde 66-67 seviyesine geldi. Önümüzdeki ay biraz daha iyi çıkar. Bu şekilde gittiği zaman çok büyük bir sıkıntı olmaz. İhracatın ithalatı karşılama oranı istediğimiz oranda devam eder.'' Tüzmen, Türkiye'nin şu anda dünyada ihracatta 24., ithalatta ise 26. ülke konumuna geldiğini belirterek, ilk 20'lere doğru ciddi bir şekilde gittiğini söyledi. 
     Bakan Tüzmen, ''İlk 5 aylık ihracat ortalamasıyla şu anda ihracat artışı açısından dünya rekortmeniyiz diyebiliriz'' dedi. 
     Bir gazetecinin ''ilk 5 aylık ve yıl sonu ithalat rakamları nedir'' sorusu üzerine Tüzmen, şunları kaydetti 
     ''37-38 milyar dolar bir ithalat rakamı oluşmaya başlamıştır. Tabii biz bunları katma değer istatistiklerinden giderek bulabiliyoruz. Net bir rakam alamıyoruz. Net rakam almak için ithalatçı birliklerinin hemen kurulması gerekiyor. Bu konuda çalışmalarımız devam ediyor. İhracatçı birliklerimiz bana günü gününe bilgi veriyor. 1 Haziran itibariyle bütün Türkiye'nin ihracatının sektörel analizini yapabiliyorum. Ama ithalatta aynı şeyi yaşayamıyoruz. 2 ay sonradan geliyor. Zaten o zaman bütün pazara gelen gelmiş oluyor. Pazarın içerisindeki tahribatını yapmış oluyor. Bu konudaki bilgi birikimimizi çok daha iyi konuma getirebilmek amacıyla bu ithalatçı birliklerinin şu anda genel kurulları tamamlanıyor. Çok hızlı bir şekilde devreye sokuyoruz. Tahmin ediyorum 75-78 milyar dolar civarında, belki biraz daha yukarısında bir ithalat rakamıyla karşılaşabiliriz.'' 
     
     PETROL FİYATLARI 
     Kürşad Tüzmen bir gazetecinin ''Petrol fiyatları beklenenin üzerinde seyrediyor. İthalata getireceği yük ne kadardır '' sorusuna da ''Petrol fiyatlarının 20 dolardan 42 dolara çıkması, bizim bu alandaki rakamlarımızı oldukça yukarıya doğru çıkarmıştır'' yanıtını verdi. 
     Türkiye'nin petrol ithalatının 4-6 milyar dolar arasında değiştiğini ifade eden Tüzmen, ''Ucuzken bu 4 milyar dolar seviyesindeydi. Bu sene tahmin ediyorum 5-5.5 milyar dolar civarında bir petrol ithalatı faturasıyla karşılaşacağız'' dedi. 
     Ancak toplam ithalat açısından bakıldığında bunun artık küçük bir oran olduğuna işaret eden Tüzmen, ''Bizim dış ticaret hacmimiz o kadar büyüdü ki, böylesine büyük değişiklikleri bile kısa zamanda absorbe edip, sünger gibi kendisine çekebiliyor'' değerlendirmesini yaptı. 
     
     İHRACAT 55 MİLYAR DOLARIN ÜZERİNDE OLACAK 
     Devlet Bakanı Tüzmen, ''Petroldeki artış sizin ithalat öngörülerinize yansıdı mı '' sorusunu da şöyle yanıtladı 
     ''Tabii biz orada dinamik programlama yapıyoruz. Bizim açımızdan baktığımız zaman yüzde 20-23 seviyesinde dış ticaret açığı çevrilebilir. Rakamlara baktığımız zaman şu anda ihracat güzel gidiyor. Senenin başında size söylediğim 55 milyar doların üzerinde bir ihracatımız olacak. İhracat 5 milyar doları her ay tutturabilirsek daha da güzel bir rakama ulaşacak. O zaman da yaklaşık 80 milyar dolara yakın bir ithalat faturasıyla karşılaşacağız. Bu normaldir. Eğer 60 milyar dolarlık ihracat varsa, 80 milyar dolarlık ithalat yaparsınız. Dış ticaret açığının toplam dış ticaret içindeki oranı da yüzde 20'lerin altında olur. Bu güzel.'' Kürşad Tüzmen, kişi başına milli gelir rakamlarındaki farklı istatistiklerin sorulması üzerine de alım gücü paritesine göre hesaplandığında, kişi başına gelir rakamlarının büyük farklılıklar gösterdiğini söyledi. 
     Tüzmen, ''Alım gücü paritesini işin içine soktuğunuz zaman 7 bin dolar seviyesine de gelirsiniz. Normalde şu anda 3 bin 500 dolar seviyesinde seyrediyor. Son zamanlardaki istatisklerle alım gücü paritesinin dışında olmasına rağmen yine kişi başına gelir istatistiği yaptığımız zaman biraz daha bu rakamın yukarıya doğru geldiğini göreceğiz'' diye konuştu. 
     
</TEXT>
</DOC>
