<DOC>
<DOCNO> 222511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sonsiy12.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP'li aday seçim broşüründe CHP'li ile çekilmiş foto kullanınca... 
</HEADLINE>
<TEXT>

     DYP Antalya Büyükşehir Belediye Başkan Adayı Hasan Subaşı hakkında, seçim kampanyası için hazırlanan broşüründe CHP üyesi vatandaşla çekilen fotoğrafını izin almadan yayınladığı gerekçesiyle 3 milyar liralık manevi tazminat davası açıldı. CHP Eski İl Başkanı Avukat Ümit Uysal tarafından Nöbetçi Asliye Hukuk Mahkemesi'ne verilen dava dilekçesinde, avukat Uysal, müvekkili Galip Büber'in 40 yıldır CHP üyesi olduğunu, oturduğu Saraç Mahallesi'nde bir düğünde bulunduğu sırada DYP Antalya Büyükşehir Belediye Başkan Adayı Hasan Subaşı ile karşılaştığını belirterek, müvekkilinin de Subaşı'ya misafirperverlik gösterdiğini söyledi. 
     Bu ziyaret sırasında Hasan Subaşı'nın fotoğrafçısının müvekkili Galip Büber'in haberi olmadan Büber ve Subaşı'ya bir arada çektiğini ve Subaşı'nın da bu fotoğrafı izin almadan, ''Yeniden İşbaşı'' adını taşıyan seçim broşüründe kullandığını iddia eden Avukat Ümit Uysal, dava dilekçesinde ''Müvekkilimiz çevresince eleştiri yağmuruna tutulmuş, 40 yıllık bir partili olarak ayıplanmış ve sanki davalının üyesi olduğu DYP'li bir vatandaş gibi gösterilmiştir. Müvekkilim toplum içinde onur ve hassasiyetine sirayet eden büyük bir mahcubiyet ve güçlükle karşılaşmıştır'' dedi. İzni ve bilgisi dışında fotoğrafı çekilen ve seçim broşürünün son iki sayfasında Subaşı ile yan yana görülen Galip Büber'in kişilik haklarına zarar verildiği iddia edilen dilekçede, Büber'in bu nedenle derin üzüntü ve acı duyduğu öne sürüldü. 
     Dilekçede Hasan Subaşı hakkında ''Fikir ve Sanat Eserleri Kanunu'nun'' 86. maddesi ve Borçlar Kanunu'nun 49. maddesi uyarınca 3 milyar liralık manevi tazminat davası açıldığı belirtildi. 
     
     SUBAŞI'DAN CEVAP 

     Açılan davayla ilgili AA muhabirinin sorularını yanıtlayan DYP Antalya Büyükşehir Belediye Başkan Adayı Hasan Subaşı, davanın siyaset yapılarak gündeme gelme çabası olduğunu ileri sürerek şunları söyledi 
     ''Avukat Ümit Uysal, CHP il başkanlığından büyükşehir adayı olmak için ayrılmıştı. Siyasi rakibimiz, herhalde partisine katkı sunmaya çalışmış. Olur böyle şeyler, Vatandaşımızın kişiliği niye zedelensin CHP'li ve sosyal demokrat hemşerilerimiz, hizmetlerimiz süresince bize saygı ve sevgiyle yaklaşmıştır. Bunu partinin gündeme gelme çabası olarak değerlendiriyorum.'' 
     
</TEXT>
</DOC>
