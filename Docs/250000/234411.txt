<DOC>
<DOCNO> 234411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/soneko10.html </URL>
<DATE> 2004/04/24/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Uluslararası borsalarda geçen hafta... 
</HEADLINE>
<TEXT>

     Uluslararası borsalarda geçen hafta, ABD Doları, önemli paralar karşısında değer kazanırken, altın fiyatları değer kaybetti. 
     ABD Merkez Bankası Başkanı Alan Greenspan'ın hafta ortasında yaptığı konuşmada, ABD'nin ekonomik toparlanmasının iyi bir ivme yakaladığını ve bir noktada kısa vadeli faiz oranlarının artırılacağını bildirmesi, ancak zaman vermemesi ardından uluslararası piyasada ABD Doları'nın değerinin artmasına, New York Borsası'nda endekslerin yükselmesine neden oldu. 
     Greenspan yaptığı konuşmada, ''İleriye baktığımızda sağlam bir ekonomik büyümenin sağlanması beklentileri iyi görünüyor. Daha önce belirttiğim gibi, enflasyonun artmasına yönelik baskıların engellenmesi için federal fon oranları, belli bir noktada artmalı'' dedi. 
     IMF'nin yayınladığı Dünyanın Ekonomik Görünümü raporunda ABD'nin faiz oranlarını artırmadan önce, dünya piyasalarını bu gelişmeye hazırlaması istendi. 
     Raporda, ''ABD Merkez Bankası'nın faiz oranlarını artırmaya ihtiyaç duyacağı zaman yaklaşıyor olabilir. Gelecekteki böyle bir adıma karşı altyapının hazırlanmasına devam edilmeli'' denildi. 
     ABD'de dün yayınlanan bir ekonomik göstergeye göre dayanıklı tüketim mallarına olan talebin geçen ay bir önceki aya göre öngörülerin üzerinde yüzde 3.4 gibi yüksek oranda artması yatırımcılar arasında ABD Merkez Bankası'nın faizleri artıracağı yolunda beklentilerin yükselmesine yol açtı. Bu durum ABD Doları'nın Avrupa para birimlerine karşı değer kazanmasına neden oldu. 
     Tokyo Borsası'nda ABD Doları, Japon Yeni karşısında haftaya değer kaybı ile 107.94 yenden başladı. Cuma günü kapanışta Pazartesi gününe 1.51 yen değer kazanan dolar, ABD Doları karşısında 109.45 yenden işlem gördü. 
     ABD Doları'nın Avrupa döviz borsalarında önemli para birimleri karşısında pazartesi ve cuma günleri kapanış değerleri şöyle oldu 
     
     
PARA BİRİMİ PAZARTESİ CUMA Japon Yeni 108.39 109.14 İsviçre Frangı 1.2889 1.3173 Kanada Doları 1.3455 1.3616 
     Londra Borsası'nda haftaya 1.2024 dolarda başlayan euro, Cuma günü kapanışta 1.1823 dolara indi. 
     Aynı borsada pazartesi 1.8089 dolarda kapanan İngiliz Sterlini de cuma kapanışta 1.7678 dolara indi. 
     
     ALTIN FİYATLARI 
     Altının ons fiyatı bazı borsalarda pazartesi ve cuma günleri kapanış saatleri itibarıyle şöyle 
     
     
BORSA PAZARTESİ CUMA Londra 402.78 393.95 Zürih 402.80 393.20 Hong Kong 405.50 394.05 
     Londra Borsası'nda pazartesi 7.17 dolarda kapanan gümüşün ons fiyatı cuma günü 6.16 dolara geriledi. 
     
     MENKUL KIYMET PİYASALARI 
     Tokyo Borsası'nda Nikkei Endeksi haftaya düşüş trendi içinde 11,764.21 puandan başladı. Cuma günü kapanışta Pazartesi gününe göre Nikkei Endeksi 356.45 puan değer kazanarak 12,120.66 puana çıktı. 
     New York Borsası'nda pazartesi günü endeksler dalgalı açıldı. 3 M ve Eli Lilly gibi yüksek teknoloji firmalarının gelirlerinde görülen olumlu gelişmelerin etkisi ile teknoloji endeksi Nasdaq yükseliş trendi içinde, Dow Jones Endeksi ise ABD Merkez Bankası'nın uyguladığı faiz hadlerinde değişikliğe gideceği beklentisi ile ''keyifsiz'' bir işlem günü ile düşüş trendi içinde ilk işlem gününü tamamladı. Dow Jones Endeksi 10,437.85 puandan, teknoloji endeksi Nasdaq 2,020.41 puandan haftaya başladı. 
     Endekler'de çarşamba gününden itibaren başlayan yükseliş eğilimi dünyanın en büyük bilgisayar yazılım firması Microsoft'un gelirlerinde görülen artışın etkisiyle Cuma günü kapanışta da devam etti. Dow Jones Endeksi 10,472,84 puandan, Nasdaq ise 2,049.77 puandan kapandı. 
     
</TEXT>
</DOC>
