<DOC>
<DOCNO> 215876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/guncel/gun09.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'da Kürt Enstitüsü 
</HEADLINE>
<TEXT>

   12 derslikte 276 öğrenciye aynı anda Kürtçe eğitim verilmesi planlanıyor 
      NAMIK DURUKAN Diyarbakır 
   
   Diyarbakır'da AB uyum yasaları çerçevesinde açılan Kürtçe kurstan sonra Kürt Enstitüsü de kuruldu. Kapıların darlığı, yangın merdivenleri gibi engelleri aşmak için standartlara uygun olarak 6 katlı inşa edilen enstitü, Kürtçenin devlet okullarında okutulması ve Dicle Üniversitesi'nde Kürtçe bölümü açılması için çalışacak. 
   Kayapınar'da yapılan binanın 4 katında Kürtçe ve Zazaca kursu verilecek. Kürt Enstitüsü Başkanı Nesip Gültekin, binanın bağışlarla yapıldığını ve enstitünün limited şirket şeklinde faaliyet göstereceğini kaydetti. Kürtçe eğitim için izin çıkmasına rağmen kurslarda hangi kitapların okutulacağı ve öğretmenlerle ilgili belirsizliğin devam ettiğini hatırlatan Gültekin, enstitüde ilk etapta halk eğitim merkezlerini model alacaklarını söyledi. Kürt Dili ve Lehçeleri Kursu Kurucusu Mahmut Oral da ruhsat alındıktan sonra eğitime hemen başlayacaklarını, 12 derslikte 276 öğrenciye aynı anda Kürtçe eğitim verileceğini belirtti. 
   
   
   
</TEXT>
</DOC>
