<DOC>
<DOCNO> 205475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sontur37.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Evine giren hırsızı vuran avukat, beraat etti... 
</HEADLINE>
<TEXT>

     İzmir'de, evine giren hırsıza tabancasıyla ateş ederek ölümüne yol açan Avukat Murat Parlak, beraat etti. 
     İzmir 6. Ağır Ceza Mahkemesi'ndeki duruşmaya, ''yasal savunma sınırlarını aşarak adam öldürdüğü'' iddiasıyla, hakkında 15 yıla kadar hapis cezası istenen ve tutuksuz yargılanan Parlak ile 3 avukatı katıldı. 
     Ölen Ceyhun Dayıoğlu'nun annesi Gülsüm Dayıoğlu'nun avukatı Yavuz Kuday, insan haklarını savunan ve baronun oluşturduğu CMUK bürosunun başkanı olan meslektaşının mala karşı bir can aldığını ve Dayıoğlu'nun kaçarken arkadan vurulduğunu öne sürdü. 
     Kuday, ''Meslektaşımın vicdanının nasıl olduğunu bilmiyorum ama tevkif edilmediği için adaletin darbe aldığına inanıyorum, cezalandırılması gerekir'' dedi. 
     Sanık avukatları ise ''Meslektaşımız, böyle bir olayla karşı karşıya kalsaydı acaba nasıl davranırdı Şova dönük bir savunma yapmıştır. Verilecek karar, toplumun yararını da ilgilendirecektir. Çünkü müvekkilimiz suçlu bulunursa, hırsızlar bu durumdan cesaretlenirler'' dedi. 
     Savcı Ahmet Gümüş, ölenin ''silahlı gaspa eksik teşebbüse'' kalkıştığını, sanığın ise yasal savunma sınırları içinde kendisini ve ailesini koruduğunu belirterek, beraatini talep etti. 
     Sanık Murat Parlak, son savunmasında, avukatlarının savunmalarına katıldığını ifade ederek beraatini istedi. 
     Mahkeme heyeti, sanığın tamamen savunmaya yönelik hareket ettiği kanaatine vararak, beraatini kararlaştırdı. 
     Parlak, 24 Ocak 2003'te ''hırsızlıktan ve adam yaralamaktan'' sabıkalı Ceyhun Dayıoğlu'nu, evinde hırsızlık yaparken görmüş ve ruhsatlı tabancasıyla ateş ederek ölümüne yol açmıştı. 
     
</TEXT>
</DOC>
