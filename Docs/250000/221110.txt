<DOC>
<DOCNO> 221110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/guncel/agun.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörün hedefi bu kez Mason Derneği oldu... 
</HEADLINE>
<TEXT>

   Kartal'daki Hür ve Kabul Edilmiş Masonlar Derneği'ne bombalı ve silahlı saldırı düzenlendi. Bir garson ve bir terörist öldü, 3'ü ağır 6 kişi yaralandı. Olay sırasında dernekte 40 kişi vard 
      
   İstanbul Kartal'da, Hür ve Kabul Edilmiş Masonlar Derneği'ne düzenlenen silahlı ve bombalı saldırıda biri saldırgan iki kişi öldü, 3'ü ağır 6 kişi de yaralandı. 
   Yakacık Çarşı Mahallesi Ayazma Caddesi Koruyolu Sokak'taki Hür ve Kabul Edilmiş Büyük Masonlar Derneği'nin bulunduğu dört katlı binaya, dün 22.30 sıralarında iki terörist tarafından saldırı düzenlendi. Kapıdaki bekçiyi ayağından vurarak yaralayan teröristler, daha sonra derneğe girerek koridordan camlarını kırdıkları restorandaki davetlilerin üzerine yaylım ateşi açtı. Daha sonra, teröristlerden biri tekbir ve şehadet getirerek üzerindeki iki bombanın fünyesini çekti. Patlayan bombalar yaklaşık 40 kişinin bulunduğu derneği kan gölüne çevirdi. Saldırıdan yara almadan kurtulanlar kendilerini sokağa atarken, olay yerine çok sayıda polis, ambulans ve itfaiye ekibi sevk edildi. Güvenlik kordonu oluşturan polis, binaya kimseyi yaklaştırmadı. Binada başka bir bomba daha bulunması ihtimalini de değerlendiren ekipler, sağlık ve itfaiye ekiplerinin derneğe girmesine yapılan incelemeden sonra izin verdi. 
   
   Teröristin yanındaydı 
   İntihar eylemcisinin üzerindeki bombaları patlattığı sırada yanında bulunan garson Hüseyin Kurgül, eylemciyle birlikte hayatını kaybetti. Restoranda ön masalarda oturan Bilgehan Bilge, Mehmet Lamba, Bedri Sevim, Ömer Aksu, Kadir Dadaloğlu ve Niyazi Gök de yaralanarak Kartal Lütfi Kırdar Eğitim ve Araştırma Hastanesi'ne kaldırıldı. Hastane yetkilileri, yaralılardan üçünün durumunun ağır olduğunu bildirdi. 
   İsminin Abdullah İslam olduğunu söyleyen diğer terörist de, patlamadan yaklaşık 1.5 saat sonra yaralı olarak hastaneye kaldırıldı. Teröristin kolunun koptuğu ve karın bölgesinde parçalanma olduğu belirtildi. 
   
   Bomba boru tipi 
   Olay yerinde yapılan ilk incelemelerde, intihar eylemcisinin üzerindeki patlayıcının boru tipi bomba olduğu belirlendi. Bu yüzden tahribatın fazla olmadığı belirtilirken, bu tür bombaların daha çok yasadışı İBDA - C örgütü tarafından kullanıldığı, örgüt üyelerinin herhangi bir emir almadan bile eylem gerçekleştirebildikleri öne sürüldü. İstanbul Valisi Muammer Güler ile Emniyet Müdürü Celalettin Cerrah da, olay yerine gelerek bilgi aldı. Güler, yaptığı açıklamada derneğin bugüne kadar herhangi bir güvenlik talebinin olmadığını, kendi özel güvenlik sistemi bulunduğunu söyledi. Güler, saldırıyı henüz üstlenen olmadığını da sözlerine ekledi. 
   
   Garson nöbetçiydi 
   Ölen garson Kurugül, 2 yıl önce emekliye ayrıldı. Bir süre önce dernekte iş bularak tekrar çalışmaya başlayan Kurugül, dün dernekte nöbetçiydi. Yaralılardan Bilgehan Bilge'nin ürolog olduğu, iki çocuk babası Ömer Aksu'nun ise ihracat - ithalat işleriyle uğraştığı, Bedri Sevim'in sırtından da bir kurşun çıktığı bildirildi. İsmini vermek istemeyen bir görgü tanığı, patlamanın ardından dernek binasına geldiğini, dışarı çıkan garsonların silah ve bombadan bahsettiklerini, içeri girdiğinde yerde yan duran silahlı birini görünce korkup tekrar dışarı çıktığını söyledi. 
   
   Masonluk nedir    Mason sözcüğü Musevilerin Kudüs'teki ünlü Hz. Süleyman Tapınağı'nın mimarı Hiram ustaya dayanıyor. Kelime karşılığı "duvarcı" anlamına geliyor. Yüce bir varlığa, demokrasiye ve laikliğe inanan, yüz kızartıcı suç işlemeyen, localarda yapılan felsefi konuşmaları anlayabilecek derecede tahsilli olan herkes mason olabiliyor. Masonlar, üyelerinin "Yüce Varlığa" inanmalarını şart koşuyor. 
   
   
</TEXT>
</DOC>
