<DOC>
<DOCNO> 214829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sontur20.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul fırtına bekliyor, köprüler kapatılacak mı .. 
</HEADLINE>
<TEXT>

     İstanbul Valiliği Afet Yönetim Merkezi, Boğaziçi Köprüsü'nde bugün birer şeridin birer saat süreyle trafiğe kapatılacağını bildirdi. 
     İstanbul Valiliği'nden yapılan yazılı açıklamada, Karayolları 17. Bölge Müdürlüğü'nce, Boğaziçi Köprüsü üzerindeki askı halatlarının muhtemel şiddetli rüzgara karşı sallanmasını önleme amacıyla ilave ağırlık takılacağı belirtilerek, şöyle denildi 
     ''Bu nedenle 12 Şubat Perşembe günü 13.00-14.00 saatleri arasında Asya'dan Avrupa Yakası'na geçişte bir şerit, 14.00-15.00 saatleri arasında da Avrupa'dan Asya Yakası'na geçişte bir şerit trafiğe kapatılacaktır.''. 
     Bu arada, Karayolları 17. Bölge Müdürü Yakup Dost, AA muhabirine yaptığı açıklamada, şunları söyledi 
     ''Boğaziçi Köprüsü'nde dün akşam ağırlık baskısı çalışması yapıldı. Bunu bugün de tekrar edeceğiz. Bunun amacı, köprünün rüzgarla sallanmasını engellemek. Uzun halatların sallanmaması için ağırlık takıyoruz. Bu bir aparattır. Bunlar normal bir şey. Elektrik hatlarında da benzeri vardır. Top gibi bir şey var, halata bağlıyorsunuz. Bu, sallama frekansını azaltıyor.'' Dost, meteorolojik tahminlerine göre ilde rüzgarın hızının 100 kilometreyi bulacağına dikkati çekerek, şöyle dedi 
     ''Köprüyü trafiğe kapatmayı düşünmüyoruz. Sadece yüksek araçların geçişlerine izin verilmeyecek. Zaten Boğaziçi Köprüsü'nden büyük araçlar geçemiyor, ama geçen ayki fırtına sırasında araçlar savrulup bizim halatlara yaslandı. Kazalar oldu. Bunu köprünün güvenliği açısından değil, trafik güvenliği açısından yapacağız. Çünkü köprü güvenli. 
     Fatih Sultan Mehmet Köprüsü'nde ise büyük araçların geçişlerine fırtına olduğu zaman emniyet vasıtasıyla izin verilmeyecek.'' 

     
</TEXT>
</DOC>
