<DOC>
<DOCNO> 240313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sonspo23.html </URL>
<DATE> 2004/05/15/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Köseoğlu Zafer'in prensip anlaşması yaklaşık olarak bitti... 
</HEADLINE>
<TEXT>

     Beşiktaş Kulübü başkan adaylarından Fikret Orman, 30 Mayıs'tan sonra oluşacak yeni takımla ilgili çalışmalar yaptıklarını söyledi. 
     Fikret Orman, Konya Beşiktaşlılar Derneği'ni ziyaret etmek için geldiği Konya'da, Konyaspor Kulübü Başkanı Mehmet Köseoğlu ile gazetecilerin sorularını yanıtladı. 
     Orman, Konyasporlu Zafer Biryol'un transferiyle ilgili bir soru üzerine, ''Zafer zaten Beşiktaş'ın altyapısında yetişmiş bir oyuncu. Şimdi Konyaspor'un sözleşmeli futbolcusu. Konyaspor'un fikrini almadan futbolcuyla görüşmenin çok doğru olmayacağına inandığımız için önce Konyaspor Kulübü Başkanı ile görüştük. Zafer ile aramızda bir problem olacağına inanmıyorum. Herşey Beşiktaş için hayırlı olsun'' dedi. 
     Teknik direktör arayışıyla ilgili başka bir soruyu yanıtlayan Orman, Beşiktaş'a gelecek teknik direktörle ilgili bir vizyon tarifi yaptıklarını belirterek, şunları kaydetti 
     ''Buna uygun bir teknik direktörle çalışacağız. Şu anda ismi geçenler doğru değildir. Yerli de olabilir, yabancı da olabilir. Önümüzdeki süreç sona ermeden konuşmanın hem bize, hem de Beşiktaş'a kazandıracağı bir şey olmadığına inandığımız için çalışmalarımızı belli bir gizlilik içerisinde götürüyoruz. 30 Mayıs'da kongremiz var. Programımızı yetkililerimize anlatmak için Konya'daki derneği ziyarete geldim. Aynı zamanda 30 Mayıs'dan sonra oluşacak Beşiktaş'ın yeni takımıyla ilgili çalışmalar yapıyoruz. Köseoğlu ile biraraya geldik, transfer görüşmesi yaptık. Bazı açıklamaları kendisinin yapması daha doğru olur.'' Mehmet Köseoğlu ise, Sedat ve Zafer Biryol için görüşme yaptıklarını ifade ederek, ''Transfer olmasa da tanıştık, dostluğumuz devam eder. Sedat konusunda anlaşma sağlandı. Bizim 2 yıl daha futbolcumuzdu. Ailesi de İstanbul'daydı. Nasip böyleymiş. Prensip anlaşmamızı imzaladık. Zafer ile ilgili aynı görüşmelerimiz oldu. Fazla bir sorun kalmadı, prensip anlaşması yaklaşık olarak bitti. Zafer'in imzasını da atacağız'' dedi. 
     Orman, Konya Beşiktaşlılar Derneği'nde yapacağı toplantının ardından Adana ve Mersin giderek Beşiktaşlılar Derneği'ni ziyaret edecek. 
     
</TEXT>
</DOC>
