<DOC>
<DOCNO> 222270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sonspo13.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Beckham Real Madrid'de çok mutluyum... 
</HEADLINE>
<TEXT>

     İspanya Premier Ligi takımlarından Real Madrid'in ünlü oyuncusu David Beckham, ''Burada çok mutluyum. Madrid'den niye ayrılayım '' dedi. 
     İngiliz basınına yaptığı açıklamalarla, hakkında çıkan ''Beckham, Chelsea'ye dönmek istiyor'' haberlerini yalanlayan futbolcu, ''Bu buradaki ilk yılım ve arkamda bıraktığım 6 ay son derece iyi geçti. Başka bir kulüp arayışı içinde değilim'' diye konuştu. 
     Real Madrid'in, Real Zaragoza ile 1-1 berabere kaldığı maçta, İspanya'da yaşanan bomba saldırıları nedeniyle, takım arkadaşlarıyla beraber maça, koluna siyah bir bant takarak çıkan Beckham, şunları söyledi 
     ''Ben mutluyum. Harika futbol oynuyorum. Futbol oynamaktan ne kadar zevk aldığımı herkes görebilir. Neden burayı terk edeyim Gelecek sezon da beni Real Madrid'de izleyeceksiniz. 
     Roman Abramovıch, Chelsea'den herhangi bir yetkili ya da başka bir kulüple, İngiltere'ye dönmek istediğime dair görüşme yaptığım yolunda çıkan tüm haberleri reddediyorum. 
     Chelsea Kulübü yöneticileri de herkes gibi iyi biliyor ki ben Real Madrid'in oyuncusuyum ve 4 yıllık bir kontrat imzaladım.'' 
     
     ''TEK SIKINTIM PAPARAZZİLER'' 
     2003 yılında 40 milyon dolar karşılığında Real Madrid'e transfer olan ünlü futbolcu, özel hayatıyla ilgili basında çıkan haberlere de değinerek, ''Evimin kapısından adımımı attığım andan itibaren 5 dakika bile yalnız kalamıyorum. Ama bu, burada beni etkileyen tek şey. Başka hiçbir sıkıntım yok. İnsanlar bana karşı çok iyi tabi ki kulübüm ve takım arkadaşlarım da'' dedi. 
     Beckham, Madrid'de yıllık kirasına 8 milyon dolar ödediği evle ilgili basında çıkan haberlere de açıklık getirerek, ''Evin kontratı nisan ayında bitiyor. Yıllık kontratı yenilemeyeceğiz ancak kontratın süresini, sezon bitimine kadar kalabilmek için 1 ay daha uzattık. Şu an hala, almak için bir ev arıyoruz'' diye konuştu. 
     
</TEXT>
</DOC>
