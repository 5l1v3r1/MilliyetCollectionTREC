<DOC>
<DOCNO> 202285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sonspo20.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Okullara futbol dersi geliyor... 
</HEADLINE>
<TEXT>

     Türkiye Futbol Federasyonu Başdanışmanı, Genç Bayan ve Erkek Milli Takımlar Genel Koordinatörü Gündüz Tekin Onay, okullarda futbol dersi verilmesi yolunda çalışmalarının olduğunu belirtti. 
     Toros Mahallesi'nde çim zemini, lokanta, misafirhanesi yeniden onarılan ve UEFA standartlarına uygun hale getirilen Gündüz Tekin Onay Tesisleri, düzenlenen törenle yeniden hizmete girdi. 
     Onay törende, futbolun okullarda ders olarak verilmesi için çalışmalar yaptıklarını söyledi. Spor tesisi yapmanın, cami ve okul inşa etmek kadar hayırlı olduğunu belirterek, şunları söyledi 
     ''Futbol Federasyonu olarak, okullarla işbirliği yaparak futbol dersleri vermeyi planlıyoruz. Bunu gerçekleştirir, tesis sayısını da artırırsak, ilk etapta 500 bin, sonra da 1 milyon kişi daha bu sporla tanışır. Ülkemizde tesis sayısının artması için yerel yönetimler özellikle de özel sektöre büyük görevler düşüyor.'' Onay, halı sahaların ruhsatları ve çalışma izninin Gençlik ve Spor İl Müdürlüğü tarafından verildiğini de anımsatarak, ''Halı sahaları, yapacağımız yeni düzenlemeyle Futbol Federasyonu bünyesine almayı düşünüyoruz. Elbette işletmenin kuruluş amacı ticaret yapmaktır. Ancak, buraların denetimi, disiplini çok önemli bir konu. Ayrıca, buraların eğitim amaçlı olarak okullara ücretsiz tahsis edilmesini de planlıyoruz'' diye konuştu. 
     
     ŞENOL GÜNEŞ 
     Törene katılan Milli Takımlar Teknik Direktörü Şenol Güneş ise, ülke genelinde futbolda patlama yaşandığını belirterek, ''Dünya üçüncüsü olduktan sonra, herkesin futbola bakışı değişti. Özellikle böyle güzel ve çağdaş tesisler açılınca futbolcu sayısı artacaktır. Böylece, milli takımlara daha yetenekli gençler bulma şansımız artacak'' ifadelerini kullandı. 
     Törenden sonra, Avrupa Şampiyonası finallerine hazırlanan ve yarın Adana'da, 18 Aralık Perşembe günü de Mersin'de Ukranya ile özel maç yapacak olan U 17 Genç Milli Takım, Teknik Direktör Necati Özçağlayan gözetiminde tesislerde antrenman yaptı. 
     Bu arada, Gündüz Tekin Onay'ın başkanlığında 22 bölge antrenörü ile basına kapalı toplantı yapıldı. 
     
</TEXT>
</DOC>
