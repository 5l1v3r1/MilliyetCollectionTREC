<DOC>
<DOCNO> 240254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sondun38.html </URL>
<DATE> 2004/05/15/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Powell'dan Kurey'e çağrı Fırsatları değerlendirin... 
</HEADLINE>
<TEXT>

     ABD Dışişleri Bakanı Colin Powell, Filistin Başbakanı Ahmed Kurey'le Ürdün'de bir araya geldi. 
     Powell, Filistin başbakanından, İsrail'in Gazze'deki Yahudi yerleşim birimlerinden çekilme planını desteklemesini isteyerek, ''Bu fırsatı değerlendirin'' dedi. 
     Kurey ile başkent Amman'daki havaalanında 40 dakika görüşen Powell, ABD Başkanı George Bush'un, 2005 yılında bir Filistin devleti kurulması konusunda verdiği güvence için zamanın işlemekte olduğunu söyledi. 
     Powell, ''Belirlenen bu tarihe uyulup uyulamayacağı konusunda kimsenin tahmin yürütebileceğini düşünmüyorum'' dedi. 
     Kurey ise Filistin yönetiminin, İsrail Başbakanı Ariel Şaron'un tam olarak ne önereceğini görmek istediğini belirterek, ''Planın ne olduğunu ve detaylarını görmeyi bekliyoruz'' dedi. 
     Görüşmelerin ''çok yapıcı'' olduğunu belirten Kurey, 2005'e kadar bir devlet kurulması için görüşmeleri tamamlayacak kadar zamanları bulunduğunu kaydetti. 
     Powell ve Kurey'in, görüşmeden sonra, Arap ve Filistinli yetkililerin katılacağı Dünya Ekonomi Forumu'na katılmak üzere Amman'a geldiği bildirildi. 
     Bu arada Bush'un ulusal güvenlik danışmanı Condolezza Rice'ın, pazartesi günü Berlin'de Kurey'le bir görüşme yapmayı planladığı belirtildi. 
     
</TEXT>
</DOC>
