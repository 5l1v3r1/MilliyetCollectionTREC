<DOC>
<DOCNO> 206316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/spor/spo01.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmed gemileri yaktı 
</HEADLINE>
<TEXT>

   Beşiktaş'ın Mısırlı oyuncusu, yönetimin yeni bir yabancı transfer etmesi halinde Glasgow Rangers'a gitme kararı aldı. Ahmed Hassan'ın menajeri, "İkinci yarı kimsenin tribüne çıkmasına gerek kalmayacak" diye konuştu 
      ZAFER BÜYÜKAVCI 

   
   'Bolton olmaz' 
   SEZON başında Gençlerbirliği'nden Beşiktaş'a transfer olan ancak Teknik Direktör Lucescu ile yıldızı bir türlü barışmayan Ahmed Hassan, yeni bir yabancı alınması halinde Siyah - Beyazlı kulüple yollarını ayırmayı planlıyor. Mısırlı oyuncunun İngiltere'nin Bolton Wanderers takımı ile hiçbir görüşmesi olmadığını söyleyen menajeri Alper Gökdemir, "Jardel ile takas yapılacağı haberleri asılsız. Teklif gelse bile değerlendirmeyeceğiz" diye konuştu. 
   
   'Garanti verdiler' 
   AHMED Hassan'ın Beşiktaş ile üç yıllık sözleşmesi bulunduğuna dikkat çeken Gökdemir, "Eğer ara transferde bir yabancı alınırsa Glasgow Rangers'a gideceğiz. Beşiktaş'ta bir yabancının tribünde oturmasına gerek yok. Biz yarısı peşin 1.2 milyon Pound istiyoruz. Bu parayı da Bolton veremez. İskoç kulübü Ahmed Hassan'ın bonservis sorununu çözmeyi garanti etti. Son kararımız böyle. Gelişmeleri takip ediyoruz" ifadelerini kullandı. 
   
   Bilgili sert esti    Dursun'u eleştirdi 
   BAŞKAN Serdar Bilgili, CNN Türk'te Ahmet Dursun ile ilgili çarpıcı açıklamalar yaptı. Bilgili, "Bir oyuncu, yabancı bir arkadaşına falçata, bıçak atacak, ondan 2 - 3 hafta önce menajerini dövmeye kalkacak, futbolcu arkadaşlarıyla kavga edecek, yılda da 1 milyon dolar para alacak. Sonra biz bu adamı kovduğumuz zaman 'vah vah', vicdansızlar gibi laflar çıkacak. Buna inanamıyorum" dedi. 
   
   'Kendini mahvediyor' 
   BU kadar büyük paralar alan futbolcuların camiaya karşı sorumlulukları olduğuna dikkat çeken Serdar Bilgili, "Burası psikoloji merkezi değil. Ayrıca kendisi Beşiktaş'ın altyapısında yetişmiş bir oyuncumuz da değil. Köşe yazarları çok haksız bir şekilde Beşiktaş Yönetimi'ni eleştiriyor. Kendisi de son derece saygısızca açıklamalarda bulunuyor. Ama o kendisini mahvediyor" diye konuştu. 
   
   Levent Erdoğan seçimde yok    25 Ocak'ta yapılacak olağan genel kurulda Beşiktaş başkanlığına aday olması beklenen eski Asbaşkan Levent Erdoğan kongreye girmeyeceğini açıkladı. Erdoğan, "Böyle bir görevi, hakkı ve layıkıyla sürdürebilmek için, ihtiyacı en çok hissedilen olay zamandır. İşlerim dolayısıyla şu anda Beşiktaş başkanlığına yeterli zaman ayırmam mümkün olmayacaktır" dedi. 
   DEMOKRATİK bir kongrede aday olmanın Serdar Bilgili ve yönetimine karşı muhalefet kabul edilmemesi gerektiğini belirten Levent Erdoğan, "Bu onurlu göreve beni layık gören, ismimi çeşitli toplantı ve görüşmelerde ön plana çıkaran, kulübümüz bünyesindeki derneklere, kuruluşlara, gruplara ve özellikle de Divan Kurulu üyelerine teşekkür ederim" diye konuştu. 
   
   Kartal'ın uçuş saati değişti    11 Ocak'ta bir haftalık kamp için Antalya'ya gideceği bildirilen Beşiktaş, bu tarihte Galatasaray'ın da aynı uçakta yer alacak olması nedeniyle geri adım attı. Teknik heyet, herhangi bir rahatsızlık ve motivasyon sorunu yaşamamak için Antalya'ya bir gün önce gitme kararı aldı. Ancak daha sonra 11 Ocak'ta THY'nin 12.20'deki seferinde yer bulundu ve kriz çözüldü. 
   
   Serdar kararlı    İLK yarının son haftalarında iyi bir çıkış yakalayan ve takımda yer bulan Serdar Topraktepe, lige verilen arada tatile gitmek yerine İstanbul'da kalarak, teknik heyetin kendisine verdiği egzersiz programı uyguladı. Tecrübeli oyuncunun takım arkadaşlarının aksine pazartesi günü Ümraniye'ye giderek hazırlık çalışmalarına iki gün erken başlayacağı öğrenildi. 
   
   Tatar Rauf'a son görev    Siyah-Beyazlı kulüpte 18 yıl altyapı ile ilgilenen ve sayısız yıldızı Türk futboluna kazandıran Rauf Başer Tatar Rauf dün toprağa verildi. Galip Paşa Camii'ndeki ikindi namazından sonra Karacaahmet Mezarlığı'na defnedilen Başer'i son yolculuğunda sevenleri yalnız bırakmadı. 
   
   
</TEXT>
</DOC>
