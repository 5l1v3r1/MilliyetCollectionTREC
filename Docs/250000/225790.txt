<DOC>
<DOCNO> 225790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sondun48.html </URL>
<DATE> 2004/03/26/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
Dörtlü görüşmelerde akşam yemeği iptal edildi 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, AB zirvesinin sona ermesinin ardından Burgenstock'a geldi. 
     Diplomatik kaynaklardan edinilen bilgiye göre, dörtlü Kıbrıs görüşmeleri çerçevesinde bu akşam taraflar arasında düzenlenecek olan akşam yemeği iptal oldu. 
     Yemeğin, Kıbrıs Rum Kesimi lideri Tasos Papadopulos'un hasta olması ve Yunanistan Dışişleri Bakanı Petros Molivyatis'in Brüksel'den geç dönüşü nedenleriyle iptal olduğu BM tarafından Türk heyetine bildirildi. 
     Diplomatik kaynaklar, BM'nin, bu gelişmenin Türk tarafınca yanlış yorumlanmaması gerektiğini özellikle belirttiğini ve bundan sonra bu yemeklerin süreceğini aktardığını söylediler. 
     Öte yandan, Dışişleri Bakanı Gül'ün akşam saatlerinde Türk gazetecilerle biraraya gelmesi bekleniyor. 
     
     MÜZAKERELERDE AL-VER SÜRECİNE BAŞLANAMADI 

     İsviçre'nin Burgenstock kasabasında yapılan dörtlü Kıbrıs görüşmelerinde, henüz al-ver sürecine başlanamadığı öğrenildi. 
     Türk heyetine yakın kaynaklardan edinilen bilgiye göre, Rum tarafı henüz ''olmazsa olmazlarını'' içeren, müzakere edilebilecek nitelikte derli toplu bir metin sunmadı. 
     Rum tarafının Türk heyetinin ısrarı üzerine dün gece 44 sayfalık bir metin sunduğunu belirten kaynaklar, bu metnin Rumların daha önce sunduğu yaklaşık 200 sayfalık metnin bir özetinden ibaret olduğunu kaydettiler. 
     Türk tarafının kendi 'Olmazsa olmazlarını'' iki-ikibuçuk sayfalık önceliklerine göre sıralanmış bir biçimde sunmuş olduğuna dikkati çeken aynı kaynaklar, 44 sayfalık ve hiçbir öncelik sıralaması taşımayan Rum metni üzerinden ''Al-ver'' sürecine başlanamayacağına dikkati çektiler. 
     Türk tarafının bu alandaki sıkıntısını net bir biçimde BM'ye aktardığını belirten kaynaklar, müzakerelerde şu an için gelinen noktayı ''İlk gün neredeysek şimdi de oradayız'' şeklinde tanımladılar. 
     
     AB ZİRVESİ 

     Bu arada, AB Brüksel zirvesi sonuç bildirisinde yer alan Kıbrıs'a ilişkin paragrafı, ''Türk tarafını tatmin etmemekle birlikte ileriye doğru atılmış bir adım'' olarak tanımlayan kaynaklar, bu alandaki çalışmaların sürdüğünü belirttiler. 
     AB Komisyonu'nun Genişlemeden Sorumlu Üyesi Günter Verheugen'un 29 Mart Pazartesi günü Burgenstock'a geleceğine dair haberlere değinen kaynaklar, ''AB yetkilisinin cebinde derogasyonlar konusunda tatmin edici bir hukuki düzenleme ile gelmesini umdukları'' değerlendirmesi yaptılar. 
     Kaynaklar, Brüksel'den ''AB'nin bu konuda birincil hukuk ile ikincil hukuk arasında bir statüyü ifade eden Uyum Senedi düzenlenmesi gibi bir formül arayışı içinde olduğuna'' ilişkin duyumlar geldiğini de kaydettiler. 
     Bu arada, Türk tarafının özellikle Loizudu davası benzeri kişisel başvuruların yaratabileceği tazminatlara ilişkin bir AB düzenlemesinin beklentisi içinde olduğu da öğrenildi. 
     Aynı kaynaklar, uyum senedinin mevcut katılım anlaşmasının AB sistemiyle uyumunun sağlanması işlevini üstlenmesinin söz konusu olabileceğine işaret ettiler. 
     BM Genel Sekreteri Kofi Annan'ın Kıbrıs Özel Temsilcisi Alvaro De Soto'nun dün gece taraflara sunduğu belgenin, tarafların üzerinde anlaşacakları planın referanduma sunulması ve garantör ülkelerce onaylanması sürecini düzenleyen mekanizmaları içerdiği belirtildi. 
     Kaynaklar, bu mekanizma çerçevesinde Kıbrıs'taki tarafların planı referanduma götürmeleri ve garantör ülkelerin de referandumdan olumlu sonuç çıkması halinde, planı parlamentolarına onay için sunmalarının istendiğini kaydettiler. 
     
</TEXT>
</DOC>
