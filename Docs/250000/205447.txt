<DOC>
<DOCNO> 205447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sontur09.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılbaşında alkolü fazla kaçırmayın... 
</HEADLINE>
<TEXT>

     Ondokuz Mayıs Üniversitesi OMÜ Tıp Fakültesi İlk ve Acil Yardım Anabilim Dalı Başkanı Yrd. Doç. Dr. Ahmet Baydın, ''Yeni yıl kutlamalarının kabusa dönüşmemesi için ölçülü alkol alınmalı'' dedi. 
     Baydın, AA muhabirine yaptığı açıklamada, yılbaşında acil yardım servislerine çoğunlukla alkol komasına girmiş kişilerin ve alkol sonucu meydana gelen trafik kazalarında yaralananların getirildiğini belirtti. Baydın, yeni yılın ilk günü ise yine aşırı alkol sonucu baş ağrısı ve tansiyon sorunu yaşayan kişilerin ilk yardım servislerini doldurduklarını bildirdi. 
     Aşırı alkol tüketimi sonucu alkol komasına giren kişilerin kısa sürede en yakın sağlık birimine götürülmesi gerektiğini ifade eden Baydın, alkol komasının ölümle sonuçlanabileceğine, müdahalede geç kalınması durumunda ise metabolizmada kalıcı hasarlara yol açabileceğine dikkati çekerek, şu bilgileri verdi 
     ''Kandaki alkol oranı 40-50 miligram desilitre olduğunda alkol etkileri görülmeye başlanır, bu oran 60-70 miligram desilitre olduğunda ise hastayı kaybetme riski vardır. Alkol komasına giren kişi dengesini kaybeder, etrafına ilgisi azalır, uyku hali vardır ve hastada bilinç kaybı oluşur. Kan şekeri düşer, metabolizma bozulur. Alkol komasına giren kişilerin durumu göz ardı edilmemeli ve kısa sürede en yakın sağlık servisine götürülmelidir.'' Alkol komasının gerekli müdahale yapılmadığı zaman ölümle sonuçlanabileceğini belirten Baydın, ''Geç kalınması durumunda da metabolizmada kalıcı hasarlara yol açabilir. Alkol komasına giren kişinin serumla tedavisi yapılarak, takip edilmesi gerekir'' dedi. 
     Baydın, sahte içkilere karşı da dikkatli olunması gerektiğini ifade ederek, sahte içkilerin körlükle sonuçlanabilen ciddi problemler yarattığını hatırlattı. 
     Yeni yılda alkol tüketimine bağlı trafik kazalarının arttığını belirten Baydın, kişisel sağlık ve başkalarının can güvenliği için yılbaşında ölçülü alkol tüketilmesini tavsiye etti. 
     
</TEXT>
</DOC>
