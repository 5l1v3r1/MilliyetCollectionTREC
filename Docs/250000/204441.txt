<DOC>
<DOCNO> 204441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/sontur25.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
AB için büyükelçiler zirvesi... 
</HEADLINE>
<TEXT>

     Türkiye'nin AB ülkelerindeki büyükelçileri ile BM nezdindeki daimi temsilcisi, AB nesdindeki daimi temsilcisi, Washington Büyükelçisi ve Lefkoşe Büyükelçisi Avrupa Birliği Genel Sekreterliği'nde ABGS Dışişleri Bakanlığı Müsteşarı Uğur Ziyal Başkanlığı'nda biraraya geldi. 
     Türkiye'nin 2004 yılı sonunda AB'den üyelik müzakereleri için tarih almasına yönelik olarak son dönemece girildi. ABGS'de gerçekleştirilen toplantıyla bir yıl içerisinde müzakere tarihi alınması yönünde ne gibi çalışmalar yapılması gerektiği değerlendirildi. Toplantıya Türkiye'nin AB üyesi 15 ülkedeki Büyükelçilerinin yanısıra Washington Büyükelçisi Lefkoşe Büyükelçisi, Türkiye'nin BM daimi temsilcisi ve Türkiye'nin AB daimi temsilcisi de katıldı. Dışişleri Bakanlığı Müsteşarı Büyükelçi Uğur Ziyal'in başkanlığındaki toplantıda Müsteşar Yardımcısı Volkan Bozkır ve AB Genel Sekreteri Murat Sungar da bulundu. 
     Toplantıda Türkiye'nin AB için yürüttüğü çalışmaların Büyükelçiler ile birlikte değerlendirileceği belirtiirken, Kıbrıs konusunun kendi içindeki dinamikler boyutunda ele alınmayacağı öğrenildi. Diplomatik kaynaklar Kıbrıs konusunun doğrudan ele alınmayacağını ancak AB çerçevesinde Kıbrıs'taki sorunun çözümünün ne gibi etkileri olacağının gündeme geleceğini kaydetti. 
     Toplantıda sadece AB genelinde değil konu ile ilgili tek tek ülkelerde Türkiye'nin AB üyeliğine ilişkin olarak yaşanan sıkıntıların ve Büyükelçilerin bu sıkıntıların çözümüne ilişkin olarak neler yapabilecekleri konusunun da değerlendirileceği vurgulandı. 
     
</TEXT>
</DOC>
