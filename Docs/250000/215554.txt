<DOC>
<DOCNO> 215554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sontur33.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM yarın tarihi gündem Kıbrıs 
</HEADLINE>
<TEXT>

     Kıbrıs konusundaki gelişmeler, yarın TBMM Genel Kurulu'nda ele alınacak. 
     AK Parti Grup Başkanvekili Eyüp Fatsa, CHP'nin Kıbrıs konusundaki Genel Görüşme önergesinin öngörüşmesinin yarın yapılacağını bildirdi. 
     Geçen hafta yapılması planlanan öngörüşmenin New York'taki Kıbrıs görüşmeleri nedeniyle ertelendiğini hatırlatan Fatsa, "Önce, Genel Kurul'a bilgi verme şeklinde düşündük. Ama CHP'nin verdiği önerge de dikkate alınarak, Genel Görüşme'nin öngörüşmesi şeklinde yapmaya karar verdik" dedi. 
     Fatsa, "Genel Görüşme açılır mı " sorusuna, bunun Genel Kurul'un iradesinde olduğunu kaydetti. 
     Fatsa, Çarşamba gününden itibaren Kamu Yönetimi Temel Yasa Tasarısı'nın Genel Kurul'da ele alınacağını ve bu hafta sonunda Meclis'e sevkedilmesini bekledikleri Yerel Yönetimler Yasa Tasarısı ile birlikte seçimlerden önce çıkarılmasının hedeflendiğini bildirdi. Fatsa, bu tasarı için Genel Kurul'un Cuma günü de çalışabileceğini ifade etti. 
     
</TEXT>
</DOC>
