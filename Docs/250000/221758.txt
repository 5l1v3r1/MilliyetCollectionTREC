<DOC>
<DOCNO> 221758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sondun43.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
De Soto, Denktaş ve Papadopulos ile ayrı ayrı görüşecek 
</HEADLINE>
<TEXT>

     BM Genel Sekreteri Kıbrıs Özel Temsilcisi Alvaro de Soto'nun, KKTC Cumhurbaşkanı Rauf Denktaş ve Rum yönetimi lideri Tasos Papadopulos'la ayrı ayrı görüşmeler başlatma niyetinde olduğu ve bu görüşmelerin yoğun danışmalar dizisi çerçevesinde yapılacağı açıklandı. 
     Kıbrıs'taki BM Barış Gücü UNFICYP sözcüsü Brian Kelly, yaptığı açıklamada, De Soto'nun bu yöndeki niyetini, bugünkü görüşmede her iki lidere bildirdiğini belirtti. 
     Kelly, De Soto'nun başlatma niyetinde olduğu söz konusu süreç devam ettiği sürece, liderler ve beraberindeki görüşmeci heyetleri hafta içi her gün bir araya getiren görüşmelerin gerekmedikçe yapılmayacağını söyledi. 
     BM sözcüsü, açıklamasında şunları kaydetti 
     ''BM Genel Sekreteri Kıbrıs Özel Temsilcisi Alvaro de Soto, iki lideri bugün bir araya getiren görüşmede, iki tarafla ayrı ayrı yoğun danışmalar dizisine başlama niyetinde olduğunu belirtti. 
     De Soto, planı geliştirmek için yapılacak olan pazarlık paketini biçimlendirmeyi zorlaştıran çekirdek özlü konularda ilerleme sağlamak için bunun en iyi yol olacağı inancında olduğunu da liderlere bildirdi. 
     Bu süreç devam ettikçe liderler arasında her gün gerçekleştirilen görüşmeler, gerekmedikçe yapılmayacak. Liderler, ancak gerekmesi halinde görüşecek.'' 
     
</TEXT>
</DOC>
