<DOC>
<DOCNO> 223592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/ekonomi/eko02.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
6.5 trilyonu ödedi durdu 
</HEADLINE>
<TEXT>

   TMSF, Medya Grubu'yla yapılan ön protokolün, 6.5 trilyonluk peşinat dışındaki koşullarının yerine getirilmediğini açıkladı 
      EKONOMİ SERVİSİ 
   
   Tasarruf Mevduatı Sigorta Fonu TMSF , Medya Grubu ile yapılan ön protokole göre 6.5 trilyon liralık peşinatın tahsil edildiğini, diğer yürürlük koşullarının da gerçekleşmesinin beklendiğini bildirdi. 
   TMSF, Sabah Yayıncılık'la ilgili olarak borsaya yaptığı açıklamada Ekim 2000'de Fon'a alınan Etibank'ın eski hakim ortağı Dinç Bilgin'in kontrolündeki Medya Grubu firmalarının Fon'a borçlarının tasfiyesi için ön protokol yapıldığını hatırlattı. Ön protokolün koşulları şöyle açıklandı Bir kısım iştiraklerin Medya Grubu'na ait hisselerinin ve gayrimenkullerin Fon'a devri, Fon'un yürüttüğü icrai takiplerin kabulü, lisans sözleşmesine taraf firmaların hisselerinin Fon'a rehnedilmesi ve 6.5 trilyon lira peşinat ödemesi. Ayrıca, marka, isim ve imtiyaz haklarının, bir kısım menkul ve gayrimenkullerinin hak sahibi konumundaki firmalar ile Merkez Grubu arasında bu varlıkların değerlendirilmesine yönelik 15 yıl süreli lisans sözleşmelerine Fon tarafından muvafakat edilmesi karşılığında adı geçen Medya Grubu firmalarının lisans alacakları Medya Grubu borçlarına mahsuben Fon'a ödenmesi. 
   Açıklamada, "6.5 trilyon liralık peşinat tahsil edilmiş olup, diğer yürürlük koşullarının gerçekleşmesi beklenmektedir" denildi. 
   
   4 aydır çözülemedi 
   TMSF'nin son raporuna göre Bilgin'in Etibank ve diğer Fon bankalarına olan borcu 800 milyon dolar düzeyinde. Bilgin Grubu ile TMSF arasındaki ön protokol 18 Kasım 2003'te duyurulmuş ancak içeriği açıklanmamıştı. 
   Protokolde yer verilen lisans sözleşmeleri ise 2002 yılından itibaren Bilgin Grubu ile Turgay Ciner'in başında olduğu Merkez Grubu arasında yapıldı. 
   
   
</TEXT>
</DOC>
