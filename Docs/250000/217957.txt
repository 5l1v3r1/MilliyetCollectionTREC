<DOC>
<DOCNO> 217957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sondun28.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Die Zeit "Türkler çoktan aramızdaki yerini aldı" 
</HEADLINE>
<TEXT>

     Almanya'da Perşembe günleri yayınlanan haftalık Die Zeit gazetesi, ''Türkler aramızda'' başlığıyla verdiği tam sayfa haberde, Almanya'da yaşayan Türkleri konu aldı. 
     Gazetede yayınlanan haber-yorumda, ''Almanlar Türkiye'nin AB üyeliği konusunda tartışıyor, ancak Türkler çoktan aramızda yerlerini aldı. Yeni ülkeleri için film ve spor ödülleri alıyor. Sosyal Demokrat Parti SPD onları kazanmaya çalışırken, Hıristiyan Demokrat Birlik Partisi CDU Türk asıllıları seçmen olarak görmezlikten geliyor'' şeklinde görüşe yer verildi. 
     54. Berlin Film Fesivali Berlinale'de ''Altın Ayı'' ödülünü alan ''Gegen die Wand'' Duvara Karşı filminde başrol oynayan Sibel Kekilli'nin porno filmlerinde oynadığının ortaya çıkmasının da, Türklerle ilgili önyargıları kırdığı görüşüne yer verilen haber-yorumda, Hür Demokrat Parti FDP Yönetim Kurulu üyesi Mehmet Daimagüler'in, ''Tabii ki kız kardeşlerimin böyle bir şey yapmasını istemem, ancak tüm baskılara direnmesi bizleri gururlandırıyor'' şeklinde konuştuğu belirtildi. 
     Berlin Eyalet Meclisi üyesi Özcan Mutlu da, yönetmen Fatih Akın'ın başarısından sonra Almanya'da yeni bir dönemin başladığını savunarak, ''Biz Alman toplumunun hakkımızda iyi şeyler öğrenmesini bekleyemeyiz. Genç Türklerin kendilerini Alman gibi hissetmeyi öğrenmeleri gerekiyor'' şeklinde görüş belirtti. 
     Türk gençlerinin ''başarı öykülerine'' susadıkları kaydedilen haber-yorumda, Avrupa Boks Şampiyonu Oktay Urkal ile Alman Baketbol Milli Takımının ''vazgeçilmez'' oyuncusu Mithat Demirel gibi Türklerin Almanya için başarıya koştuklarına işaret edildi. 
     CDU Uyum ve Göç Forumu Başkanı Emine Demirbüken, partisinin Türkleri iyi anlamadığını savunarak, ''Genel Başkan Angela Merkel'in Türkiye ziyareti parti olarak bizi bu konuda geriye attı. Çoğu Türk bu ziyaretten sonra CDU'ya oy vermeyeceğini ifade etti'' dedi. 
     Türkiye uzmanı Werner Schiffauer de, Almanya'da yaşayan Türkler için takdir görmenin ne kadar önemli olduğunun Alman toplumu tarafından iyi şekilde anlaşılmadığını ifade ederek, Başbakan'ın ya da diğer bir politikacının bir kelime Türkçe konuşmasının bile Türkler arasında büyük bir sevinç yaratacağını savundu. 
     
</TEXT>
</DOC>
