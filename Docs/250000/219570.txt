<DOC>
<DOCNO> 219570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sontur05.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta takla atan otomobilde sıkışan üniversiteli öldü 
</HEADLINE>
<TEXT>

     MUTLU BOZDAĞ İSTANBUL 

Beşiktaş'ta aşırı hız ve dikkatsizlik sonucu kontrolden çıkan otomobil, kaldırıma çarptıktan sonra havada takla atarak yol kenarındaki duvara çarptı. Kaza sonucu hurdaya dönen otomobilde sıkışan sürücü Koç Üniversitesi öğrencisi Karavelioğlu, yaralı olarak kaldırıldığı hastanede hayatını kaybetti. 
     Beşiktaş, Fulya Caddesi üzerinde 03.30 sıralarında kendisine ait 34 BG 4031 plakalı Pegout marka otomobiliyle Beşiktaş istikametine giden Koç üniversitesi öğrencisi 21 yaşındaki Yüreğir Karavelioğlu, Beşiktaş Spor Klubü Fulya Tesisleri önünde aşırı hız ve dikkatsizlik sonucu direksiyon hakimiyetini kaybetti. Kontrolden çıkan otomobil kaldırıma çarptıktan sonra havada takla atarak yol kenarındaki duvara çarptı. Çarpmanın şiddetiyle hurdaya dönen otomobilin tavanı çökerken, Karavelioğlu araç içinde sıkıştı. Yoldan geçen vatandaşların haber vermesiyle kaza mahalline gelen polis ve itfaiye ekipleri, Karavelioğlu'nu kurtarmak için yaklaşık yarım saat uğraştı. Demir makasla otomobilin tavanını ve kapısını kesen itfaiye ekipleri, sürücüyü sıkıştığı yerden kurtardı. Ağır yaralı olarak sıkıştığı yerden kurtarılan Karavelioğlu, olay yerine gelen ambulansla Şişli Etfal Eğitim ve Araştırma Hastanesi'ne kaldırılırken, yapılan tüm müdahalelere rağmen kurtarılamadı. 
     
</TEXT>
</DOC>
