<DOC>
<DOCNO> 234548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/siyaset/siy20.html </URL>
<DATE> 2004/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Süleyman Demirel hastanelik oldu 
   9. Cumhurbaşkanı Süleyman Demirel, geçirdiği gribal enfeksiyon nedeniyle yorgun düştü. Demirel, önceki akşam geç saatlerde Özel Güven Hastanesi'ne gitti. Buradaki kontrollerde gribal enfeksiyon geçirdiği belirlenen Demirel, yaklaşık 1 saat hastanede kaldı. Demirel, çıkışta yaptığı açıklamada "Güven Hastanesi'nde 14 Mart'ta check - up yaptırmıştım o gün tamamlanamayan bazı tetkikler yapıldı" dedi. Demirel, kendisini nasıl hissettiğini soran gazetecilere de "Bayağı iyi hissediyorum, adam akıllı iyi hissediyorum" yanıtını verdi. 
   
   AB Komisyonu'nda Türkiye savunması 
   AB Komisyonu'nun, gerektiği takdirde AB ülkeleri hükümet ve devlet başkanlarına karşı çıkarak Türkiye'nin üyeliğini gerçekleştirmek istediği öne sürüldü. Alman Der Spiegel dergisi, AB ülkelerindeki üst düzey yetkililerin, Türkiye'nin üyeliğinin AB anayasasıyla ilgili halkoylamalarını olumsuz yönde etkilemesinden endişe ettiklerini, ancak Brüksel'deki uzmanların müzakerelerin ertelenmesi konusunda hiçbir gerekçe vermemeye kararlı olduklarını yazdı. Haberde, AB Komisyonu'nun genişlemeden sorumlu üyesi Günter Verheugen'in, Türkiye ile üyelik müzakerelerine başlanması konusunda olumlu bir karar alınması durumunda bir tarih vereceğini de açıkladığı ifade edildi. 
   
   
   
</TEXT>
</DOC>
