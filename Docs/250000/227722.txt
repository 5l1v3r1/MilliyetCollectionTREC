<DOC>
<DOCNO> 227722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sontur35.html </URL>
<DATE> 2004/04/01/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Ankara'nın göbeğinde işporta zabıta meydan savaşı 
</HEADLINE>
<TEXT>

     Ankara Büyükşehir Belediyesi seyyar satıcıların mallarını toplatmaya başladı, Kızılay'da seyyar satıcılar zabıtaları dövdü. 
     Kızılay Güvenpark'ta seçim kampanyaları sırasında her gün tezgah açan seyyar satıcılar seçimin sona ermesinin hemen ardından Ankara Büyükşehir Belediyesi zabıta ekiplerinin engeliyle karşılaştı. Zabıta ekipleri seyyar satıcıların satış yapmasını engellerken, mallarına da el koydu. 
     Zabıta ekipleriyle bir süre tartışan seyyar satıcılar, mallarının kendilerine iade edilmemesi üzerine Atatürk Bulvarı'na gelerek belediyeyi protesto etti. Alkışlarla büyükşehir belediye yönetimini "yuh"layan seyyar satıcılar bu sefer polis engeliyle karşılaştı. El konulan mallarının iadesini isteyen seyyar satıcılarla Çevik Kuvvet ekiplerinin tartışması Kızılay Meydanı'nı allak bullak etti. 
     Seyyar satıcılar daha sonra trafiği kapatarak, Güven Park'tan Yüksel Caddesi'ne yürüdü. Seyyar satıcılar burada karşılaştıkları zabıtaları dövdü. Seyyar satıcılar, polisin müdahalesinin ardından dağıldı. Seyyar satıcılar mallarını geri alabilmek için Güven Park'ta bekleyişlerini sürdürüyor. 
     
</TEXT>
</DOC>
