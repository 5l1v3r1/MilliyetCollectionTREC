<DOC>
<DOCNO> 244945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sondun23.html </URL>
<DATE> 2004/06/03/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Kerry Wietnam'dan daha kötü durumdayız 
</HEADLINE>
<TEXT>

     ABD'de Demokrat Parti'nin başkan adayı senatör John Kerry, Başkan George Bush yönetiminin Irak'ta Amerikan ordusuna altından kalkamayacağı bir yük getirdiğini ileri sürdü ve ABD'nin Vietnam savaşının en kötü günlerine geri dönme tehlikesiyle karşı karşıya bulunduğunu söyledi. 
     Kerry, Missouri'deki Truman Başkanlık Kütüphanesi'nde yapmak için hazırladığı ve basına önceden dağıtılan konuşmasında, ABD'nin, ''çok azı savaşmaya hazır içi boş bir ordu yaratarak'' Vietnam savaşının en kötü günlerine geri dönme tehlikesiyle karşı karşıya geldiğini belirtti. 
     ''Bush yönetimi, orduyu dönüştürme yönündeki bütün laflarına rağmen, askeri güçlerimizi üstlenmek zorunda kaldıkları yeni görevlere uygun hale getirmek için şimdiye kadar çok az şey yaptı'' diyen Kerry, şunları kaydetti 
     ''Irak'a yağma ve suçu önlemeye yetmeyecek kadar az sayıda askerle gittik ve şimdi askerlerimize karşı kullanılan tonlarca silahı güvence altına alamadık. İttifak kurmakta başarısız kaldık ve Irak'ın içinde, Arap dünyasında ve diğer büyük güçler arasında geniş destek yaratma imkanlarını sorumsuzca harcadık. Bu hatalar görevimizi zorlaştırdı ve sınırları içinde güvenli ve temsili bir hükümete sahip istikrarlı bir Irak yaratma amacımızı zora soktu.'' 
     
     ''GÖNÜLLÜ ORDU İLKESİNDEN UZAKLAŞILDI'' 
     Kerry, Bush yönetiminin askerlerin Irak'ta kalma sürelerini uzattığını, terhisleri geciktirdiğini ve silah altına alınan kişilerin görevden ayrılmasını engellediğini, asıl olarak orduya ve ulusa karşı görevlerini tamamlamış olan erkek ve kadınlara dayanarak asker sayısını artırdığını ileri sürerek, ''Bu, gönüllü ordu geleneğine aykırıdır'' dedi. 
     Orduyu yönetmenin Başkanlık için merkezi bir öneme sahip olduğunu belirten ve ''Güçlü liderlik, güç kullanmayı istemekten daha fazla şey gerektirir'' diyen Kerry, üst düzey bir askeri danışma grubunun, başkanlık seçimi kampanyası sırasında savunma ve ulusal güvenlik konularında kendisine yardımcı olacağını söyledi. 
     Kerry'nin askeri danışma grubu, başkan adaylığı için yarıştığı emekli Orgeneral Wesley Clark, eski genelkurmay başkanları emekli Orgeneral John Shalikashvili ve emekli Oramiral William Crowe'dan oluşuyor. 
     
</TEXT>
</DOC>
