<DOC>
<DOCNO> 217122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sondun17.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şanghay, bisikleti koruyor... 
</HEADLINE>
<TEXT>

     Ulusal önder Mao Zedong 1893-1976 zamanında dünyanın en büyük bisiklet kullanan ülkesi olan Çin Halk Cumhuriyeti'nde, bu en güzel halk sporunu yaşatmak için çalışmalar sürüyor. 
     1 milyar 300 milyonla dünyanın en kalabalık ülkesi Çin'in en büyük sanayi kenti Şanghay limanında, belediye tarafından özel ek bisiklet yolları açılması kararlaştırıldı. Şanghay'da 1 ay önce bisikletlerin kent merkezine girişi yasaklanınca büyük eleştiriler yağdı. Yerel yönetim yetkilileri, bunu dikkate alarak kent çevresi ağırlıklı olmak üzere bisiklet yollarını kent merkezine özel yollarla bağlama kararı aldı. 
     20 milyon nüfuslu gökdelenler diyarı Şanghay'da, 9 milyonun üzerinde bisiklet bulunuyor. 
     Şehir Planlama Dairesi Genel Müdür Yardımcısı Vu Can, Şanghay'ın 2010 yılında konuk edeceği Dünya Expo Fuarı için de özel bisiklet yolları yapılacağını ve şebekeye bağlanacağını açıkladı. 
     Kentte çalışan işçilerden Yü Pıngfey, ''hükümet motorlu taşıtları özendirecek kararlardan kaçınmalı, bisikleti etkili biçimde teşvik etmeli ve aslında bazı bölgelerde otomobil yasağı olmalı'' dedi. 
     Çin'de motorlu taşıtlar, 1980'lerde başlayan ekonominin mucizevi açılımı ve sanayi atılımlarıyla çok hızlı artış gösteriyor. 
     
</TEXT>
</DOC>
