<DOC>
<DOCNO> 227741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sonyas10.html </URL>
<DATE> 2004/04/01/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Suça yatkınlıkta genler öne çıkıyor .. 
</HEADLINE>
<TEXT>

     Türkiye Bilimler Akademisi Üyesi ve Boğaziçi Üniversitesi Fen-Edebiyat Fakültesi Molekül Biyoloji ve Gen Bölümü Öğretim Üyesi Prof. Dr. Aslıhan Tolun, bir kısım genlerin ender davranışları ortaya çıkardığını belirterek, ''Genler, gelecekte bazı suçlarda hafifletici neden olarak kabul edilebilir'' dedi. 
     İnsan genomunun üzerindeki esrar perdesinin 1990 yılında başlayan geniş katılımlı bir proje ile kaldırıldığını belirten Tolun, projeyle DNA dizisinin çözülmesi, tüm genlerin işlevinin bulunması, bunlarla ilgili veri tabanlarının oluşturulması ve analiz yöntemlerinin geliştirilmesinin amaçlandığını anlattı. 
     Bu kapsamda, fare, şempanze, sirke sineği ve bazı küçük solucanların da genetik şifrelerinin çözüldüğünü anlatan Tolun, bu genlerin insandakiyle karşılaştırıldığını ve benzer olanların çıkmasıyla işlerin daha hızlı ilerlediğini bildirdi. 
     Prof. Dr. Tolun, çalışmalarla ulaşılan en çarpıcı gerçeğin, belli hastalıkları yapan genlerin bulunması olduğunu vurgulayarak, şunları söyledi 
     ''Genom çözüldü denilse de, genlerin yüzde 50'sinin işlevinin ne olduğu henüz bilinmiyor. Yani bu alanda yapılacak daha çok iş var. Ayrıca, genler arasında ortalama 3 milyon farklılık bulunuyor. Bu farklılıklar bazı hastalık ve davranış bozukluklarına yol açabiliyor. Örneğin, bir gen alkole yatkın olabiliyor ve kişi çok fazla alkol tüketebiliyor. Bazılarında tüberküloz mikrobuna yatkın gen bulunuyor ve hemen bu hastalığa yakalanabiliyor. Sağırlık, şizofreni ve şeker gibi çok sayıda hastalığa yatkın olan genler de bulundu.'' Tolun, bunların kalıtsal hastalıklar sınıfına girdiğini ve bu rahatsızlıkların belirlenmesi için başlatılan çalışmaların hızla ilerlediğini vurguladı. Tolun, genlerin adresinin bulunacağını ve kalıtsal sorunların önüne doğum öncesinde bile geçilebileceğini ifade etti. 
     Bazı genlerin ruhsal hastalıklara yatkın olduğunun bilindiğini ifade eden Tolun, şunları kaydetti 
     ''Bir kısım genler ender davranışları ortaya çıkarabiliyor. Henüz bu genler belirlenmedi. Fakat bunlar kişileri hırçın ya da saldırgan yapabiliyor. Bugünkü bilgilere göre insanda 30 bin ile 75 bin arasında gen bulunduğu tahmin ediliyor. Bunlardan birisi herhangi bir suça neden olacak davranışlarda yatkınlığa yol açabilir. Vücuttaki tüm işlevlerle ilgisi olan genler, gelecekte bazı suçlarda hafifletici neden olarak bile kabul edilebilir. Kişi kendini mahkemede savunurken bu benim genimde var diyebilir ve bu da en azından hafifletici unsur olabilir.'' 
     
</TEXT>
</DOC>
