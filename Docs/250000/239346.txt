<DOC>
<DOCNO> 239346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/soneko28.html </URL>
<DATE> 2004/05/12/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
IMF Türkiye Temsilcisi Cari işlemler açığı bizi endişelendirmiyor 
</HEADLINE>
<TEXT>

     IMF Türkiye Temsilcisi Odd Per Brekk, Türkiye'nin başarılı olmasını istediklerini, bunun için ellerinden gelen her şeyi yapma niyetinde olduklarını bildirdi. Brekk, cari işlemler açığı ile ilgili endişeleri de abartılı bulduğunu söyledi. 
     Brekk, CNBC-E televizyonuna yaptığı açıklamada, Türkiye ekonomisinde yaşanan son gelişmeleri değerlendirdi. 
     Brekk, Türkiye-IMF ilişkileri çerçevesinde 2005 yılı için program sonrası izleme, ihtiyati stand-by, düzenli stand-by olmak üzere üç seçeneğin bulunduğunu belirtti. 
     Bu konunun tamamiyle hükümete kalmış bir konu olduğunu vurgulayan Brekk, ''Türkiye'nin karar vermesi gereken bir konudur. Bu, Türkiye'nin vereceği bir karardır'' dedi. 
     Hükümetin çok dikkatli bir şekilde bu üç seçeneği değerlendirdiğini ifade eden Brekk, çok kısa bir süre içinde, 2004 yılı ortasına kadar, karara varacaklarını söyledi. 
     Türkiye'nin performansından çok etkilendiklerini kaydeden Brekk şöyle devam etti 
     ''Her şey çok yolunda gidiyor. Bundan memnuniyet duyuyoruz. Program çerçevesinde Hükümetin kararlılığı da bizi memnun ediyor. Türkiye'nin başarılı olmasını istiyoruz. Elimizden gelen her şeyi de bu çerçevede yapmak niyetindeyiz'' 
     
     CARİ İŞLEMLER AÇIĞI 
     Türkiye'nin cari işlemler açığı hakkında IMF'nin görüşlerinin sorulması üzerine Brekk, ''şu anda cari işlemler açığı ile ilgili olarak endişeler biraz abartılıyor'' dedi. Bunun için bazı nedenlerin olduğunu ifade eden Brekk, özellikle görünüme bakıldığında çok da olumsuz bir tablonun olmadığının görüldüğünü belirterek, şöyle devam etti 
     ''Her zaman için yüksek cari işlemler açığına sahip olmak mevsimsel nedenlerden dolayı yılın ilk aylarında normaldir. Bildiğiniz gibi turizm sektörü gerçekten çok iyi gidiyor. 
     İthalatın büyük bir kısmı yatırım mallarına gidiyor. Yine aynı şekilde tüketim mallarının da bir artışı söz konusu. Bütün bu gelişmeler, ekonominin gelecekte daha da büyüyeceğine işaret ediyor. Özellikle otomobil satışlarının zaman içerisinde bu çerçevede kendine bir yer bulması gerekiyor.'' Bu çerçevede cari işlemler açığının da kurda düzeltme hareketi ile birlikte kendine bir yol bulmasını beklediklerini ifade eden Brekk, ''cari işlemler açığı şu anda bizi endişelendirmiyor'' şeklinde konuştu. 
     Türkiye ekonomisinin üç dört yıl öncesine göre, çok daha dirençli hale geldiğini, özellikle program çerçevesinde bazı kazanımların söz konusu olduğunu anlatan Brekk şöyle devam etti 
     ''Çok iyi işleyen bir dalgalı kura sahipsiniz. Şoklara karşı bir görev üstleniyor. Yüksek faiz dışı fazla rakamı da Türkiye'nin borç düzeyini çok iyi etkiliyor. Özellikle Merkez Bankası, kendisine çok inanılır, kendisine güvenilir hale geldi. Hedeflerine ulaşma konusunda çok başarılı oldu. Çok bağımsız bir şekilde faaliyetlerine devam ediyor. Zaten öyle olması gerekiyor. Özellikle bankacılık sektörü üç dört yıl öncesine göre çok daha güçlü bir durumda. İşte bütün bu nedenlerden dolayı ekonomi bu ters huzursuzluklara karşı biraz daha dirençli hale geldi.'' Cari işlemler açığının yıl sonunda yaklaşık 9 milyar dolar olarak tahmin edildiğini belirten Brekk, ''belki biraz fazla söz konusu olabilir. Ancak, ekonomik program kararlı şekilde uygulanmaya devam edildiği sürece hiçbir şekilde bunun bir endişe yaratmasının beklenmesi söz konusu olamaz. Mutlaka güven ortamı devam ettirilmeli.'' Cari işlemler açığıyla ilgili olarak, çok da fazla önlem almaya gerek olduğunu şu aşamada düşünmediğini vurgulayan Brekk, ödemeler dengesine bakıldığında böyle bir ihtiyaca gerek olmadığını, enflasyonun hedefin altında devam ettiğini bildirdi. 
     
     ENFLASYON HEDEFİ 
     Yıl sonu enflasyon hedefinin şu aşamada ulaşılabilir göründüğünü belirten Brekk, faiz dışı fazlanın düşürülmesi konusunda koşulların Türkiye'de mevcut olmadığını bildirdi Brekk, ''Çok yüksek borcu olduğunu düşünecek olursak Türkiye'nin bir kaç yıl daha yüksek faiz dışı fazla vermeye devam etmesi gerekiyor. Bu konuda Türkiye'nin güçlü kararlılığından memnuniyet duyuyoruz'' dedi. 
     Son günlerde Türkiye mali piyasalarında yaşananların sadece Türkiye'ye özgü olmadığını, küresel bir olgu olarak gördüklerini belirten Brekk, bunun ana faktörünün, ABD'de faiz oranlarında bir artış beklentisi olduğunu kaydetti. 
     Brekk, son gelişmelerin, mutlaka program dahilinde kalmanın ne kadar önemli olduğunu, program uygulamasının ne kadar önemli olduğunu gösterdiğini ifade ederek, hükümetin programa bağlı olduğunu bildirdi. 
     
</TEXT>
</DOC>
