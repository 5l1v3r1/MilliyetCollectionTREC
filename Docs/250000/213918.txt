<DOC>
<DOCNO> 213918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sontur01.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Karaca vefat etti... 
</HEADLINE>
<TEXT>

     Sanatçı Cem Karaca, bu sabah kaldırıldığı Bakırköy Acıbadem Hastanesi'nde hayatını kaybetti. 
     Sanatçının oğlu Emrah Karaca, bu sabah saatlerinde fenalaşan babasının, eşi İlkin Erkan Karaca tarafından saat 07.40'da hastaneye getirildiğini, ancak tüm müdahalelere rağmen kurtarılamadığını söyledi. Karaca, babasının ölüm nedeninin kalp ve solunum yetmezliği olduğunu kaydetti. 
     Bakırköy Acıbadem Hastanesi'nde basın mensuplarının sorularını yanıtlayan Karaca'nın oğlu Emrah Karaca, evde kalp krizi geçiren babası için ambulans çağrıldığını, ancak ambulansın 20 dakika gelmemesi üzerine taksiye bindirilerek hastaneye ulaştırıldığını söyledi. 
     Hastanede 40 dakikalık müdahalenin ardından babasının kurtarılamadığını kaydeden Emrah Karaca, ''Babam Beni Karacaahmet Mezarlığı'ndaki babamın yanına, kendi örf ve adetlerime göre gömün diye vasiyet etmişti. Ben de oğlu olarak, bu görevi yerine getireceğim'' dedi. 
     Karaca, babası Cem Karaca'nın cenazesinin, yarın ikindi vakti Üsküdar'daki Seyit Ahmet Yesevi Camii'nde kılınacak namazın ardından Karacaahmet Mezarlığı'nda toprağa verileceğini bildirdi. 
     Karaca, bir gazetecinin sorusu üzerine, babasıyla yan yana oturmalarına rağmen 1.5 yıldır görüşmediklerini kaydetti. 
     Bu arada, hastaneye gelen Kurtalan Ekspres'in üyesi Bahadır Akkuzu da, Cem Karaca'nın çok iyi bir ses ve çok iyi bir insan olduğunu söyledi. 
     Akkuzu, ''Cem Karaca, her programında Barış Manço'yu anardı. Değerinden hiç şaşmadı, özel bir kişi, özel bir sesti. Gidenler hep kalbimizdedir'' diye konuştu. 
     
     DOKTARLARIN YAZILI AÇIKLAMASI 

     Cem Karaca'nın hayatını kaybetmesinin ardından Bakırköy Acıbadem Hastanesi doktorları tarafından yazılı bir açıklama yapıldı. 
     Kardiyolog Kemalettin Şişli, Kardiyolog Ramazan Kargın ve Anestezi Uzmanı Dr. Oya Kabasakal'ın imzasıyla yapılan açıklamada, "08.02. 2004 tarihinde saat 7.40'da hastanemiz acil servisine gelen Cem Karaca'ya mavi kod verilmiştir. Hastamızın solunumunun ve kalp ritminin olmadığı anlaşılmış ve yeniden canlandırma işlemine başlanmış ancak saat 8.20'ye kadar müdahale edilmesine rağmen Cem Karaca Bey yeniden canlandırma işlemine yanıt vermemiştir. Cem Bey saat 8.20'de eks kabul edilmiştir. Ölüm sebebi kalp ve solunum durmasıdır" denildi. 
     
     SANATÇININ ÖZGEÇMİŞİ 

     Ermeni kökenli İrma Felekyan ile Toto Karaca bir azeri Türkü olan Mehmet İbrahim Karaca'nın çocuğu olarak 1945 yılında dünyaya gelen Cem Karaca, müziğe 14 yaşında başladı. 
     Profesyonel müzik yaşamına 1967'de ''Apaşlar Grubu''nun solistliğini üstlenerek başlayan Cem Karaca, bu grupla Hürriyet Gazetesi'nin düzenlediği ''Altın Mikrofon Yarışması''nda ''Emrah'' parçasıyla dereceye girerek adını duyurdu. 
     1969 yılında ''Apaşlar Grubu''ndan ayrılan Cem Karaca, basçısı Seyhan Karabay ile birlikte ''Kardaşlar Grubu''nu 
     kurdu. Seslendirdiği şarkılarda Anadolu ezgilerinin pop-rock ile buluştuğu farklı bir yorum ortaya koyan Karaca, şarkı sözlerinde de toplumsal gerçekler ile yaşanılanlara yer verdi. 
     ''Kardaşlar Grubu'' da 1972'de dağılınca Karaca, Moğollar ile buluştu. Bu grupla çıkardığı ''Namus Belası'' albümü, çok geniş kitlelere ulaştı. 
     Ardından ''Dervişan'' adlı grubu kuran Karaca, en radikal müziklerini bu dönemde yaptı. Sanatçının ''Tamirci Çırağı'' ve ''1 Mayıs'' adlı yapıtları bu dönemde ortaya çıktı. 
     Şarkılarında hep bozuk düzene isyan eden Karaca, daha sonra ''Edirdahan Grubu''nu kurdu. Bu grupla ''Safinaz'' adlı albümünü yapan ve albümde Nazım Hikmet ve Ahmet Arif'in 2 uzun şiirini de besteleyen Karaca, 1979'da yoğun baskılar sonucu Almanya'ya gitti. 
     Burada ülkenin önemli orkestralarıyla çalışmalarını sürdüren ve yeni besteler yapan Karaca, 1987'de Türkiye'ye geri döndü. 
     Cem Karaca, daha sonra ''Merhaba Gençler ve Her Zaman Genç Kalanlar'', ''Töre'', ''Yiyin Efendiler'', ''Nerde Kalmıştık'' ve ''Bindik Bir Alemete'' isimli albümleri yaptı. 
     Bazı albümlerini Cahit Berkay ve Uğur Dikmen'le birlikte yapan Cem Karaca, son albümünde ise Moğollar ve Kurtalan Express üyeleriyle çalıştı. 
     Sanatçının kurduğu gruplar ve çıkardığı albümler şöyle 
     ''-Apaşlar 1967 Niksar, Zeyno, Hikaye, Emrah, Resimdeki Göz Yaşları, Kendim Ettim kendim buldum... 
     İngilizce İstanbul, Why, Tears, No... Long Play Beyaz Atlı, Nem Kaldı, Kardaşlar, Yoksulluk Kader Olamaz... 
     -Kardaşlar 1969 Acı Doktor, Kara Yılan, Lümüne... 
     -Moğollar 1973 Namus Belası, Obur Dünya, Parka... 
     -Dervişan 1974 Tamirci Çırağı, Nerdesin, Mutlaka Yavrum, Beni Siz Delirttiniz... 
     -Edirdahan 1978 Safinaz, Şeyh Bedrettin Destanı... 1980'den sonra Töre, Merhaba Gençler ve Her zaman Genç Kalanlar, Yiyin Efendiler, Nerde Kalmıştık ve Bindik Bir Alamete.'' 
     
</TEXT>
</DOC>
