<DOC>
<DOCNO> 249216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sondun05.html </URL>
<DATE> 2004/06/19/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
AB Anayasası taslağı onaylandı... 
</HEADLINE>
<TEXT>

     Avrupa Anayasası'nın ele alındığı Hükümetlerarası Konferans'ta HAK taslak üzerinde uzlaşmaya varıldığı açıklandı. 
     AB Komisyonu Başkanının belirlenmesinin ise bir isim üzerinde geniş uzlaşma bulunamadığı gerekçesiyle bir süre ertelendiği bildirildi. 
     Görüşmelerin, Polonya'nın anayasa taslağının giriş bölümünde AB'nin Hıristiyan kimliğine atıfta bulunulmaması nedeniyle veto kullanması yüzünden uzadığı, Varşova'nın baskılar karşısında tavır değiştirdiği belirtildi. 
     AB Dönem Başkanı İrlanda Başbakanı Bertie Ahern, düzenlediği basın toplantısında, AB kurumları ve karar mekanizması konusunda çok ayrıntılı tartışmalar yapıldığını belirterek, ''Şimdi bu anayasayı üye ülkelerin ulusal parlamentolarında onaylatmak gerekecek'' dedi. 
     Uzlaşma arayışlarının son derece zor sonuçlandırılabildiğini belirten Ahern, anayasanın AB'yi daha saydam ve demokratik bir hale getireceğini anlattı. 
     Ahern, müzakerelere, aday ülkeler Türkiye, Romanya ve Bulgaristan'ın da katıldıklarını ve anayasa taslağını onayladıklarını belirtti. 
     AB Komisyonu Başkanının belirlenmesi konusunu, İrlanda'nın AB Dönem Başkanlığı'nın son bulacağı ay sonundan önce bir sonuca bağlamak istediklerini kaydeden Ahern ''Bu konuyu pazartesi gününden itibaren düşünürüz. Ne zaman ve nerede tekrar toplanacağımızı bilmiyorum. Gündem çok yoğun'' dedi. 
     Ahern, bir referandum çerçevesinde anayasanın bir ülkede onaylanmaması olasılığının bulunduğunu, kamuoyuna konuyu iyi anlatmak gerektiğini söyledi. 
     Ahern, AB Komisyonu Başkanlığı için kendisine sunulan aday listesindeki isimlerin hiçbirinin çoğunluğun desteğini elde edemediğini belirtti. 
     Belçika Başbakanı Guy Verhofstadt da bir açıklama yaparak, komisyon başkanı adayları arasından çekildiğini, haftalarca sürecek bir belirsizlik ortamından zarar görmek istemediğini bildirdi. 
     
</TEXT>
</DOC>
