<DOC>
<DOCNO> 212270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sontur25.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayramda hangi lider nerede .. 
</HEADLINE>
<TEXT>

     Kurban Bayramı nedeniyle siyaset, bürokrasi ve ekonomi dünyası kısa bir tatile hazırlanırken, Türkiye'nin gündemini oluşturan isimler de bayrama yönelik planlarını netleştirdiler. 
     Alınan bilgiye göre, Cumhurbaşkanı Ahmet Necdet Sezer, Kurban Bayramı'nda Ankara'da kalacak. 
     Bayramın ilk gününü ailesi ile geçirecek olan TBMM Başkanı Bülent Arınç, ikinci gün Ankara'da huzurevlerindeki yaşlılar ve yuvalarda kalan çocuklarla bayramlaşacak. TBMM Başkanı Arınç, bayramın üçüncü günü de AB üyesi ve aday ülkelerin parlamento başkanlarının biraraya geleceği toplantıya katılmak üzere Macaristan'a gidecek. 
     ABD'ye yaptığı seyahatin resmi bölümü bugün tamamlanacak olan Başbakan Recep Tayyip Erdoğan'ın bayram programı ise henüz kesinlik kazanmadı. 
     Siyasi parti liderleri yaklaşan yerel seçimler nedeniyle Kurban Bayramı tatilini seçmenler ve partililerle buluşma fırsatı olarak değerlendirecekler. 
     Bu çerçevede CHP Genel Başkanı Deniz Baykal, bayram süresince memleketi Antalya'da olacak. Baykal, Antalya'da seçim çalışmalarına katılacak. 
     DYP Genel Başkanı Mehmet Ağar da arife ve bayramın birinci gününü Elazığ'da geçirecek. Bayramın ikinci günü partililerle buluşmak üzere Ankara'ya gelecek olan Ağar üçüncü ve dördüncü günlerde İstanbul'da olacak. 
     MHP Genel Başkanı Devlet Bahçeli ve DSP Genel Başkanı Bülent Ecevit de bayram süresince Ankara'da olacak. Ecevit, bayramın ikinci günü DSP Parti Okulu binasında partililerle bayramlaşacak. 
     ANAP Genel Başkanı Nesrin Nas ve SP Genel Başkanı Necmettin Erbakan'ın bayram tatilini İstanbul'da geçirmesi bekleniyor. Nas, ikinci gün İstanbul il başkanlığında partisince düzenlenecek programa katılacak. Nas, üçüncü ve dördüncü günlerde başta Adalar olmak üzere İstanbul'da çeşitli ziyaretler gerçekleştirecek. 
     Genç Parti Genel Başkanı Cem Uzan da Kurban Bayramı'nda Adapazarı'nda olacak. 
     
</TEXT>
</DOC>
