<DOC>
<DOCNO> 202619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/magazin/mag01.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Vizontele Tuuba' afişiniz hangisi 
</HEADLINE>
<TEXT>

   Emrah Yücel'in tasarladığı 60 afiş 20'ye indi ama Yılmaz Erdoğan yine de kararsız. Bu nedenle internette anket açan Erdoğan, seçimi seyirciye bıraktı 
      MAGAZİN SERVİSİ 
   
   Yılmaz Erdoğan'ın yazıp yönettiği ve başrolünü oynadığı 'Vizontele Tuuba' filmi, 23 Ocak'ta vizyona girecek. Montajı Almanya'da yapılan film için kullanılacak afişe ise seyirciler karar verecek. 
   Pek çok Hollywood filminin afişini hazırlayan Emrah Yücel, Vizontele Tuuba için ilk olarak 60 afiş tasarımı hazırladı. Yücel, daha sonra afiş tasarımı sayısını 20'ye indirdi. 
   
   Filmi oyuncularla izleyecekler 
   Yılmaz Erdoğan da film için kullanacakları afiş konusunda eleme yapmakta zorlanınca, seyircilerin fikrini almaya karar verdiklerini açıkladı. Erdoğan, şunları söyledi "20 afişin her biri birbirinden güzeldi, seçim yapmakta zorlanınca böyle bir yarışma düzenledik. En çok oyu alan afişi kullanacağız. Ayrıca kampanyaya katılan 20 kişi filmi oyuncularla birlikte seyretme şansına sahip olacak" dedi. 
   "www.vizonteletuuba.com" adresli internet sitesine girerek afiş kampanyası için oy kullanabilecek olan seyirciler, ayrıca cep telefonundan mesaj yollayarak da oy verebilecek. 
   
   
</TEXT>
</DOC>
