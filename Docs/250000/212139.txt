<DOC>
<DOCNO> 212139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sondun05.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan ''Kıbrıs'ta top karşı tarafta'' 
</HEADLINE>
<TEXT>

     Başbakan Recep Tayyip Erdoğan, Irak savaşı nedeniyle Türk-Amerikan ilişkilerinde ortaya çıkan havadan sonra iki ülke ilişkilerinin Washington'a düzenlenen ziyaretler sürecinde atılan adımlarla olumlu noktaya taşındığını bildirdi. 
     Erdoğan, Washington'daki Türk gazetecilerine ABD ziyaretini değerlendirdi. 
     Başbakan Erdoğan, ''Ziyaretinizin artıları nelerdir '' sorusu üzerine, ''Bana göre, Dışişleri Bakanlığı Müsteşarı Uğur Ziyal ile başlayan, Dışişleri Bakanı Abdullah Gül ile devam eden ve bizimle süren bir süreç oldu. Özellikle Irak Savaşı'nda meydana gelen havadan sonra, attığımız adımlarla, ortak çıkar istikametinde ilişkileri olumlu bir noktaya taşıdık'' dedi. 
     Erdoğan, bu çerçevede, ilişkilere gölge düşürmek isteyen çevrelerin de amacına ulaşamadığını kaydetti. 
     Başbakan Erdoğan, ABD'nin, Irak'taki askerlerinin rotasyonu için İncirlik üssünü kullanması izni için duyduğu memnuniyeti kendilerinden dinlediğini belirtti. 
     Erdoğan, ayrıca ABD'nin, Kuzey Irak'taki terör örgütüne yaklaşımının da ilişkilerin durumuna ilişkin bir gösterge olduğunu kaydetti. 
     ''Gezi öncesi beklentilerine göre nasıl bir sonuç elde edildiği''ne ilişkin bir soruya Erdoğan, ''Masaya getirilmesi gerekeni getirdik. Başarılı bir seyahat olmuştur. Niyetiniz samimiyse, neticesi de samimi olur'' yanıtını verdi. 
     Erdoğan, Kıbrıs'ta yakın zamanda müzakerelerin başlaması beklentisine yönelik bir soru üzerine de ''Türk tarafı olarak atılması gereken adımları biz şu ana kadar attık. Bu adımları atarken, geniş anlamda, KKTC görüşmeleriyle olgunlaştırarak attık. Sonrası karşı tarafa aittir. Güney Kıbrıs nereye varıyorsa, KKTC onun bir adım ilerisinde olacak. Artık top karşı tarafta'' dedi. 
     Adım atmanın önünde engel olarak Yunanistan'daki seçimlerin bahane edilemeyeceğini belirten Erdoğan, ''Biz de 28 Mart'ta yerel seçim var. ABD'de de seçim var. Ancak 1 Mayıs'a üç ay kaldı. Süreç kısa, sıkı tutma gayreti bulunuyor. Biz görevimizi yerine getirdik. BM'nin iyi niyet misyonuna inanıyoruz. Annan Planını referans alıyoruz. Genel Sekreter, Yunanistan ile görüşüp kararını verecek. Biz, Genel Sekreter'den bir an önce müzakerelerin başlatılmasını rica ettik'' diye konuştu. 
     
     TOPLUMA KAZANDIRMA VE KREDİ 

     Bir gazetecinin, ABD'den ayrılış tarihini sorması üzerine Erdoğan, ''Cumartesi günü Boston'dan dönebilirim'' dedi. 
     ABD'nin PKK'ya askeri harekat düzenlemesi ve topluma kazandırma yasasında verilen sürenin uzatılıp uzatılmayacağıyla ilgili bir soru üzerine Erdoğan, ''Bizim programımızda öyle bir şey yok. Süre bittiği anda, topluma kazandırma noktalanacak'' dedi. 
     Erdoğan, PKK'ya karşı ABD'nin kendine göre stratejik durum değerlendirmesi yapacağını belirtti. 
     ABD'nin, Türkiye için ayırdığı 8.5 milyar dolarlık kredinin kullanılıp kullanılmayacağına ilişkin soru üzerine de Erdoğan, 2004 bütçesi içinde bu desteğin bir kalem olarak değerlendirilmediğini söyledi. 
     Bu meselenin aciliyeti bulunmadığını belirten Erdoğan, ''Bu konuda gelişme olursa, şartlarımıza uygun düşerse isteriz. Yoksa, bundan istifade etmeyi düşünmüyoruz'' dedi. 
     
</TEXT>
</DOC>
