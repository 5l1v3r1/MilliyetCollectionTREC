<DOC>
<DOCNO> 221567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sonspo20.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Rıdvan Dilmen Takımı 18. sırada aldım, başarılıyım 
</HEADLINE>
<TEXT>

     İkinci Futbol Ligi A Kategorisi ekibi Karşıyaka'nın teknik direktörü Rıdvan Dilmen, yeşil-kırmızılı takımı puan cetvelinin son sırasındayken aldığını ve başarılı olduğuna inandığını söyledi. 
     Rıdvan Dilmen, düzenlediği basın toplantısında, son 4 hafta puan alamayan yeşil-kırmızılı takımın durumunu değerlendirdi. 
     Sivasspor'a 1-0 yenildikleri karşılaşma sonrasında yönetim kurulunun soyunma odasına inerek oyunculara destek verdiğini ve bu durumun kendisini duygulandırdığını kaydeden Dilmen, ''Bir takım üst üste 4 kez mağlup olmuş. Yöneticilerle oyuncular birlikte Kaf sin kaf çekiyor. Çok duygulandım, hatta eve gittiğimde ağladım'' dedi. 
     Ligin ikinci yarısı için koydukları hedefleri gerçekleştiremediklerini kaydeden Dilmen, şöyle dedi 
     ''Ben de Vestel Manisaspor'a transfer olan Coşkun'u almak isterdim. Açıkça söylemek gerekir ki devre arasında tam olarak istediğimiz oyuncuları alamadık. Belirli bir bütçe dahilinde hareket ettik. İkinci devrede bazı maçlar var ki fıkra gibi. Beni arayıp Nasıl böyle olur diye soruyorlar. Takımı aldığımda 18. sıradaydı. Şu an 12. sırada. Başarısız değilim, başarılıyım. Bu takım 36 puana ulaşacak ve ligde kalacak.'' Karşıyaka'nın gelecek sezon Süper Lig'e çıkmaya aday bir takım oluşturacağını da söyleyen Dilmen, ''Gelecek sezonun bütçesi ayrılmış durumda. İlk 11'de devamlı oynayacak en az 7 oyuncumuz var. Çok kaliteli 4 oyuncu daha alacağız'' dedi. 
     Dilmen, Karşıyaka'ya bir stat yapılması için Kulüp Başkanı Cenk Karace ve yöneticilerin girişimleri olduğunu da söyledi. 
     
</TEXT>
</DOC>
