<DOC>
<DOCNO> 212764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/sontur23.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Türkiye hak ettiği yere doğru gidiyor" 
</HEADLINE>
<TEXT>

     Dışişleri Bakanı ve Başbakan Yardımcısı Bakanı Abdullah Gül, Türkiye'nin, arzu ettiği ve hak ettiği yere doğru süratli şekilde gittiğini belirterek, Türkiye'de kararlı ve ne yapacağını bilen bir iktidar bulunduğunu söyledi. 
     Dışişleri Bakanı ve Başbakan Yardımcısı Gül, Devlet Bakanı Beşir Atalay, Ak Parti Grup Başkanvekili Salih Kapusuz, Genel Başkan Yardımcısı Halil Ürün ile Ankara milletvekilleri, genel merkezde partilerle bayramlaştı. 
     Burada konuşan Gül, Türkiye'nin, huzur ve barış içerisinde, geleceğe umutla bakarak yeni bir bayrama girdiğini, geçen yıla göre çok büyük mesafe alındığını belirterek, bu kısa süre içinde Türkiye'nin önemli problemlerini çözmeyi başardıklarını ifade etti. 
     Ekonomik, dış politika ve iç olaylarda çok önemli mesafeler alındığını söyleyen Gül, bunun neticesinde vatandaşların partiye ve hükümete güven duyduğunu kaydetti. 
     Gül, Türk ekonomisinde büyük bir canlanma olduğunu ve bunun yavaş yavaş halka yansıtılacağını belirterek, halkın sorunlarının giderek azaldığını ifade etti. 
     
     EN BÜYÜK VARLIK, EN BÜYÜK SAADET... 
     Türkiye'nin, iç politikada olduğu kadar dışarıda da sorunları çözen, soruların üzerine giden, komşularla ilgili konularda da problemlere yardımcı olan bir ülke haline geldiğini söyleyen Gül, şunları kaydetti 
     ''Türkiye, arzu ettiği ve hak ettiği yere doğru süratli şekilde gitmektedir. Daha yapacak çok şey vardır. Her şey hallolmuştur demek istemiyorum. Ama kim olursa olsun geçen yıllarla bu yılları mukayese ettiğinde Türkiye'deki gelişmeleri, atılan olumlu adımları, halkın takdirini muhakkak görmektedirler. 
     Geçen yıllarda ne yapacağı belirsiz bir Türkiye vardı. Türkiye'de muhatap alınacak insanlar yoktu, hükümetler yoktu. Ama bugün gördüğünüz gibi Türkiye'de kararlı ve ne yapacağını bilen bir iktidar var. İktidarda olduğu süre içinde kendisine oy versin vermesin herkese hizmet peşinde olan bir hükümetimiz var. Bu, güveni, itimadı artırmıştır. En büyük varlık, en büyük saadet de budur.'' 
     
     HALİL ÜRÜN'ÜN KONUŞMASI 
     Genel Başkan Yardımcısı Halil Ürün de yıllardır çözüm bekleyen sorunlara, AK Parti hükümeti döneminde el atıldığını, halkın beklediği sonuçların alındığını söyledi. 
     Toplumu, ''AK Partili, AK Partili değil'' diye ayırmadıklarını belirten Ürün, 70 milyonu kucaklayan bir anlayışa mensup olduklarını anlattı. 
     Ürün, ''Kasım'da yönetimi verdiğiniz AK Parti'ye, inşallah 28 Mart'ta da yerel yönetimleri vereceksiniz'' diye konuştu. 
     Gül, Atalay, Kapusuz, Ürün ve milletvekilleri daha sonra partililerle tokalaşarak bayramlarını kutladı. 
     Bayramlaşmada, izdiham yaşanmaması için anonslar yapılırken, partililere bayramlaşmanın daha hızlı olması için ''öpüşmeme'' uyarısında da bulunuldu. 
     
</TEXT>
</DOC>
