<DOC>
<DOCNO> 241705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sonsiy12.html </URL>
<DATE> 2004/05/21/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
CHP'de "İktidar yürüyüşü hareketi" sözcüsü Muhalefet hareketi değiliz 
</HEADLINE>
<TEXT>

     CHP Milletvekillerinin bir bildiri ile kamuoyuna duyurduğu, ''İktidar Yürüyüşü'' hareketi adına yapılan açıklamada, ''CHP'nin iktidara yürüyüş hareketi, asla ve asla bir muhalefet hareketi değildir'' denildi. 
     İktidar yürüyüşü hareketi sözcüsü Kırklareli Milletvekili Mehmet Siyam Kesimoğlu tarafından yapılan yazılı açıklamada, hareketin, toplumun CHP'den olan talepleri doğrultusunda partiyi büyütme ve geniş halk kitleleriyle kucaklaştırma hareketi olduğu belirtilerek ''Kısaca hedefimiz, kendimizi parti içi iktidara taşımak değil, partimizi iktidara taşımaktır. CHP milletvekilleri olarak bizler, AKP İktidarının Türkiye'yi sürüklemekte olduğu, iç ve dış açmazların, sıkıntıların ve olumsuzlukların bilincindeyiz'' görüşüne yer verildi. 
     İktidar Yürüyüşü hareketinin, hiçbir biçimde, CHP'yi zayıflatacak bir özellik taşımayacağı, tam aksine, daha etkili politikalar oluşturulmasını sağlayarak partiyi güçlendireceği ifade edilen açıklama şöyle 
     '' Partimizi, bölünmüş ve zayıf göstermek isteyen iç ve dış çıkar odakları karşılarında bizleri bulacaktır. Hareketimiz, CHP'yi bütünleştirerek daha da güçlendirmeyi ve bu amaçla, savunduğu değerleri paylaşan tüm sosyal demokratları kucaklamayı ve yıllardır süregelen soldaki bölünmüşlüğe son vermeyi amaçlamaktadır. 
     Hareketimiz, tüm partililerimizi kucaklamayı ve partiyi, yenilikçi öncülüğüne uygun ve katılımcı bir anlayışla politikalar üreterek, toplumda çok daha güvenilir bir konuma taşımayı amaçlamaktadır. 
     İktidar Yürüyüşü, ileriye dönük demokratik bir girişimdir, konumu ne olursa olsun, hiç kimse bizi, geçmişin kısır çekişmelerinin, kişisel hesaplarının ve verimsiz tartışmalarının içine çekemeyecektir. 
     Koşullar ne olursa olsun, uğraşımızı CHP bütünlüğü içinde sürdüreceğiz. CHP'yi gerçek bir iktidar seçeneği olarak ortaya çıkarmak, bu yürüyüşümüzün temel amacıdır. Bu nedenle, partimizin tüm yönetici ve üyelerini, bu tarihsel ve toplumsal sorumluluk anlayışıyla davranmaya çağırıyoruz.'' 
     
</TEXT>
</DOC>
