<DOC>
<DOCNO> 242522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/guncel/axgun01.html </URL>
<DATE> 2004/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'ya 'sosyal demokrat' first lady 
</HEADLINE>
<TEXT>


Almanya'da sağcı partilerin adayı olarak cumhurbaşkanı seçilen Horst Köhler'in eşi Eva, gençliğinde SDP üyesiymiş 

GÜRSEL KÖKSAL Frankfurt 

Almanya'da sağcı ve liberal partilerin adayı olarak cumhurbaşkanlığı seçiminde ipi göğüsleyen Horst Köhler'in eşi Eva Köhler'in sosyal demokrat bir aileden geldiği ve gençlik yıllarında Almanya Sosyal Demokrat Partisi'nde SPD aktif çalışmalarda bulunduğu ortaya çıktı. 
Eva Köhler, Alman sosyal demokratlarının efsane ismi Willy Brandt'ın politikalarına hayran olduğu için partiye üye olmuş. 1970'lerde Tübingen yakınlarındaki Herrenberg'de yerel meclis için adaylığını koyan Köhler, üniversiteyi bitirme tezini de "Sendikal hareketin başlangıcı" konusunda hazırlamış. Hıristiyan demokrat çizgideki Horst Köhler'le evlendikten sonra da SPD üyeliği devam eden Eva Köhler, 1990'da partiden istifa etmiş. İstifa nedeni olarak "Parti yönetiminin sosyal adaletin devlet düzenlemeleriyle gerçekleşebileceği iddialarına kızması" gösteriliyor. 

Kızına çok üzüldü 
İlkokul öğretmeni olan Eva Köhler, 2 çocuk annesi. Kızı Ulrike 31, oğlu Jochen 27 yaşında... Onların doğumları sırasında işine ara veran Eva Köhler, Ulrike'nin ağır göz hastalığı sonucu görme yeteneğini tamamen kaybetmesi üzerine çalışma hayatını bırakmış. Köhler, oğlunun 17 yaşında evlilik dışı ilişkisi sonucu bebeğinin doğmasıyla da babaanne oldu. 
Gazetecilerin "Eşinizin baskısı sonucu mu SPD'den ayrıldınız " sorusunu "Hayır. Sonuçta ben de onun CDU'ya üye olmasını yasaklamadım" sözleriyle yanıtlayan Köhler, her fırsatta yoksullar, hastalar ve kimsesizlerle dayanışmayı vurgulamasıyla tanınıyor. 


</TEXT>
</DOC>
