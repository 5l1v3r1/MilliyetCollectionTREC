<DOC>
<DOCNO> 249485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sontur25.html </URL>
<DATE> 2004/06/20/ </DATE>
<TIME> 19.01 </TIME>
<AUTHOR>  </AUTHOR>
<HEADLINE>
Başkentte NATO karşıtı eylem... 
</HEADLINE>
<TEXT>

     Dikmen Halkevleri ile çeşitli sivil toplum örgütlerine üye bir grup, İstanbul'da yapılacak NATO Zirvesi'ni protesto etti. 
     İlker 1. Cadde'de bulunan İsmet İnönü Parkı'nda akşam saatlerinde toplanan grup, NATO Zirvesi ile ABD Başkanı George Bush'u protesto eden sloganlar attılar. 
     Ellerinde dövizler taşıyan protestocular, daha sonra üzerlerindeki önlükte ''Bush Yakalama Timi'' yazılı ve ellerinde ağ bulunan bir grubun önderliğinde Sokullu Caddesi'nde bulunan Ahmet Arif Parkı'na yürüdüler. 
     Burada grup adına açıklama yapan bir üniversite öğrencisi, bu ay sonunda İstanbul'da yapılacak NATO Zirvesi ile ABD Başkanı Bush'u, Ortadoğu'ya ilişkin projeleri nedeniyle protesto ettiklerini söyledi. 
     Açıklamanın ardından bir süre sloganlar atan protestocular, daha sonra dağıldılar. 
     
</TEXT>
</DOC>
