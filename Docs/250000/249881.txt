<DOC>
<DOCNO> 249881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sondun06.html </URL>
<DATE> 2004/06/22/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
BM Güvenlik Konseyi'nde Kıbrıs için istişarelere başlandı 
</HEADLINE>
<TEXT>

     Burak Coşkun 

BM Güvenlik Konseyi, Genel Sekreter Kofi Annan'ın Kıbrıslı Türklere yönelik izolasyonun kaldırılması çağrısında bulunduğu raporunu görüşmeye başladı. 
     BM kaynaklarından edinilen bilgiye göre, Konsey Cuma günü yaptığı uzmanlar toplantısıyla birlikte Annan'ın iyi niyet misyonuna ilişkin raporu üzerinde gayrı resmi istişarelere başlamış oldu. İstişarelere bu hafta devam edileceği ifade ediliyor. 
     Görüşmelerin sonunda raporla ilgili bir karar tasarısı çıkarmayı amaçlayan Güvenlik Konseyi'nin daimi üyelerinden Fransa'nın, Rum yönetiminin görüşlerine destek veren bir tutum izlediği belirtiliyor. 
     Görüşmelerin şu ana kadarki bölümündeyse Rusya'nın Kıbrıslı Türklere yönelik ekonomik ambargoların kaldırılmasına Annan raporunda yer alan öneriler çerçevesinde sıcak bakan bir tavır sergilediği kaydediliyor. 
     Annan raporu ile ilgili istişarelerin zaman alacağını belirten BM kaynakları, Konsey'in, Fransa gibi tasarıyı engelleyici tutum izleyen ülkeler nedeniyle başkanlık ya da basın açıklamasıyla yetinebileceğini ifade ediyorlar. 
     Fransa'nın Konsey'de izlediği tutumla birlikte Rum Savunma Bakanı Kiryakos Mavronikolas'ın önceki gün Fransa'dan dönüşünde Paris'in kendilerini anladığı ve kuvvetli destek verdiği yönündeki açıklamaları da dikkat çekici bulunuyor. 
     
     6 MİLYAR DOLAR 
     Bu arada, BM koridorlarında, Kıbrıs Rum kesiminin AB üyeliğiyle birlikte Rum tarafından yaklaşık 6 milyar doların kaçırıldığı, bu paranın nereye gideceği konuşuluyor. 
     AB yasalarının devreye girmesiyle ülkeden kaçırılan kayıt dışı paranın nereye gideceği tartışma konusu olmayı sürdürüyor. 
     
</TEXT>
</DOC>
