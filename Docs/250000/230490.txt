<DOC>
<DOCNO> 230490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/guncel/agun.html </URL>
<DATE> 2004/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sığınmacı Kürt aileye 'Harry Potter' desteği 
</HEADLINE>
<TEXT>

   Yazar JK Rowling, Almanya'dan sığınma talebinde bulunan Kürt ailenin çocuklarına sahip çıkılması için başlatılacak kampanyaya destek olacak... 
      DIŞ HABERLER SERVİSİ 
   
   Harry Potter kitaplarının yazarı İngiliz JK Rowling Joanne Kathleen Rowling , Türkiyeli bir mülteci Kürt aile için Almanya'da perşembe günü başlatılacak kampanyaya destek vereceğini açıkladı. İngiliz Observer gazetesinin haberine göre, 1988'de Almanya'dan siyasi sığınma isteyen Ay ailesi, taleplerinin reddedilmesi üzerine İngiltere'ye giderek sığınma başvurusunda bulundu. Ailenin talebi görüşülürken, haberde adı verilmeyen baba Ay, Mayıs 2002'de Türkiye'ye iade edildi ve ailesi kendisinden bir daha haber alamadı. Babanın dört çocuğu ve eşi de yasadışı durumları nedeniyle tutuklandı. 
   
   Çocuklar için sığınak istedi 
   Siyasi partiler, İngiliz kilisesi ve çocuk vakıflarının, çocukların hapishanede tutulmasına tepki göstermesi üzerine, anne Ay ve dört çocuğu sınırdışı edilerek Almanya'ya gönderildi. Çocukların Almanya'dan Türkiye'ye iade edilme ihtimali olduğunu yazan Observer, Almanya'da başlatılacak kampanyayla çocukların durumuna dikkat çekilmek istendiğini belirtti. 
   Rowling, Ay ailesinin çocuklarının bugüne kadar Avrupa standartlarına aykırı bir muameleye maruz kaldığını belirterek, konuyla çok yakından ilgilendiğini söyledi. Çocukları bir yıldan fazla bir süre hapishanede tutan İngiliz hükümetini çocuk mültecilere insanlık dışı davrandığı gerekçesiyle eleştiren Rowling, Almanya'dan, yaşları 9 ile 15 arasında değişen çocuklara güvenli bir sığınak sağlamasını istedi. 
   
   
   Almanya'da üçüncü kuşak da uyumsuz    SİBEL KAHRAMAN İstanbul 
   Marmara Üniversitesi Atatürk Eğitim Fakültesi Öğretim Üyesi Prof. Dr. Adnan Kulaksızoğlu'nun Almanya'da yaptığı araştırma, burada yaşayan Türk gençlerin en büyük sıkıntısının "yabancı olma, kültür farklılığı ve uyum sorunu" olduğunu ortaya koydu. 
   Araştırmaya üçüncü nesil ve yüzde 83'ü Almanya doğumlu, yüzde 8'i 15 yıl ve daha fazla süreyle Almanya'da yaşayan 447 Türk genci katıldı. Yüzde 95'i öğrenci olan katılımcılar "Almanya'daki en önemli üç sıkıntınız nedir " sorusuna, ikinci sırada "yabancı dil" üçüncü sırada da "ırkçılık ve Türk düşmanlığı" yanıtını verdi. 
   
   Türkiye'ye dönmek istemiyorlar 
   "Almanya'daki diğer Türklerin sıkıntısı nedir " sorusunun ilk sıradaki yanıtı da "Almanca bilmeme" oldu. İkinci sırayı kültür farklılığı ve uyumla ilgili sorunlar, üçüncü sırayı da işsizlik aldı. Gençlerin yüzde 42'si kendisini Alman toplumuna ait hissetmediğini, yüzde 48'i bir Almanla evlenmeyi düşünmediğini, yüzde 30.4'ü flört etmesine izin verilmediğini, yüzde 35.6'sı Türkiye'ye dönmek istemediğini söyledi. 
   
   
</TEXT>
</DOC>
