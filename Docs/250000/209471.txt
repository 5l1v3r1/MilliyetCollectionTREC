<DOC>
<DOCNO> 209471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sonspo07.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Altaylı İbrahim Beşiktaş'ta 
</HEADLINE>
<TEXT>

     Altay Kulübü Başkanı Ahmet Taşpınar, Beşiktaş ile yaptıkları görüşmede İbrahim için anlaşmaya vardıklarını ve bu oyuncunun sezon sonunda Beşiktaşlı olacağını bildirdi. 
     Ahmet Taşpınar, Beşiktaşlı yöneticilerle yaptıkları görüşmede genç orta saha oyuncusu İbrahim için prensip anlaşmasına vardıklarını kaydetti. 
     İbrahim konusunda yarın Beşiktaş ile protokol imzalayacaklarını bildiren Taşpınar, sözlerini şöyle sürdürdü 
     ''İbrahim için önemli teklifler oldu. Ankaragücü, Gençlerbirliği, Çaykur Rizespor, son olarak da Trabzonspor çok önemli teklifler yaptı. Kendilerine teşekkür ediyoruz. Beşiktaş ile yaptığımız görüşmede bize önerilen koşulları Altay'ın menfaatleri doğrultusunda kabul ettik. İbrahim sezon sonuna kadar Altay'ın şampiyonluğu için tüm performansını sergileyecek, sezon sonu da Beşiktaş'a gidecek. İbrahim için, Altay için ve Beşiktaş için hayırlı olmasını diliyorum.'' Taşpınar, Beşiktaş ile yapılan anlaşmanın rakamsal boyutu konusunda açıklama yapmak istemediklerini de sözlerine ekledi. 
     Öte yandan, İzmir'in siyah-beyazlı ekibinin Trabzonspor'dan Serkan Kılıç'ı transfer etmek için anlaşma sağladığı, Vestel Manisasporlu Zafer Uysal'dan ise vazgeçildiği öğrenildi. 
     
</TEXT>
</DOC>
