<DOC>
<DOCNO> 213461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/yasam/yas16.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Alkol ve ecstasy 'Azrail'i oldu... 
</HEADLINE>
<TEXT>

   M. AKİF ERDEM 
   
   Kartal Cevizli'de oturan mobilyacı Mehmet Turan, Kurban Bayramı'nın üçüncü günü Adapazarı'nda oturan akrabalarını ziyarete gitti. İddiaya göre 19 yaşındaki oğlu Harun Turan da, durumu fırsat bilerek evde parti düzenlemeye karar verdi. Beş arkadaşıyla eğlenen Harun, alkolle ecstasy haplarını art arda içti. Bir süre sonra krize giren genç, duvarları yumruklamaya başladı. Komşuları gürültü üzerine Turan ailesinin evine telefon ederek durumu öğrenmeye çalıştı. Telefona çıkan bir genç, "Evde parti var. Harun sarhoş oldu" diye yanıt verince, komşuları polisi aramaktan vazgeçti. Durumu iyice ağırlaşan Turan, hastaneye kaldırıldı ama kurtarılamadı. Polis, Turan'ın beş arkadaşını gözaltına alırken, evdeki aramada 20 ecstasy hapı ve çok sayıda içki şişesi bulundu. Otopside altı ecstasy aldığı belirlenen Turan, dün toprağa verildi. 
   
   
</TEXT>
</DOC>
