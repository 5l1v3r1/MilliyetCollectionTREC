<DOC>
<DOCNO> 233504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/soneko37.html </URL>
<DATE> 2004/04/21/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Boing uçaklarının bakımını THY yapacak... 
</HEADLINE>
<TEXT>

     Türk Hava Yolları THY , dünyanın önde gelen uçak imalatçılarından Boeing firmasıyla yılda 40 milyon dolar gelir sağlayacak teknik bakım anlaşması imzaladı. 
     Boing firmasının Rusya ve civar ülkelere satacağı 737 tipi uçaklarının THY tarafından bakımını içeren 7 yıllık anlaşma, THY'nın teknikten sorumlu Genel Müdür Yardımcısı Temel Kotil ile Boeing Entegre Filo Yönetimi Proje Direktörü Jay Ligett arasında imzalandı. 
     THY hangarında, çalışanların huzurunda yapılan imza töreninde konuşan Kotil, Boeing'in birçok şirketle yaptığı görüşmeden sonra uçaklarının bakımı konusunda THY'de karar kıldığını belirterek, Boeing gibi bir firmanın THY'ye güven duymasının gurur verici olduğunu söyledi. 
     Boeing'in Rusya ve civar ülkelere satacağı uçakların her türlü teknik hizmetlerinin THY tarafından verileceğini kaydeden Kotil, şöyle dedi 
     ''Proje başlangıçta 10 uçakla başlayacak olup, daha sonra 20 uçağa çıkacaktır. Proje tam aktif hale geldiğinde ülkemize yıllık 40 milyon dolar gelir sağlayacak. Yaklaşık olarak 7 yıl sürecek olan proje sonunda 300 milyon dolarlık bir gelir elde edilmesi hedeflenmektedir.'' Temel Kotil, gazetecilerin sorusu üzerine, yapılan anlaşmanın THY uçak alım projesiyle bir bağlantısının olmadığını söyledi. 
     
</TEXT>
</DOC>
