<DOC>
<DOCNO> 228927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/soneko12.html </URL>
<DATE> 2004/04/06/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Türkiye'deki kaç milyon işsize işsizlik sigortası ödeniyor 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, Türkiye'deki 2 milyon 396 bin işsizden 237 bin 919 kişiye işsizlik sigortası ödendiğini bildirdi. 
     DYP Iğdır Milletvekili Dursun Akdemir'in soru önergesini yanıtlayan Başesgioğlu, DİE'nin 2002 yılı 4. Dönem Hane Halı İşgücü Anketi sonuçlarına göre, Türkiye genelinde işsiz sayısının 2 milyon 689 bin kişi, işsizlik oranının yüzde 11 olduğunu kaydetti. 
     2003 yılı 4. Dönem Hane Halkı İşgücü Anketi sonuçlarına göre, işsiz sayısının 293 bin azalarak 2 milyon 396 bin kişiye düştüğünü belirten Başesgioğlu, işsizlik oranının da yüzde 10.3 olarak gerçekleştiğini bildirdi. 
     SSK'ya 2003 yılı 1. Dönem Ocak-Nisan verilerine göre işsizlik sigortası primi ödeyen toplam sigortalı sayısının 5 milyon 489 bin 765 olduğuna dikkati çeken Başesgioğlu, işsizlik sigortasından faydalanmak için 266 bin 344 kişinin başvuruda bulunduğunu ifade etti. 
     Başesgioğlu, 29 Şubat 2004 tarihi itibariyle şubat ayında 64 bin 579 olmak üzere toplam 237 bin 919 sigortalı işsize işsizlik ödeneği ödendiğini belirtti. 

     
</TEXT>
</DOC>
