<DOC>
<DOCNO> 204730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/spor/spo01.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırma operasyonu 
</HEADLINE>
<TEXT>

   Yönetim, Tümer Metin ve Ahmet Yıldırım'ı ikna etmek için ilginç bir formül geliştirdi. Lucescu zorunlu olmadıkça forma vermeyecek, ikilinin maç başı alacakları düşecek 
      ORHAN YILDIRIM 

   
   İmzadan kaçış yok 
   BEŞİKTAŞ'TA, yönetimin teklif ettiği rakamları kabul etmeyen Tümer ve Ahmet Yıldırım, bilinçli bir şekilde imza atmaya zorlanacak. Teknik Direktör Lucescu'nun, "Sözleşmesi biten her oyuncunun mukavelesini uzatmasını istiyorum. Sorun çıkaran olursa, ikinci yarı forma vermeyeceğim. Çünkü daha önce böyle bir hatayı Galatasaray'da yaptım ve büyük sıkıntılar yaşadım" şeklindeki sözleri koz olarak yürürlüğe sokulacak. 
   
   Maksimum risk 
   RUMEN hocanın, önerilen rakamları kabul etmemesi halinde Tümer ve Ahmet Yıldırım'ı zorunlu olmadıkça kadroya almayacağı öğrenildi. Daha önce yaptıkları sözleşmede transfer alacaklarının yüzde 30'unu garanti olarak alan, kalan rakam için maç başı anlaşan iki oyuncu, böylece kadroya giremedikleri için büyük bir maddi kayıp yaşayacaklar. Yönetim, ikilinin bu riske girmeyip, sözleşme yenileyeceği düşüncesini taşıyor. 
   
   Şifo Mehmet, Malatya'da    MALATYASPOR, Ziya Doğan'ın ayrılması ile boşalan teknik direktörlüğe Mehmet Özdilek'i Şifo Mehmet getirdi. Özdilek'in yardımcılıklarını Sedat Karabük, Şenol Fidan ve Zafer Öger yapacak. Genel menajerlik görevini ise Erkut Soydan yürütecek. Mehmet Özdilek, diploması olmadığı için sportif koordinatör olarak takımın başında görev yapacak. 
   
   Kartal yabancı kalmadı    SÜPER Lig'de son iki sezona damga vuran Beşiktaş, yabancı futbolcu seçimindeki isabetli tercihleriyle de rakipleri arasından sıyrıldı. Siyah-Beyazlılar son iki sezonda istikrarı tutturdu. Bu dönemde 10 yabancı transfer eden Beşiktaş, sadece Radu, Amaral, Maldaraşanu ve Nouma'yı gönderdi. Galatasaray'da ise 15 yabancı görev yaptı, takımda geçen dönemden sadece Batista ve Mondragon kaldı. Fenerbahçe'de, bu süre içinde 14 yabancı çalıştı, geçen sezondan devam eden tek isim Rebrov oldu. 
   
   
</TEXT>
</DOC>
