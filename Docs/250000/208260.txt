<DOC>
<DOCNO> 208260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/yasam/yas02.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Acemi kayakçı için Arkut Dağı ideal 
</HEADLINE>
<TEXT>

   Gerede'nin büyüleyici dağı Arkut'ta kurulan otel ve tesisler, kış turizmi sevdalılarını bekliyor 
      MESUT ÇATAK Bolu DHA 
   
   Bolu'nun Gerede ilçesinde karla taçlanan göknar ağaçları ve büyüleyici doğası ile Arkut Dağı Kayak Merkezi'nin, kayağa başlayacaklar için ideal pistlere sahip olduğu belirtildi. Orman yollarının piste çevrildiği merkezdeki Esentepe Otel, hafta sonları İstanbul ve Ankara'dan gelen tatilcilerle doluyor. 162 yatak kapasiteli otel, Ankara'ya 135, İstanbul'a 300 kilometre uzaklıkta bulunuyor. 
   1450 rakımda kurulu otel, 4 kilometre uzaklıktaki 1850 rakıma sahip Arkut Dağı'ndaki pistlere tatilcileri otobüslerle taşıyor. Atlı kızaklar ve kar motosikletleriyle de gezinti yapabilen tatilciler, Esentepe'yi, "Harika bir tatil yeri. Soğuk havaya rağmen, güzelliği insanın içini ısıtıyor" diye anlatıyor. 
   
   Sezonu da uzun 
   Kayak öğretmeni Haydar Çetinkaya da, merkezin kayağa başlayacaklar için en ideal yer olduğunu belirterek, "750 metre uzunluğundaki çocuk pisti nedeniyle burada kayak öğrenmek çok kolay" derken, Esentepe Otel'in Genel Müdürü Zeki Ciğerci de, 20 Aralık ile 20 Mart arasında kayak yapmaya müsait tesislerinin İstanbul'a üç saat uzaklıkta olduğunu söylüyor. 
   
   
</TEXT>
</DOC>
