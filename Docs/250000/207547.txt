<DOC>
<DOCNO> 207547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/soneko49.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Üniversiteler mağdur edilmiş diye birşey yok 
</HEADLINE>
<TEXT>

     Maliye Bakanı Kemal Unakıtan, üniversitelerin 2003 yılında kullanmadıkları araştırma ödeneklerinin bütçeye aktarılmasının, tamamen bütçe disiplininden kaynaklandığını bildirdi ve herhangi bir mağduriyetin söz konusu olmadığını söyledi. 
     YÖK Başkanı Prof. Dr. Erdoğan Teziç ile yaptığı görüşmenin ardından basın mensuplarına açıklamalarda bulunan Bakan Unuakıtan, bütçe disiplini nedeniyle 2003 sonunda harcanmamış bütün fonlardaki paraların bütçeye alındığını vurguladı. 
     Bunun, mali disiplin açısından yapılması gerektiğini kaydeden Unakıtan, şöyle konuştu 
     ''Katiyen üniversite araştırma ödeneklerini aldık bundan sonra vermeyeceğiz diye bir durum söz konusu değil. Bu araştırma fonları, döner sermaye gelirlerinin yüzde 5'ini almak suretiyle oluşturulmuş fonlardır. Bu yıl da buna devam edilecek. Bir araştırma devam ediyorsa, taahhüde girilmiş ise üniversiteler bunları bize bildirecek. Acil ödeme gerektiren varsa, bunları hemen kendilerine ödeyeceğiz. Hiç bir zaman üniversitelerin araştırma fonları kesilmiş, kısılmış üniversiteler mağdur edilmiş diye birşey söz konusu değil.'' 
     
     600 TRİLYON AKTARILDI 
     Maliye Bakanı Unakıtan, fonlardaki paralarla ilgili aktarma işlemlerinin, bütün kamu kurumları ve bütün fonlar için gerçekleştirildiğini de belirterek, ''Onlarca fon var. Bunların hepsinde bütçeye aktarım yaptık. Bir yanda fonlarda para duruyor, bir tarafta da devlet dışarıdan faizle borç alıyor. Bütçe disiplini nedeniyle bütün fonlardaki paraları bütçeye aldık'' dedi. 
     Üniversitelerin 2004'de de kendi gelirlerini harcayacağını, 2003'e güvenerek yaptıkları harcamaları da kendilerine bildireceğini anlatan Maliye Bakanı, kimsenin bu konuda bir endişeye kapılmaması gerektiğini söyledi. 
     Unakıtan bir soru üzerine, fonlardan bütçeye bu şekilde 600 trilyon liranın üzerinde bir paranın aktarıldığını, bunun 100 küsur trilyonunun da üniversitelerden geldiğini belirtti. 
     Unakıtan, bu rakamın da kesin olmadığını, üniversitelerden gelecek kaynağın daha düşük olarak da gerçekleşebileceğini sözlerine ekledi. 
     
</TEXT>
</DOC>
