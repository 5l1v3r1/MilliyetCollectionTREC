<DOC>
<DOCNO> 224452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sondun50.html </URL>
<DATE> 2004/03/22/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Madrid'de 4 kişi daha gözaltına alındı 
</HEADLINE>
<TEXT>

     İspanyol polisi, 11 Mart'ta Madrid'de düzenlenen bombalı terör saldırılarıyla ilgili olarak Kuzey Afrikalı 4 kişinin daha gözaltına alındığını açıkladı. 
     Verilen bilgiye göre, geçen hafta sonu yapılan operasyonlarda Madrid bölgesindeki Lavapies kentinde 3, Getafe kentinde de 1 kişi gözaltına alındı. 
     11 Mart saldırılarının sorumlularının belirlenmesi amacıyla yürütülen soruşturmalarda şu ana kadar yakalananların sayısı 14'e çıkarken, 13 Mart'ta gözaltına alınan 5 kişilik grupta yer alan ve bombaları tren vagonlarına koyanlardan biri olarak gösterilen Faslı Cemal Zugam'ın açıklamaları sonrasında, hafta sonunda 4 kişinin gözaltına alınarak, polis tarafından soruşturulmaya dahil edildiği ifade edildi. 
     Bu arada, 18 Mart'ta gözaltına alınan 3'ü Faslı, 1'i Kuzey Afrikalı ve 1'i İspanyol 5 kişinin bugün Ulusal Mahkeme hakimi Juan del Olmo tarafından sorgulanmasına başlandığı belirtildi. 
     Yakalanan 14 kişiden 5'i, 11 Mart saldırılarını organize edip, 202 kişinin ölümü, 1400 kişinin yaralanması ile sahte evrak düzenleme suçlarından hapse atılmıştı. Diğerleriyle ilgili soruşturma devam ediyor. 
     Öte yandan, 11 Mart saldırılarında yaralananlardan 158'inin hastanelerde tedavisinin devam ettiği, 2 kişinin durumunun kritik olduğu açıklandı. 
     
</TEXT>
</DOC>
