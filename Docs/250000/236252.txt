<DOC>
<DOCNO> 236252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonspo18.html </URL>
<DATE> 2004/04/30/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Dernek başkanları Bilgili'nin geri dönmesini istiyoruz... 
</HEADLINE>
<TEXT>

     Adana Beşiktaşlılar Derneği Başkanı Mustafa Uğur Kızıl, Fenerbahçe maçı sonrası istifa edeceğini açıklayan Serdar Bilgili'den, kararından dönmesini istediklerini söyledi. 
     Adana, Antakya, Mersin, Kahramanmaraş ve İskenderun Beşiktaşlılar derneklerinin yöneticileri, Adana'da ortak basın açıklaması yaptılar. 
     Adana Beşiktaşlılar Derneği Başkanı Kızıl, yaptığı konuşmada, Beşiktaş Jimnastik Kulübü'nün son yıllarda büyük başarılara imza attığını ve holdingleşme yolunda mesafeler katettiğini belirterek, bunda Bilgili ve yönetim kurulu üyelerinin büyük emeğinin bulunduğunu kaydetti. 
     Fenerbahçe maçı esnasında yaşanan kötü tezahürattan dolayı istifa edeceğini açıklayan Bilgili'nin bu kararından dolayı üzüntü duyduklarını belirten Kızıl, ''İnsanlık onuruna sığmayan ve 12 yılını kulübe veren başkanımıza yapılan kötü tezahürat tüm camiamızı üzdü'' diye konuştu. 
     Bunu yapanları affetmelerinin mümkün olmadığını anlatan Kızıl, şunları kaydetti 
     ''Karşılaşma esnasında Fenerbahçe Kulübü Başkanı Aziz Yıldırım ile başkanımıza yapılan küfürlü tezahüratı spor ahlakına uygun bulmuyoruz. Beşiktaş'ı 65 milyon dolarlık bütçesi ile Avrupa kulübü yapan ve holding olma yolunda ilerleyen kulüpte başkanımızın yapacağı daha çok işler var. Kendisi kararında haklı, ama camiamızın başkanımıza ve ekibine ihtiyacı var.'' Bilgili'den kararını yeniden gözden geçirmesini beklediklerini ifade eden Kızıl, ''Başkanımız kararından vazgeçmezse kulübümüz genel kurul sürecine girecek. Kalmasını istiyoruz, ama Beşiktaş yeni Bilgili ve Seba'lar yetiştirecek değerlere de sahip'' diye konuştu. 
     
</TEXT>
</DOC>
