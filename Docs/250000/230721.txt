<DOC>
<DOCNO> 230721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sontur21.html </URL>
<DATE> 2004/04/12/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Cenaze törenine çok sayıda politikacı, işadamı ve sanatçı katıldı 
</HEADLINE>
<TEXT>

     Sakıp Sabancı'nın cenazesi, devlet protokolü ile politika, iş ve sanat dünyasını biraraya getirdi. 
     Sabancı Center'de düzenlenen törene, TBMM Başkanı Bülent Arınç, Cumhurbaşkanı Ahmet Necdet Sezer'i temsilen Cumhurbaşkanlığı Genel Sekreteri Kemal Nehrozoğlu, Başbakan Vekili Abdullah Gül katıldı. 
     Devlet Bakanları Kürşad Tüzmen ve Güldal Akşit, İçişleri Bakanı Abdülkadir Aksu, Milli Savunma Bakanı Vecdi Gönül, Sanayi ve Ticaret Bakanı Ali Coşkun, Maliye Bakanı Kemal Unakıtan, Enerji ve Tabii Kaynaklar Bakanı Hilmi Güler, Çevre ve Orman Bakanı Osman Pepe, Çalışma ve Sosyal Güvenlik Bakanı Murat Başesgioğlu, törene katılan bakanlar arasında yer aldı. 
     DYP Genel Başkanı Mehmet Ağar, CHP Genel Başkan Yardımcısı Kemal Derviş, Büyük Birlik Partisi Genel Başkanı Muhsin Yazıcıoğlu, siyasi parti temsilcilerini oluşturdu. 
     1. Ordu Komutanı Orgeneral Yaşar Büyükanıt da, törene katıldı. 
     İstanbul Valisi Muammer Güler, İstanbul Büyükşehir Belediye Başkanı Kadir Topbaş, eski belediye Başkanı Ali Müfit Gürtuna, İstanbul Emniyet Müdürü Celalettin Cerrah, YÖK eski Başkanı İhsan Doğramacı, İstanbul Defterdarı Kadir Boy, işadamları Mustafa Koç, Erdoğan Demirören, Nihat Gökyiğit, Aldo Kaslowski, Hüsamettin Kavi, Erkut Yücaoğlu, Kemal Şahin, Yılmaz Ulusoy, Koç Holding CEO'su Bülend Özaydınlı, İMKB Başkanı Osman Birsen, aralarında Orhan Gencebay, Gönül Yazar, Tekin Akmansoy'un da bulunduğu sanat ve kültür dünyasının temsilcileri, ünlü işadamının son yolculuğuna çıkmadan önceki törene katılan çok sayıda isimden bazıları oldular. 
     
     HELALLEŞİLDİ 

     Törende konuşan İstanbul Müftüsü Prof. Dr. Mustafa Çağrıcı, Sakıp Sabancı'nın ''sevgi ve merhamet abidesi bir kişi'' olduğunu söyledi. 
     Sabancı'nın insanlara yardım etmek, aşsızlara aş, işsizlere iş sağlamak için bütün ömrünce çalıştığını, dinimizin de insan sevgisi ve merhametine büyük önem verdiğini kaydeden Çağrıcı, sözlerini Farabi'nin bir cümlesiyle tamamladı 
     Çağrıcı, ''Farabi, İyi bir insan öldüğünde ona ağlamayınız. Asıl onu kaybeden topluma ağlayınız der. Biz yalnız Sakıp Ağa için değil, kendimize de üzülüyoruz. Ailesinin O'nun eserlerini daha da geliştirerek yaşatacağına inanıyoruz'' diye konuştu. 
     Mustafa Çağrıcı, herkesin Sakıp Ağa'ya hakkını helal etmiş olduğuna inandığını da belirterek, ''Hakkını helal etmemiş kimse yoktur ama, ben yine de size soruyorum. Sakıp Sabancı'ya hakkınızı helal ediyor musunuz '' diye sordu. 
     Törene katılanların 3 kere ''Helal olsun'' sözlerinin ardından Çağırıcı, ''Allah helalliğinizi kabul etsin'' dedi. 
     Çağrıcı daha sonra dua okudu. Fatiha okunmasının ardından Sabancı'nın cenazesi, askerlerin omzunda ve çalışanların attığı karanfiller arasında taşınarak cenaze arabasına konuldu. 
     Fatiha okunmasının ardından buradaki tören sona erdi. 
     
</TEXT>
</DOC>
