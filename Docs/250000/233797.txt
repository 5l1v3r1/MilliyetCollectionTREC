<DOC>
<DOCNO> 233797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sondun43.html </URL>
<DATE> 2004/04/22/ </DATE>
<TIME> 20.09 </TIME>
<AUTHOR>  </AUTHOR>
<HEADLINE>
Hamas'ın siyasi lideri Meşal "İstediğimiz zaman karşılık vereceğiz" 
</HEADLINE>
<TEXT>

     Hamas'ın siyasi lideri Halid Meşal, Hamas lideri Abdülaziz Rantisi'nin İsrail tarafından öldürülmesine ''istedikleri zaman karşılık vereceklerini'' söyledi. 
     Meşal, Arapça yayımlanan El Hayat Gazetesi'ne yaptığı açıklamada, misillemenin uygun bir zamanda yapılacağını ve buna Hamas'ın askeri kanadının karar vereceğini belirtti. 
     Hamas'ın öç almak için değil, Filistin halkını savunmak ve işgale karşı çıkmak amacıyla hareket ettiğini söyleyen Meşal, ''İşgal, saldırılarını artırdıkça, direniş operasyonlarını sıklaştırıyor'' dedi. 
     ''Operasyonların, bölgedeki duruma göre geciktiğini'' ifade eden Meşal, ''Hamas askeri yetkilisi Yahya Ayaş, 1996'da öldürüldüğünde, misilleme, 50 gün sonra yapılmıştı'' diye konuştu. 
     İsrail'in tehditlerinden korkmadığını söyleyen Meşal, Rantisi'nin öldürülmesinden sonra örgütün başına kimin getirildiğini de açıklamadı. Meşal'in bu açıklamayı Suriye'nin başkenti Şam yakınındaki Yarmuk Filistin kampında yaptığı belirtildi. 
     Abdülaziz Rantisi, 17 Nisan'da İsrail'in hava saldırısında öldürülmüştü. Rantisi'nin öldürülmesinin ardından İsrail, Meşal'i öldürme tehdidinde bulundu. 
     
</TEXT>
</DOC>
