<DOC>
<DOCNO> 233254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sontur17.html </URL>
<DATE> 2004/04/20/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Terörle mücadeleden zarar gören kişilerin zararları karşılanacak... 
</HEADLINE>
<TEXT>

     Terör eylemleri ve terörle mücadele kapsamında yürütülen faaliyetler nedeniyle maddi zarara uğrayan kişilerin zararların karşılanmasını öngören yasa tasarısı, TBMM Başkanlığı'na sunuldu. 
     ''Terör ve Terörle Mücadeleden Doğan Zararların Karşılanması Hakkında Kanun Tasarısı'', Olağanüstü Hal Valiliği'nin OHAL kurulduğu 19 Temmuz 1987 tarihi ile bu uygulamanın kaldırıldığı 30 Kasım 2002 tarihi arasında, OHAL ilan edilen illerde meydana gelen terör eylemleri veya terörle mücadele kapsamında yürütülen faaliyetler nedeniyle maddi zarara uğrayan kişilerin zararlarının karşılanmasını amaçlıyor. 
     Tasarı, 19 Temmuz 1987-30 Kasım 2002 tarihleri arasında OHAL ilan edilen illerde meydana gelen ve Terörle Mücadele Kanunu kapsamına giren eylemler veya terörle mücadele kapsamında yürütülen faaliyetler nedeniyle zarar gören gerçek kişiler ile özel hukuk tüzel kişilerin maddi zararlarının sulhen anlaşma yoluyla karşılanmasını kapsıyor. Bazı zararlar ise yasa kapsamı dışında tutuluyor. Buna göre, daha önce çeşitli mekanizmalar kullanılarak karşılanmış zararlar, kişilerin kendi kasıtları sonucu oluşan zararlar ile terörle bağlantılı olmayan sebeplerden dolayı uğradıkları zararlar, Terörle Mücadele Kanunu'nun terör örgütü kurmayı ve terör suçlarını sıralayan 1, 3 ve 4. maddesinde yazılı suçlardan hüküm giyenlerin bu fiilerden dolayı uğradıkları zararlar kapsam dışı tutuluyor. 
     Kişilerin bizzat yer aldığı terör eylemleri sebebiyle uğradıkları zararlar da kapsam dışında olacak. 
     Ayrıca, Terörle Mücadele Kanunu'nun 1, 3 ve 4. maddeleri kapsamındaki suçlardan dolayı ceza kovuşturması açılmış bulunanlar hakkında, kovuşturma sonuçlanıncaya kadar bu yasa kapsamında herhangi bir işlem yapılmayacak. Kovuşturmanın mahkumiyetle sonuçlanması halinde ise bu kişilerin uğradıkları zararlar yasa kapsamı dışında kalacak. 
     
     KOMİSYONLAR 
     Tasarı, zarar tespit komisyonunun kurulmasını da öngörüyor. Zarar tespit komisyonları, İçişleri Bakanlığı'nın teklifi üzerine Bakanlar Kurulu'nca belirlenen bu yasa kapsamındaki illerde, valinin görevlendireceği vali yardımcısının başkanlığında, Maliye, Bayındırlık ve İskan, Tarım ve Köyişleri, Sağlık ile Sanayi ve Ticaret bakanlıkları temsilcilerinden oluşacak. 
     Bakanlar Kurulu'nun illeri belirlemesinden sonra komisyonlar 10 gün içinde kurulacak. Komisyonlar, zarar görenin veya mirasçılarının başvurusu halinde yasa kapsamına giren bir zararın bulunup bulunmadığını tespit edecek. Ayrıca sulhname anlaşma tasarılarını hazırlayacak. Sulhname tasarılarının kabul edilmemesi halinde bir uyuşmazlık tutanağı düzenleyerek birer örneğini ilgiliye tebliğ edecek. Başvuruda bulunanların yasa kapsamına giren bir zararının bulunmadığının tespit edilmesi halinde, buna ilişkin karar tutanağını düzenleyerek ilgiliye ve Bakanlığa bildirecek. 
     
     BAŞVURU SÜRESİ 
     Zarar görenlerin, mirasçılarının veya yetkili temsilcilerinin yasanın yürürlüğe girdiği tarihten itibaren bir yıl içinde ilgili valiliğe veya kaymakamlığa başvurmaları gerekiyor. Ancak, bir yıl içinde zorunlu nedenlerden dolayı başvurunun yapılamadığının belgelenmesi durumunda yasanın yürürlüğe girdiği tarihten itibaren 18 ay içinde ilgili valilik veya kaymakamlığa yapılacak başvurular da kabul edilecek. Bu tarihten sonraki başvurular ise kabul edilmeyecek. 
     Komisyonlar, zarar görenlerce yapılacak başvuruları, başvuru tarihinden itibaren 6 ay içinde tamamlayacaklar. Zorunlu hallerde bu süre vali tarafından 3 ay uzatılabilecek. 
     
     KARŞILANACAK ZARARLAR 
     Yasa kapsamında sulh yoluyla karşılanacak zararlar ise şunlar 
     -Hayvanlara, ağaçlara, ürünlere ve diğer taşınır ve taşınmazlara verilen her türlü zararlar. 
     -Yaralanma, sakatlanma ve ölüm hallerinde uğranılan zararlar ile tedavi ve cenaze giderleri. 
     -Kişilerin mal varlıklarını kullanamamalarından kaynaklanan maddi zararlar. 
     Zararın tespiti, zarar görenin beyanı, adli, idari ve askeri mercilerdeki bilgi ve belgeler göz önünde tutularak olayın oluş şekli, zarar görenin aldığı tedbirlere göre hakkaniyet ve günün ekonomik koşullarına uygun biçimde komisyon tarafından doğrudan veya bilirkişiler aracılığı belirlenecek. 
     
     ÖLÜM VE YARALANMALARDA YAPILACAK ÖDEMELER 
     Tasarı, yaralanma, sakatlanma ve ölüm hallerinde 7000 gösterge rakamının memur aylık katsayısı ile çarpımı sonucu bulunan miktarın, 4 katından 72 katına kadar nakdi ödeme yapılmasını öngörüyor. Ölenlerin mirasçılarına ise 50 katı tutarında ödeme yapılacak. Bakanlar Kurulu, nakdi ödemeye esas tutulan gösterge rakamını yüzde 30'a kadar artırmaya veya kanuni sınırına kadar indirmeye yetkili kılınıyor. 
     Hayvanlar, ağaçlar, taşınır ve taşınmaz mallarda oluşan zararların ayni ve nakdi olarak karşılanması düzenlenirken, bu zararların karşılanmasında imkanlar ölçüsünde ayni ödemeye öncelik verilmesine hükmediliyor. 
     Tasarı, sulhname yoluyla çözümlenemeyecek uyuşmazlıklarda yargı yoluna başvurulmasını da açık tutuyor. 
     
     İSTİSNA VE MUAFLIKLAR 
     Yasanın uygulanması ile ilgili olarak yapılacak başvurular, bildirimler, düzenlenecek belgeler, resmi mercilerce ve noterlerce yapılacak işlemler ile bu yasada belirtilen amaçlar doğrultusunda kullanılmak üzere yapılacak bağış ve yardımlar, her türlü vergi, resim ve harçtan muaf tutuluyor. 
     
</TEXT>
</DOC>
