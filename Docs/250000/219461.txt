<DOC>
<DOCNO> 219461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sondun28.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı Şiiler iç savaşa neden olmak istemiyor .. 
</HEADLINE>
<TEXT>

     Irak'ın Bağdat ve Kerbela kentlerinde dün düzenlenen bombalı saldırılardan sonra Şii din adamları, Şiilerin iç savaşa neden olmayacağını belirtti. 
     Irak'ın önde gelen Şii imamlarından Ayetullah Hadi El-Muddaresi, saldırıların ''aşırı dinci Sünnilerin ülkede iç savaşı kışkırtma girişimi'' olduğunu savundu. 
     El-Muddaresi, Kerbela'da Reuters ajansına verdiği demeçte, ''Irak'ı savaşa sürüklemek isteyenler var. Ancak bunun olacağını sanmıyorum, çünkü ilk kaybedenler, savaşa sürüklemeye çalışanlar olacaktır. Biz Şiiler bu tür bir çatışmanın içine çekilmek istemiyoruz'' dedi. 
     Şiilerin ruhani liderlerinden Ayetullah Ali Sistani ise seçimlerin adil ve özgür biçimde yapılması durumunda, Şiilerin çoğunluğu oluşturacağını ve ülkenin geleceğinin belirlenmesinde söz sahibi olacağını söyledi. 
     Sistani'nin yakın arkadaşı ve Kerbela'daki İmam Hüseyin Camii'nin imamı Ahmed El-Safi de, ''Bu ülkeyi iç savaşa sürüklemeye çalışan birçok örgüt var. Kendimize inanırsak yenilmeyiz. Dün olanlar 1400 yıl önce Kerbela'da olanların aynısı... İyi ile kötü arasındaki savaş'' dedi. 
     
</TEXT>
</DOC>
