<DOC>
<DOCNO> 237707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/spor/spo15.html </URL>
<DATE> 2004/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



UEFA'da zorlu gece 

UEFA Kupası'nda yarı final rövanş heyecanı bu akşam yaşanacak ve finale yükselecek takımlar belli olacak. Golsüz biten ilk maçların rövanşında, saat 22.00'de Marsilya ile Newcastle karşı karşıya gelirken, saat 22.45'te de iki İspanyol takımı Valencia ile Villarreal finalist olabilmek için mücadele edecek. UEFA Kupası'nda final 19 Mayıs'ta Göteborg'da oynanacak. 

Rize'den başvuru 

ÇAYKUR Rizespor, Bursaspor ile deplasmanda yaptığı maçta çıkan olaylar nedeniyle karşılaşmanın yeniden ve tarafsız sahada oynanması için Futbol Federasyonu'na başvuruda bulundu. Hukuk İşlerinden Sorumlu Yönetim Kurulu üyesi Remzi Kazmaz, "Eğer Bursaspor ile ilgili bir karar verilmezse bu ülke sporunu ilerdeki günler için bir tehlike beklemektedir" ifadesini kullandı. Bu arada Rizeli futbolcular ile A.Sebat kalecisi Metin Aktaş, Şike Tahkik Kurulu'na ifade verdi. 

İsmail Güldüren Aybaba'yı bekliyor 

TRANSFER çalışmalarını sürdüren Malatyaspor, Fenerbahçe ile bağlarını koparan İsmail Güldüren'i listesine aldı. Genç oyuncunun, Sarı - Kırmızılı yöneticilerle yaptığı görüşmede, "Eğer Samet Aybaba Beşiktaş'a giderse ben de onunla gideceğim. Bu transfer olmazsa size gelirim" dediği öğrenildi. 

Hertha Berlin Götz ile anlaştı 

ALMANYA Birinci Futbol Ligi takımlarından Hertha Berlin'de, teknik direktörlüğe Falko Götz getirildi. Gelecek sezondan itibaren takımın başına geçecek olan eski Galatasaraylı futbolcu Falko Götz ile 2 yıllık sözleşme imzalandığı duyuruldu. 

Maradona yine yoğun bakımda 

FUTBOLUN yaşayan efsanesi Arjantinli Armando Diego Maradona, dün sabaha karşı kalp ve solunum rahatsızlıkları nedeniyle yeniden hastaneye kaldırılarak yoğun bakıma alındı. Arjantin'in başkenti Buenos Aires'te iki hafta önce fenalaşarak hastaneye kaldırılan 43 yaşındaki ünlü eski futbolcuya serum verildiği ve üç gün süreyle yoğun bakımda tutulacağı açıklandı. Maradona'nın doktoru Alfredo Cahe, ünlü futbolcunun solunum güçlüğü çektiğini ve halsiz olduğunu belirterek tedavisinin sürdüğünü, hayati tehlikesinin bulunmadığını söyledi. 

Diyarbakırspor yayın istiyor 

DİYARBAKIRSPOR Kulübü Başkanı Ahmet Göksu, Bursaspor maçının televizyondan verilmesini istediklerini söyledi. Göksu, son günlerde bazı çevrelerin kendilerini suçlayıcı açıklamalar yaptıklarını belirtti, "Rakiplerimizin ligdeki durumu bizi ilgilendirmiyor. Biz galibiyet için sahaya çıkacağız. Bunu da herkesin görmesi için naklen yayın istiyoruz" dedi. 


</TEXT>
</DOC>
