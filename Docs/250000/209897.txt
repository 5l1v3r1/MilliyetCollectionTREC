<DOC>
<DOCNO> 209897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/soneko20.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol umudu arttı... Karadeniz'de bu yıl sondaj yapılacak... 
</HEADLINE>
<TEXT>

     BP Türkiye Başkanı Tahir Uysal, Karadeniz'in doğusunda elde edilen üç boyutlu sismik araştırma ilk sonuçlarının olumlu olduğunu belirterek, ''Karadeniz'de bu yıl ilk deniz sondaj kulesi kurulacak ve yıl içinde sondaj yapılacak'' dedi. 
     Uysal, Enerji ve Tabii Kaynaklar Bakanı Hilmi Güler ile TPAO Genel Müdürü Osman Saim Dinç, BP Exploration Başkan Yardımcısı Hugh Mcdowell ve BP Türkiye Arama Müdürü Ashley Price'ın da katıldığı Sheraton Otel'deki basın toplantısında, Doğu Karadeniz'deki arama faaliyetleri konusunda bilgi verdi. 
     Uysal, deniz derinliğinin yüksek olması nedeniyle bugüne kadar Karadeniz'de yeterli arama yapılamadığını ifade ederken, 2002 yılında Karadeniz'in doğu kesiminde TPAO ile ortak arama yapmaya karar verdiklerini hatırlattı. 
     Geniş tabanlı sismik veri toplama çalışmalarına 2002 yılında başlandığını, petrolün deniz tabanında olabileceği sonucuna vardıklarını anlatan Uysal, geçen yıl Temmuz ayında üç boyutlu sismik araştırma sürecine girildiğini anlattı. 
     Yaklaşık 1,200 km'lik alanda sismik veri toplandığını ve bu verileri değerlendirmeye devam ettiklerini vurgulayan Uysal, söz konusu verilerin, araştırmanın sürdürülmesi için olumlu sinyaller verdiğini ve buna bağlı yıl içinde bir sondaj yapmaya karar verdiklerini açıkladı. 
     
     ENERJİ BAKANI İNŞALLAH ARALIK'TA 

     Enerji ve Tabii Kaynaklar Bakanı Hilmi Güler, Doğu Karadeniz'de petrol arama çalışmalarının devam etmesinin olumlu gelişme olduğunu gösterdiğini vurgularken, ''inşallah Aralık ayında olumlu sonuçlarla karşınıza çıkarız'' dedi. 
     Güler, Doğu Karadeniz'deki arama faaliyetleri konusunda Ankara Sheraton'da düzenlenen basın toplantısında, BP ve TPAO'nun, Hazar bölgesinde de çok güzel çalışmalar yürüttüğüne işaret etti. 
     Güler, BOTAŞ ile BP'nin aralarında bulunduğu Operasyon Grubunun yürüttüğü Baku-Tiflis-Ceyhan BTC projesinin de zamanında biteceğini söyledi. 
     Güler ayrıca, Yunanistan ile yapılan anlaşma çerçevesinde Bakü-tiflis-Erzurum BTE doğalgaz boru hattının da BTC ile eş zamanlı tamamlanarak Avrupa'ya doğalgaz tanışacağını hatırlattı. 
     Türkiye'deki petrol ve doğalgaz arama çalışmalarına büyük önem verdiklerine işaret eden Bakan Güler, sondaj çalışmalarını ikiye katladıklarını, bu yıl da dört katına çıkaracaklarını bildirdi. 
     
     AKÇAKOCA'DA DOĞALGAZ ARAMASI 

     Güler, Akçakoca yakınlarında olumlu veriler bulunan bir alanda, çok yakında doğalgaz aramasına başlanacağını da açıkladı. 
     Yeni Petrol kanununu çıkarma çalışmalarının son aşamaya geldiğini ifade eden Güler, yeni yasayla petrol ve doğalgaz aramalarında yabancı ve yerli sermayeyi çekmek istediklerini kaydetti. 
     Yabancı sermayeyi çekmek için, mutlaka ''enflasyon muhasebesi''ni devreye sokacaklarını belirten Güler, Türkiye'de doğalgaz ve petrol bulunduğuna inandıklarını vurguladı. 
     
     100 MİLYON DOLAR HARCANACAK 

     Türkiye Petrolleri Anonim Ortaklığı TPAO Genel Müdürü Osman Saim Dinç, BP ile ortaklaşa yürütülen Doğu Karadeniz'deki petrol aramaları için 2005 yılının baharına kadar 100 milyon dolar harcanacağını bildirdi. 
     Doğu Karadeniz'deki petrol arama faaliyetleri konusunda Ankara Sheraton'da düzenlenen basın toplantısında konuşan Dinç, Doğu Karadeniz'in petrol beklentisi olan güzel bir bölge olduğunu söyledi. 
     Dinç, bölgede arama ve sondajların artırılması yönünde ciddi adımlar attıklarını, hükümetin verdiği destek neticesinde yatırım bütçesi yüzde 265 oranında artırılan tek kuruluş olduklarını kaydetti. 
     Tüketimin ancak yüzde 10'unu karşılayabildiklerini ifade eden Dinç, Hazar Bölgesi'ndeki arama ve üretim çalışmalarını sürdürdüklerini, bu çerçevede Azeri-Güneşli bölgesindeki üretimden kendilerine düşen payın 2005 yılında günlük 30 bin varile, 2009 yılında ise 80 bin varile ulaşacağını anlattı. 
     Genel Müdür Dinç, Libya'da da bugünlerde sondaj yapmaya başlayacaklarını açıkladı. 
     
     BP EXPLORATİON BAŞKAN YARDIMCISI 

     BP Exploration Başkan Yardımcısı Hugh McDowell de Doğu Karadeniz'de petrol aramaları için yaptıkları harcamaların şimdiye kadar 24 milyon doları bulduğunu belirterek, ''Bu harcamaların 20-30 milyon dolar daha artmasını bekliyoruz'' dedi. 
     Şimdiye kadar olan bu harcamaların tamamen BP tarafından yapıldığını da vurgulayan McDowell, ''Karadeniz'de ne olduğunu bilmiyoruz, bakıp göreceğiz'' diye konuştu. 
     McDowell, Doğu Karadeniz'de petrol arama çalışmaları için 2002 yılında TPAO birlikte çalışmaya başladıklarını belirtti ve bundan sonra da TPAO ile çalışmaya devam edeceklerini vurguladı. 
     Doğu Karadeniz'de 2002 yılında 2 boyutlu, 2003 yılında da 3 boyutlu sistik çalışmalar yapıldığını anlatan McDowell, 2004 yılında ise çevre etki değerlendirmesini yapacaklarını, veri analizlerine devam edeceklerini ve açılacak petrol kuyularının tespit edileceğini kaydetti. 
     Petrol kuyusu için malzeme seçimini yaptıktan sonra bölgeye taşımaya başlayacaklarını belirten McDowell, taşıma için de boğazlarını kullanacaklarını söyledi. 
     
     TPAO GENEL MÜDÜR YARDIMCISI GÜREL 

     TPAO Genel Müdür Yardımcısı Mete Gürel de Doğu Karadeniz'de açılacak petrol kuyuları konusunda bilgi verirken, petrol kuyularının açılmasında kullanılacak platformların ve malzemelerin bu yılın Kasım sonu Aralık başında boğazlardan geçiş yapacağını söyledi. 
     Boğazlardan geçiş yapacak platformlar için yükseklik sınırlaması bulunduğunu da anlatan Gürel, bu nedenle platformların boğazdan geçişleri sırasında üzerlerindeki yüksek kulelerin yavaş yavaş söküleceğini kaydetti. 
     
</TEXT>
</DOC>
