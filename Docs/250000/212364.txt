<DOC>
<DOCNO> 212364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/yazar/tamer.html </URL>
<DATE> 2004/01/31/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Hoşgörü ve saygı yerine diyalog 
</HEADLINE>
<TEXT>

   Saygı da, hoşgörü de, bir tarafın üstünlüğünün baştan kabul edildiği kavramlar. Diyalog ise sandığınız kadar barışçıl bir sözcük değil 
      
   Yarın bayram. 
   Saygı, hoşgörü, dayanışma, sevgi, affetme, barışma gibi sözcüklerin bayram mesajlarında yüzlerce kere tekrarlanacağı günlerden biri daha... Diyalog ise bayram kutlamalarında pek telaffuz edilen bir sözcük değildir. 
   Paris Siyasal Bilimler Enstitüsü, Uluslararası İlişkiler Fakültesi öğretim üyesi Lübnanlı entelektüel Prof. Ghassan Salam 'yi geçen hafta Davos'ta tanımamış olsaydım, bayrama 24 saat kala böyle bir yazı yazmak aklımın ucundan geçmezdi. Birleşmiş Milletler Genel Sekreteri Kofi Annan'ın Bağdat'ta kıdemli danışmanı da olan, Lübnan'ın eski kültür bakanlarından Prof. Salam , saygı ve hoşgörü sözcüklerinden hoşlanmıyor. Çünkü bu 2 sözcükte de taraflardan birinin üstün olduğu, diğerinin olmadığı baştan kabul edilmiş. 
   
   Diyalog mücadeledir    Prof. Salam 'nin sevdiği sözcük diyalog, ama saygı ve hoşgörünün aksine 2 tarafın da eşitliğine dayandığı için değil sadece. Salam 'ye göre diyalog, barışçıl bir sözcük değil. Karşı tarafa zeytin dalı uzatmak hiç değil. Diyalog, mücadelenin karşıtı da değil, tam tersine bir parçası. Salam , "Başkalarıyla mücadele ettiğinizde, bunun adı çatışmadır. Kendinizle mücadelenizi ise ancak diyalog aracılığıyla sağlayabilirsiniz. Karşınızdakiyle diyaloğunuzun her aşaması, aslında kendinizle iç mücadelenize ilişkin değişik boyutlar içerir," diyor. 
   Belki de bu yüzden diyalog, bayramlarımızda pek kullanılan bir sözcük değildir. 
   
   Aşırı yüklü kimlikler    Çokkültürlü bir toplumda yetişmiş, kültür bakanlığı yapmış, belli ki bu özelliğinden dolayı Şiisiyle, Sünnisiyle, Kürdüyle çokkültürlü Irak'ta BM Genel Sekreteri'ne danışmanlık yapan Prof. Salam , günümüz insanının kimlik arayışı üzerine de epey kafa yormuş. Davos'taki oturumlardan birinde çok hoş bir sahne yaşandı. Ön sırada oturan fiyakalı genç bir adam oturumun soru - yanıt bölümünde "Ben Belçikalıyım" diye lafa başlayınca Salam şöyle yanıt verdi 
   "Siz doktor ya da avukatım da diyebilirdiniz, hıristiyan ya da dinsiz, evli ya da bek r, çok seyahat eden ya da bilgisayar tutkunu olarak da tanımlayabilirdiniz kendinizi. Siyasi ya da ideolojik eğiliminizi de ön plana çıkartabilirdiniz. Tabii sadece adınızı da söyleyebilirdiniz. Ama Belçikalıyım demekle yetindiniz. Günümüz insanı kimliğini sık sık yeniden tanımlar oldu. Aynı insan, kısa aralıklarla farklı kimliklerde karşınıza çıkabiliyor. Aslında kimlikler o denli aşırı yüklemelere maruz kaldı ki, yeniden konumlandırılmaları gerekiyor." 
   
   Ve Belçika Prensi    Tam önümdeki sandalyede oturan uzun boylu Belçikalı, Prof. Salam 'nin yanıtını hiç tepkisiz dinledi. Oturumun sonunda Salam ile konuşabilmek için aynı anda hamle yaptık ve onu kısık sesle Salam 'ye kendisini başka türlü nasıl tanıtabileceğini sorarken yakaladım. Çok zor bir durum tabii Siz Belçika Prensi Philippe olsanız, 300 - 400 kişilik bir oturumda soru sormak istediğinizde kimliğinizin acaba hangi yönüne vurgu yapardınız 
   
      
   
</TEXT>
</DOC>
