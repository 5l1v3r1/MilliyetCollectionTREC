<DOC>
<DOCNO> 239126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonspo27.html </URL>
<DATE> 2004/05/11/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
İtalya'da bahis için maçlarda şike yapıldığı iddiası... 
</HEADLINE>
<TEXT>

     İtalya'da bahis oyunları için maçlarda şike yapılmış olabileceği iddiasıyla Napoli Mafyayla Mücadele Savcılığı tarafından soruşturma başlatıldı. 
     Soruşturma çerçevesinde İtalya'daki birinci, ikinci ve üçüncü liglerde Serie A, B, C muhtelif takımlarda top koşturan yaklaşık 20 oyuncunun, internet üzerinden oynanan bahis oyunlarında, mafyayla bağlantılı biçimde maçlarda şike yapmış olma ihtimali üzerinde duruluyor. 
     İtalya genelinde sürdürülen operasyonda, bugün AC Siena Kulübü'nde arama yapılarak bazı belgelere el konulduğu bildirildi. 
     Jandarma tarafından AC Siena'nın orta alan oyuncusu D'Aversa, Ventola ve geçen günlerde takımla ilişiği kesilen kaleci Generoso Rossi'nin evlerinin de arandığı öğrenildi. 
     AC Siena Kulübü, bugün resmi bir açıklama yaparak, operasyonun başladığını doğruladı. 
     Yazılı açıklamada, ''Napoli Mafyayla Mücadele Savcılığı tarafından başlatılan soruşturma çerçevesinde bu sabah jandarma tarafından kulüp binamızda arama yapılmıştır. AC Siena, şike olaylarının mağduru konumundadır. Soruşturma mafyayla bağlantılı biçimde maçlarda şike yapmış olmalarından kuşkulanılan oyuncular üzerinde odaklanmakta. Ülke genelinde gerçekleştirilen soruşturma, 12 kulübü ilgilendiriyor'' denildi. 
     Soruşturma çerçevesinde mercek altına alınan kulüplerin AC Siena, AC Chievo Verona, US Lecce, Reggina, Piacenza, Ascoli, Lumezzane, Sassari, Taranto, Catanzaro, Crotone ve Fermana'dan oluştukları belirtildi. Bu takımlarda top koşturan yaklaşık 20 oyuncunun şike olaylarında rol oynadıklarından kuşkulanılıyor. 

     
</TEXT>
</DOC>
