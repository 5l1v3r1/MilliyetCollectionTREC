<DOC>
<DOCNO> 218810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sontur25.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan, SSK'lıya eczane müjdesi verdi... 
</HEADLINE>
<TEXT>

     Başbakan Recep Tayyip Erdoğan, sağlık ve eğitimde farklı bir dönem başladığını, bundan böyle SSK'lı hastaların hastane eczanelerinin önünde kuyruklarda beklemek zorunda kalmayacaklarını bildirdi. Erdoğan, üniversiteye girişte meslek liseleri konusunda adil olmayan uygulamaya da son vereceklerini kaydetti. 
     Başbakan Erdoğan, partisince Metropol Alanı'nda düzenlenen ''Ak Eller, Ak İller Mersin'' mitingindeki konuşmasına hükümetin 15 aylık çalışmasını değerlendirerek başladı. 
     Türkiye'de yüzde 7 bin faiz ödenen günler yaşandığını anımsatan Erdoğan, 3 Kasım'da bileşik faizin yüzde 69 olduğunu, bugün bu oranın yüzde 24'e düşürüldüğünü söyledi. Erdoğan, ''Nereden nereye geldik. Bu farkı millet olarak biz ödüyorduk. Fakir, fukara ödüyordu. Eskiden yatarak para kazanma dönemiydi, şimdi terleyerek para kazanma dönemi başladı. Modern hırsızlar çaktırmadan halkın cebinden bu parayı alıyordu. Şimdi bu para halkın cebine döndü'' dedi. 
     Erdoğan, enflasyonun da 3 Kasım seçimleri öncesi yüzde 30 olduğunu, kendilerinin söz verdikleri gibi enflasyonu yüzde 20'nin altına indirdiklerini belirterek, ''Şimdi cebindeki para değer kazanıyor. Eskiden yüzde 150'lerdeki enflasyonla cepteki para eriyip gidiyordu. Artık hesap kitap ortada. Şu anda bunları halka iade eden bir iktidar var'' diye konuştu. 
     Erdoğan, kalabalık arasında pankart açan ve Çukurova Tekstil'den atıldıklarını ileri süren işçileri görünce de şöyle devam etti 
     ''Boşuna pankartlar açmayın. Artık, devlet istihdam kapısı değildir. Böyle görenler Devletin malı deniz, yemeyen domuz diyenler bu ülkeye zarar vermişlerdir. Hiçbir zaman spekülasyonlara prim veren hükümet olmadık. Azınlığın değil ülkenin tamamının haklarını korumak için geldik. Artık çalışanlarla yürüyeceğiz. Taşı sıkacaksın, suyunu çıkartacaksın.'' 
     
     ÖZELLEŞTİRİLEN KURUMLAR 

     Başbakan Erdoğan, ismini vermediği ancak devlete yıllık maliyetinin 350 milyon dolar olduğunu vurguladığı bir kuruluştan örnek vererek, özelleştirme çalışmalarına da değindi. Erdoğan, ''Bu 350 milyon dolar kimin cebinden çıkıyor Tabii ki fakirin gurabanın cebinden, sizlerin cebinden çıkıyor. Oysa özelleştirmeyle bu kurumların devlete olan yükünü ortadan kaldırıyoruz. Bu kurum, çalışmasına yine devam edecek, üretim yapacak, istihdam sağlayacak. Arkasından bir de devlete vergi ödeyecek. Öyleyse niye sırtımızda taşıyalım. Biz geleceğe emin adımlarla yürüyoruz'' şeklinde konuştu. 
     Borç faizlerine de işaret eden Erdoğan, toplanan vergi gelirlerinin faizleri bile karşılayamayacak düzeyde kaldığına dikkati çekerek, ''Bu ülkede daha çok şeyler olacak. Faiz gelirleri düştükçe vergi gelirleri artacak. Türkiye iyi yerlere doğru gidiyor'' dedi. 
     
     SAĞLIKTA YENİ UYGULAMALAR 

     Erdoğan, sağlıkta farklı bir dönemin başladığını belirterek, konuşmasını şöyle sürdürdü 
     ''Sağlıkta SSK ile Sağlık Bakanlığı'na bağlı hastaneler daha önce ayrı idi. Şimdi ne oldu Biz Bunları birleştireceğiz dedik. Bunları gerçekleştiriyoruz. 
     SSK'lı kardeşim devlet hastanesinden istifade edebiliyor. Bununla bitti mi Elbette bitmedi. O da ilaç sorunu. SSK'lı hastalarımız SSK hastanelerinin eczane kuyruklarında çile çekmeyecek. Benim vatandaşıma kuyrukta İllallah dedirtilmeyecek. Allah senin cezanı versin deyip ilacını serbest eczaneden almak zorunda kalmayacak. Devlet memurlarında olduğu gibi ayakta tedavi gören SSK'lı hastalarımız da serbest eczanelerden ilacını alabilecek. Şu anda bunun hazırlıklarını yapıyoruz. En kısa zamanda uygulamaya geçeceğiz. 
     Sağlıktaki hizmetlerimiz bununla da bitmeyecek, memurlarımız özel hastanelerden hizmet alıyor. BAĞ-KUR ve SSK emeklilerimiz de bundan aynen istifade edebilecek. Hizmet herkese eşit götürülecek. Bu ülkede hizmete kalite gelecek.'' Genel sigorta ve aile hekimliği konusunda da çalışmaların devam ettiğini ifade eden Erdoğan, artık herkesin sağlık durumunun devletin kaydı altında olacağını vurgulayarak, ''Vatandaşımız sefil olmayacak'' dedi. 
     
     MESLEK LİSELERİ SORUNU 

     Erdoğan, üniversiteye geçişle ilgili yeni düzenlemeler de yapılacağını belirterek, meslek liseleri konusunda adil olmayan bir uygulamanın sürdürüldüğünü ifade ederek, üniversite sınavına düz liseden de meslek lisesinden de mezun olanların tabi tutulduğunu belirtti. 
     ''Birine 30 kiloluk taş bağlıyor, diğerini serbest bırakıp koş diyorsun'' diye konuşmasına devam eden Erdoğan, ''Adalet bunun neresinde. AK Parti iktidarı olarak Meclis'ten inşallah bunu geçireceğiz. Adaletin gereği bu. Bu gençler bizim yavrularımız. Önlerini kesme hakkına sahip değiliz. Kim başarıyorsa o girer, başaramazsa kalır. Olay bu'' dedi. 
     
     BELEDİYELERİN DURUMU 

     Konuşması sık sık ''Türkiye seninle gurur duyuyor'' sloganıyla kesilen Başbakan Erdoğan, Silifke İlçesi'nden gelenlerin ''İl Olmak İstiyoruz'' yazılı pankartını görünce, bunun mümkün olamayacağını vurgulayarak, belediyelerin içinde bulunduğu sıkıntıya değindi. 
     Erdoğan, şöyle devam etti 
     ''Bir yeri il yapmak, ilçe, belde yapmak önemli değil. Biz sizi aldatmak istemiyoruz. Geçmişte oy toplamak uğruna böyle vaatler verildi. Sonra insanlar hüsrana uğradı. Bizim kitabımızda aldatmak yok, dürüstlük var. 
     Önemli olan il yapmak değil hizmet götürebilmektir. Öyle belediyelerimiz var ki bir tuvaletleri bile yok. 7 kişi çalıştıracakları yerde 30 kişi çalıştırmışlar, tabii ki personel maaşını ödeyemezler. Sonra da kalkıp suçu Ankara'ya atıyorlar. Ağlama duvarının dibinde ağlıyorlar.'' Gökten zembille inen bir başbakan olmadığını, belediyeciliği bildiğini anlatan Erdoğan, İstanbul Büyükşehir Belediye Başkanlığı dönemindeki hizmetlerini anlattı. 
     Erdoğan, partisinin Mersin Büyükşehir Belediye Başkan adayı Mahmut Arslan ile bazı alt birim belde belediye başkanlarını da tanıtarak yerel seçimlerde destek istedi. 
     Mitinge, Devlet Bakanı Mehmet Aydın, AK Parti Genel Başkan Yardımcısı Dengir Mir Mehmet Fırat ile bazı milletvekilleri katıldı. 
     Başbakan Erdoğan, mitingden sonra Mersin Valiliği'ne geçerek, Vali Atilla Osmançelebioğlu'ndan brifing aldı. Erdoğan, daha sonra karayoluyla Adana'ya hareket etti. 
     
     MİTİNGDEN NOTLAR 

     Tayyip Erdoğan'ı ağırlamaya hazırlanan Mersin'de hazırlıklar sabahın ilk ışıklarıyla yoğunlaştı. Adana Havaalanı'ndan karayolu ile Mersin'e gelen Erdoğan'ı kent içindeki geçiş güzergahlarında partililer ''Hoş Geldin Başbakanımız'' yazılı pankartlar ve bayraklarla karşıladılar. 
     Saat 12.15'te başlaması beklenen miting, yaklaşık bir saatlik gecikme olunca Metropol Miting alanındaki kalabalık, şarkılar ve şiirlerle motive edildi. 
     Başbakan Erdoğan miting alanına geldiğinde, platformdan, önce halka kırmızı ve beyaz karanfiller attı. 
     Miting görevlileri sık sık anons yaparak hırsızlık olaylarına karşı dikkatli olunmasını istedi. Bir görevli, anons yaparak, ''AK Parti ceplerinizi doldurmaya çalışırken siz boşalttırmayın'' dedi. 
     Bu arada, genç bir kadın, eşinin taksitleri yatırmak üzere verdiği 100 milyon liranın, miting alanında çalındığını görevli polislere ağlayarak anlattı. Genç kadın, şikayetçi olduğunu ifade edince karakola götürüldü. 
     Öte yandan, kalabalıkta sıkışarak fenalaşan partililere görevli sağlık personeli ilk müdahalede bulundu. 

     
</TEXT>
</DOC>
