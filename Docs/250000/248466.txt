<DOC>
<DOCNO> 248466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonspo18.html </URL>
<DATE> 2004/06/16/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
36 milyar euro borç Olimpiyatlar Yunanistan'a 10 yıla malolacak 
</HEADLINE>
<TEXT>

     Ağustos ayında Atina'da düzenlenecek olimpiyat oyunları Yunanistan bütçesinde 36 milyar euroluk delik açtı. 
     İngiliz Guardian gazetesi, Ağustos ayındaki olimpiyatlara ev sahipliği yapmaya hazırlanan Yunanistan'ın beklenenden daha fazla borçlandığını, bu borçların kamburunu en az 10 yıl taşımak zorunda kalacağını yazdı. 
     Gazetenin haberi şöyle 
     "36 milyar Euro'luk açığı kapatması Atina'nın 10 yılını alabilir. Olimyipatlar için alınan borçlar nedeniyle Yunanistan bütçesi, hedeflerinin 6 milyar euro kadar dışına çıktı. 
     Aslında Yunanistan bu konuda ilk örnek olmayacak. 1976 olimpiyatları da Montreal'i iflas ettiriyordu. Ancak Sydney, Atlanta, Barcelona ve Seul geçmişte olimpiyatlardan çok büyük karlar elde ettiler. 
     Yunanistan'ın açmazı, olimpiyatlara ev sahipliği yapacak altyapıya sahip olmamasıydı. Hal böyle olunca yeni altyapı için yapılan masraf büyük oldu. 
     Uluslararası Olimpiyat Komitesi, bundan böyle, olimpiyatlara ev sahipliği yapmak için, mevcut altyapısının üzerine çok fazla şey inşa etmeye gerek duymayacak şehirler sececektir. 
     Ancak unutmamak gerekir ki, Atina'nın tek sorunu bu değildi. 11 Eylül saldırılarından sonra düzenlenen ilk olimpiyat olması nedeniyle, güvenlik önlemlerine de çok fazla para harcamak zorunda kaldılar. 
     Bu konuda şimdiye kadar yapılan harcamanın 995 milyon euro olduğu söyleniyor. Biletlerin karaborsaya düşmesi ihtimali ise, tüm bunların üzerine tuz biber ekecek bir gelişme olarak, Yunan yetkililerin uykularını kaçırıyor. 
     Son olarak Yunanistan Kültür Bakanlığı'ndan bir yetkili, olimpiyat bütçesinin kontrolden çıktığını itiraf etti. Avrupa Komisyonu da, dün, bütçe açığıyla nasıl başedebileceğini anllattığı bir tavsiye raporu yayınladı Yunanistan için." 
     
</TEXT>
</DOC>
