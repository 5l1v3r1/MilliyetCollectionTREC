<DOC>
<DOCNO> 221625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sontur44.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, Korsan yayın ve kanun değişikliği kanunlarını onayladı 
</HEADLINE>
<TEXT>

     Cumhurbaşkanı Ahmet Necdet Sezer, ''Korsan yayınla mücadeleyi'' öngören 5101 sayılı ''Çeşitli Kanunlarda Değişiklik Yapılmasına İlişkin Kanun'' ile Kuzey Ankara Kent Girişi Esenboğa Protokol Yolu ve çevresindeki gecekondu alanlarının dönüşümünü düzenleyen 5104 sayılı ''Kuzey Ankara Girişi Kentsel Dönüşüm Projesi Kanunu''nu onayladı. 
     Cumhurbaşkanlığı Basın Merkezi'nden yapılan açıklamaya göre, kanunlar, yayımlanmak üzere Başbakanlığa gönderildi. 
     ''Korsan yayınla mücadeleyi'' öngören kanunla kitap ile kaset, CD, VCD ve DVD gibi materyallerin sokakta satışına izin verilmeyecek. Korsan yayın faaliyetleri de ''Organize suçlar'' kapsamına alınıyor. 
     Kanunla, 5846 sayılı Fikir ve Sanat Eserleri Yasası kapsamında korunan eser, icra ve yapımların tespit edildiği kitap, kaset, CD, VCD ve DVD gibi mevcut materyaller ile ileride bulunacak teknik imkanlardan yararlanılarak üretilecek taşıyıcı materyallerin, yetkili mercilerden izin alınmış ve işgal harcı ödenmiş olsa bile sokakta satışı engellenecek. 
     ''Rüsum vergisi'' olarak bilinen ve sinema biletlerinden alınan yüzde 10 oranındaki vergi bundan sonra belediyeler tarafından değil, Kültür ve Turizm Bakanlığı'nca toplanacak. Toplanan paraların yüzde 75'i sinema sektörünün gelişimi için harcanacak, yüzde 25'i de film gösteriminin yapıldığı yerin belediyelerine verilecek. 
     Kanunla, radyo ve televizyon kuruluşlarınca yayınlanan ve iletilen eser, icra, fonogram ve yapımlar için ödenecek telif hakları da hüküm altına alınıyor. 
     Buna göre, radyo-televizyon kuruluşları, eser sahipleri, bağlantılı hak sahipleri veya bu kişilerin üyesi oldukları meslek birlikleri ile sözleşme yapacak ve bu sözleşmeyle belirlenen mali hak bedellerini ödemekle yükümlü olacak. 
     Kanunla Sinema, Video ve Müzik Eserleri Denetleme Kurulu'nun oluşumu ve karar alma şekli de değiştiriliyor. Kurul, 9 üyeden oluşacak ve 5 üyenin aynı yönde oyuyla karar alınacak. 
     Kanun, eserlerin film ve fonogram hak sahipliğinde ispat kolaylığı sağlanması amacıyla eser ve yapımların kayıt ve tescil usullerini de yeniden düzenliyor. 
     Buna göre, serbest sözleşmeyi esas alan bir sistem ile taraflar arasında uzlaşma sağlanması amacıyla umuma açık mahallerde eser, icra, fonogram, yapım ve yayınların kullanılması veya iletilmesine ilişkin ödemeler usule bağlanacak. 
     
     MESLEK BİRLİĞİ KURULMASINA OLANAK 
     Fikir ve Sanat Eserleri Kanunu'na uygun olarak düzenlenmiş sözleşmelerle eser veya hak sahibinden mali hakları kullanma yetkilerini devralarak veya eser üzerindeki hakları kullanarak, süreli olmayan yayınları basanlar meslek birliği kurabilecek. Ayrıca tüzel kişiler de eser sahipliği alanında meslek birliği oluşturabilecek. 
     Kanun ile meslek birliklerinin yükümlülükleri ve tarife tespitine ilişkin esaslar da yeniden düzenleniyor. 
     Buna göre, birlikler temsil ettikleri eser, icra, fonogram ve yapımlar ile üyelerine ilişkin tüm bilgileri bakanlığa bildirecek ve ilgili kişilere açık bu bilgileri 3 ayda bir güncelleyecek. Birlikler, üyelerinin haklarının idaresini hakkaniyete uygun koşullarda sağlamak ve elde ettikleri gelirleri dağıtım planlarına uygun olarak hak sahiplerine dağıtmakla yükümlü olacak. Birliklerin hesapları yeminli mali müşavirlerce onaylanacak. 
     Tarifeler, uluslararası uygulamaların ülkenin koşullarına uyarlanabilirliği göz önünde bulundurularak makul seviyede belirlenecek. 
     Aynı alanda faaliyet gösteren birlikler tarife tespiti sözleşmesi yapılmasında beraber hareket edebilecek. Aynı alanda birden fazla meslek birliği olduğunda bu birlikler temsil kabiliyetleri ile temsil ettikleri eser, icra, fonogram, yapım ve yayınlara ilişkin kullanım oranlarını bakanlığa bildirmekle yükümlü olacak. 
     Meslek birlikleri idari ve mali açıdan Kültür ve Turizm Bakanlığı tarafından denetlenecek. 
     
     SAHNEYE KONMUŞ ESERLER 
     Radyo-televizyon kuruluşları uydu ve kablolu yayın kuruluşları ile mevcut veya ilerde bulunacak teknik imkanlardan yararlanılarak yayın veya iletim yapacak kuruluşlar, yayınlarda yararlanacakları opera, bale, tiyatro ve benzeri sahneye konmuş eserlerle ilgili olarak hak sahiplerinden önceden izin alacaklar. 
     Bu kuruluşlar sahneye konmuş eserler dışında kalan eser, icra, fonogram ve yapımlar için meslek birlikleri ile sözleşme yaparak izin almak zorunda olacak. 
     TRT'nin, yayınlarında yer vereceği eser, icra, fonogram ve yapımları, meslek birlikleri tarafından belirlenen yıllık tarifenin dörtte biri ödenerek kullanılabilecek. 
     Fikri mülkiyet haklarının korunması ve etkin bir şekilde takibinin sağlanması amacıyla fikir ve sanat eserlerinin tespit edilmesi ve çoğaltılmasına ilişkin materyalleri üreten veya bu materyallerin dolum, çoğaltım ve satışını yapan ya da herhangi bir şekilde yayan ve umuma arz eden yerler bakanlıkça sertifikalandırılacak. 
     Mimari eserler hariç olmak üzere güzel sanat eserlerinin asılları ile özgün eser olduğu kabul edilen kopyalarının koruma süresi içerisinde satılarak el değiştirmesi durumunda, eser sahibi de pay alabilecek. Eserin önceki satış bedeli ile son satış bedeli arasında açık bir oransızlık olması durumunda alan, satışı gerçekleştirilen bedel farkından uygun bir payı eser sahibine ya da mirasçılarına, bunlar da yoksa ilgili meslek birliğine ödeyecek. 
     
     CEZALAR 
     Kanunla, manevi hakların ihlali ile ilgili cezalar yeniden düzenlenirken yargının takdir yetkisi genişletiliyor. 
     Buna göre, manevi hakları ihlal eden kişilere 2 yıldan 4 yıla kadar hapis veya 50 milyar liradan 150 milyar liraya kadar ağır para cezası ya da her iki ceza birlikte verilecek. 
     Sözleşmeye aykırı olarak bir eser veya işlenmelerinin kendi tarafından çoğaltılmış nüshalarını satan veya dağıtanlara 3 aydan 2 yıla kadar hapis veya 10 milyar liradan 50 milyar liraya kadar ağır para cezası ya da her iki ceza birlikte uygulanacak. 
     Hak sahibinin izni olmaksızın bir eseri ve çoğaltılmış nüshalarını satan kişilere 3 ay ila 2 yıl arasında hapis veya 5-50 milyar lira arasında ağır para cezası ya da her iki ceza birlikte hükmolunacak. 
     Hak sahibinin izni olmaksızın bir eseri işleyen, çoğaltan, yayan yasal veya yasal olmayan yollardan ülkeye sokan, ticaret konusu yapan, topluma açık yerlerde gösteren veya temsil eden dijital iletim de dahil olmak üzere her çeşit işaret, ses veya görüntü iletimine yarayan araçlarla yayan veya yayımına aracılık eden kişilere de 2-4 yıl hapis, 50-150 lira ağır para cezası veya her iki para cezası birlikte verilecek. 
     
     ESERLERİN TIPKI BASIMINI YAPAN VE ÇOĞALTANLARA CEZA 
     Yasaya aykırı çoğaltıldığını bildiği veya bilinmesi gereken bir eserin nüshalarını ticari amaçla elinde bulunduranlar, hakkı ve yetkisi olmadığı halde eser üzerindeki mali hak ve ruhsatı başkasına devreden veya veren ya da herhangi bir tasarruf konusu yapanlar da cezalandırılacak. 
     Amacı bir bilgisayar programını korumak için uygulanan bir teknik aygıtın geçersiz kılınmasına veya izinsiz ortadan kaldırılmasına yarayan herhangi bir teknik aracı, ticari amaçla elinde bulunduran veya dağıtan kişilere 2-4 yıl hapis, 5-150 milyar lira ağır para cezası ya da her iki ceza birlikte verilecek. 
     Eser nüshalarının, yapımların ve fonogramların tıpkıbasım ve yayımını yapanlara da 3-6 yıl hapis, 20-200 milyar lira para cezası veya her iki ceza birlikte uygulanacak. Suçun tekrarı üzerine verilen hapis cezası ertelenemeyecek, para cezasına veya tedbire çevrilemeyecek. Öngörülen suçlara unsurları taşıması halinde Çıkar Amaçlı Suç Örgütleriyle Mücadele Yasası'nın hükümleri uygulanacak. 
     
     KORSAN YAYINLARIN İMHASI 
     Korsan basım, yayım ve dağıtımı yapılan materyal hakkında mahkeme tarafından bir daha kullanılmamak üzere imha kararı verilebileceği gibi aynen veya vasıfları bozularak hammadde olarak satışı da hükmolunabilecek. Buna ilişkin esaslar yönetmelikle belirlenecek. 
     Kanunla, radyo televizyon kuruluşlarının gerçekleştirdikleri yayınlar üzerindeki yetkileri yeniden düzenleniyor. Bu kuruluşlar yayınlarının tespit edilmesine, diğer yayın organlarınca eş zamanlı, gecikmeli veya yeniden iletimine, uydu veya kablo ile dağıtımına izin verme ve yasaklama hakkına sahip olacak. Ayrıca, özel kullanımlar hariç olmak üzere yayınlarının doğrudan veya dolaylı bir şekilde çoğaltılmasına ve dağıtılmasına izin verebilecekleri gibi bu eylemleri yasaklayabilecekler. Radyo ve televizyonlar kendi yayınlarının üçüncü kişi ve kuruluşlar tarafından umuma iletilmesi ve şifreli yayınlarının çözülmesine ilişkin izin verme veya yasaklama hakkına da sahip olacaklar. 
     
     BANDROL 
     Musiki ve sinema eserlerinin çoğaltılmış nüshaları ile süreli olmayan yayınlara bandrol yapıştırılacak. Ayrıca, kolay kopyalanmaya uygun diğer eserlerin çoğaltılmış nüshalarına da eser veya hak sahibinin talebi üzerine bandrol yapıştırılacak. Bandroller, Kültür ve Turizm Bakanlığı'nca bastırılıp satılacak. Bakanlıkça belirlenen fiyat üzerinden meslek birlikleri aracılığıyla da bandrol satışı yapabilecek. 
     Bandrollenmesi zorunlu nüshalar ve süreli olmayan yayınların bandrollü olup olmadıkları bakanlık ve mülki idare amirlikleri tarafından her zaman denetlenebilecek. Cumhuriyet Savcısı 3 gün içinde usulsüz çoğaltılmış nüsha veya yayınlara el koyabilecek, imhası, araç gerecin mühürlenmesi, satışı ve usulsüz çoğaltıldığı yerin kapatılmasını mahkemeden isteyebilecek. 
     
     SOKAK SATIŞLARINA AĞIR CEZA 
     Kanuna göre, yol, meydan, pazar, kaldırım, iskele, köprü ve benzeri yerlerde satışı yasaklanan bandrollü nüshalara, genel kolluk ve zabıta güçleri gördüğü yerde el koyacak. Toplanan nüshalar yetkili makamlara gönderilecek. Bu şekilde toplanan nüsha ve yayınların nasıl değerlendirileceği, ilgili meslek birliklerinin de görüşleri alınarak bakanlıkça belirlenecek. 
     Eser, icra ve yapımların tespit edildiği kaset, CD, VCD ve DVD gibi taşıyıcı materyaller ile süreli olmayan yayınları yasak olan yerlerde bandrol almaksızın satanlara, 3 ay ila 2 yıl hapis veya 5-50 milyar lira ağır para cezası ya da her ikisi birden verilecek. 
     Bandrol almaksızın çoğaltan, yayan veya eser sahibi ile bağlantılı hak sahibinin haklarını ihlal edecek şekilde bedelsiz yayan, bandrolleri yapıştırmadan bedelli veya bedelsiz yayan kişilere de 2-4 yıl hapis, 50-150 yıl ağır para cezası veya zararın ağırlığı ve kastın yoğunluğu dikkate alınarak her iki ceza birlikte uygulanabilecek. 
     Sahte bandrol imal eden, kullanan veya sahte bandrolden ticari menfaat sağlayan kişiler de 3-6 yıl hapis, 150-250 milyar lira ağır para cezası veya her iki cezaya birden çarptırılacak. 
     Kanun, AB müktesebatına uyum sağlamak amacıyla veri tabanlarında koruma sağlamaya yönelik düzenlemeler de içeriyor. 
     Buna göre, veri tabanı yapımcısına, aleniyet tarihinden itibaren 15 yıl koruma sağlanacak. Veri tabanının içeriğinde esaslı bir değişiklik getiren ve yeni bir yatırım gerektiren nicelik ve nitelik açısından yapılan her türlü ekleme, çıkarma veya değişiklik sonucu bu yeni yatırımdan doğan veri tabanı, kendi koruma koşullarına hak kazanacak. 
     
     İDARİ PARA CEZALARI 
     Kanunla, bazı suçlara da idari para cezaları getiriliyor. Buna göre, yasa kapsamında korunan yasal olarak çoğaltılmış bandrollü nüshaların yol, meydan, pazar, kaldırım, iskele, köprü ve benzeri yerlerde satışını yapanlara 3 milyar lira idari para cezası verilecek. 
     Zorunlu sertifikaları almaksızın faaliyet gösteren, taahhütnamelerin bir kopyasını almaksızın bandrol alınması zorunlu fikir ve sanat eserlerini çoğaltan işletmelere 10 ila 100 milyar lira para cezası uygulanacak. 
     İdari para cezaları gerekçesi belirtilerek mülki idare amirliklerince verilecek. Tebliğden itibaren de 10 gün içinde ödenmeyen cezalar 2 katına çıkacak ve 10 gün daha süre uzayacak. Ancak bu süre içinde de ödenmeyen cezalar 3 katına yükselecek. Para cezalarına karşı tebliğ tarihinden itibaren 10 içinde idare mahkemelere itiraz edilebilecek. Ancak itiraz, işlemleri durdurmayacak, mahkemenin kararı kesin olacak. 
     Özürlüler, fikri eserleri, ticari amaç gütmeksizin körler alfabesi veya kasetlere çıkma yoluyla izinsiz kullanabilecekler. 
     
     ESENBOĞA YOLUNA DÜZENLEME 
     Cumhurbaşkanı'nca onaylanan ''Kuzey Ankara Girişi Kentsel Dönüşüm Projesi Kanunu''nu ise yol boyunca ''kentsel cephe'' imajının geliştirilmesine yönelik bir proje uygulanmasına ilişkin esasları belirliyor. 
     İlgili mevzuata göre ilçe belediyeleri ve diğer kamu kuruluşlarına ait imar, parselasyon, imar uygulamalarına ilişkin izin ve yetkiler ile proje onayı, yapı izni ve denetimi ile iskan izni ve inşaata ilişkin izin ve yetkiler, proje sınırları içinde kalan bölgede Ankara Büyükşehir Belediyesi'ne ait olacak. Belediyece hazırlanacak 1 5000'lik nazım imar planları Bayındırlık ve İskan Bakanlığı tarafından onanarak yürürlüğe girecek. 
     Proje alanı içindeki tüm gayrimenkuller, bu kanunun yürürlüğe girdiği tarihten önce mevzuata uygun olarak yapılmış ve onaylanmış imar planı kapsamında olsalar bile bu kanuna göre yapılacak plan hükümlerine tabi tutulacak. 
     Proje sınırları içinde kalan bölgede, bu kanundan önce yapılmış olan planların uygulanması, kanun yürürlüğe girdiği tarihte duracak. Önceki planların kısmen ya da tamamen uygulanması ya da yeniden yapılmasında Büyükşehir Belediyesi yetkili olacak. 
     Proje tamamlandıktan sonra Büyükşehir Belediyesi'nin bu kanundan kaynaklanan yetkileri ilçe belediyeleri ile diğer kamu kuruluşlarına devredilecek. 
     
     ARAZİ VE ARSA DÜZENLEMESİ 
     Kanun, bir kamu hizmetinde kullanılan ve üzerinde kullanıma yönelik yapı bulunan taşınmazlar dışında, proje sınırları içinde kalan bölgede ihtiyaç duyulan arazi ve arsalardan kamu mülkiyetinde bulunanların bedelsiz olarak Büyükşehir Belediyesi'ne devrini hükmediyor. Gerçek kişi ve özel kuruluşların mülkiyetindeki gayrimenkuller ise bu kişi ve kuruluşlarla yapılacak anlaşma çerçevesinde projede kullanılacak. Anlaşma sağlanamazsa, özel gayrimenkuller Belediye tarafından kamulaştırılabilecek. Proje sınırları içindeki tapusuz gecekondu sahipleri 10 yılda geri ödemek koşulu ile hak sahibi olabilecek. 
     Çubuk-1 barajındaki kirlenme dolayısıyla yeni su havzaları da belirlenecek. 
     
     PROJE YÖNETİMİ 
     Proje kapsamındaki kentsel tasarım projeleri ile konut, sosyal donatı, çevre düzenlemesi ve teknik altyapı hizmetleri Toplu Konut İdaresi TOKİ tarafından yapılacak. 
     Proje için gerekli mali kaynak, bütçe kanunlarında gösterilen miktarda TOKİ ve Büyükşehir Belediyesi'nin bütçesinin özel tertiplerine intikal ettirilecek, bu kurumların kendi kaynaklarından ayıracağı ödenekler ile satış gelirleri dahil her türlü proje geliriyle sağlanacak. TOKİ, proje kapsamındaki yapım ve düzenleme işlerinde kullanılmak üzere Büyükşehir Belediyesi'ne konut kredisi de sağlayabilecek. Sağlanan kaynaklar ortak bir hesapta tutulacak. 
     
</TEXT>
</DOC>
