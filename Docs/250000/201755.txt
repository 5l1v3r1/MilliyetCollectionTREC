<DOC>
<DOCNO> 201755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/siyaset/siy04.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçeyi kısıtlama 
</HEADLINE>
<TEXT>

   Hükümet, Türkçe'den başka dillerde yayın yetkisi veren yönetmelikte MGK'nın talebiyle konulan bazı ifadeleri, 'kısıtlayıcı' bularak itiraz etti 
   EZELHAN ÜSTÜNKAYA Ankara 

   
   Hükümet, AB uyum paketleri doğrultusunda kamu ve özel yayın kuruluşlarına Türkçe'den başka dil ve lehçelerde yayın yetkisi veren Radyo ve Televizyon Yayınlarının Dili Hakkındaki Yönetmelik'e Genelkurmay, MİT, Emniyet ve MGK Genel Sekreterliği'nin talebiyle konulan bazı ifadeleri "kısıtlayıcı" bularak değişikliğe gidilmesini istedi. 
   RTÜK'ten Başbakanlığa gönderilen taslakta, "Yayın kuruluşları stüdyo düzeni ve ses efektinde Türkiye Cumhuriyeti'nin simgesi olmuş görüntü ve sesin dışında simge, işaret ve ses kullanmamakla yükümlüdür" ifadesindeki, "Türkiye Cumhuriyeti'nin simgesi olmuş" bölümü çıkarıldı. Yayınlarda PKK propagandasına engel olmak amacıyla konulan bu cümlenin yerine "suç unsuru teşkil etmeyen görüntü ve sesler" ifadesi getirildi. Hükümet, ifadenin değiştirilme gerekçesi olarak, "Türkiye Cumhuriyeti vurgusunun sınırlayıcı olabileceğini, düzenlemeyle yapılmak istenen uygulamanın hayata geçirilemeyeceğini" gösterdi. Hükümetin bu talebi RTÜK'te de sıkıntıya neden oldu. Konu gizli tutulmaya çalışılırken, RTÜK hukukçuları dün Başbakanlık'ta çalışmalarını sürdürdü. RTÜK Başkanı Fatih Karaca da "Bazı maddelerde tekrar vardı. Onlar değiştiriliyor" demekle yetindi. 
   
   
   
</TEXT>
</DOC>
