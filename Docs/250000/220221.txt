<DOC>
<DOCNO> 220221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/yazar/dundar.html </URL>
<DATE> 2004/03/06/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Ömer İnönü ve bir cinayet hik yesi 
</HEADLINE>
<TEXT>

   
   Bir liderin evladı olmanın ne büyük zorluk olduğunu herhalde en iyi bilenlerden biriydi geçen gün kaybettiğimiz Ömer İnönü... 
   Bunu, yaşayarak öğrenmişti. 
   Ona yaşatılan şey, Türkiye'de çok partili rejimin sakat doğmasına neden oldu. 
   
   Yaşı yetenler hatırlar 
   DP'yi iktidara getiren seçim 14 Mayıs 1950'de yapıldı. 
   Seçime 10 gün kala DP'yi destekleyen Zafer gazetesinin 1. sayfasında bir kaza haberi yayımlandı. 
   Haberin başlığı, "Kayalıbay'ın ölümündeki esrar"dı. 
   Haber, Muzaffer Kayalıbay adlı vatandaşın 1945 yılında, Taksim'deki bir kavgada yaralandığını ve sonra da arabayla ezilerek öldüğünü duyuruyordu. 
   Seçime 10 gün kala, 5 yıllık bir ölüm haberinin neden manşete yerleştiği seçimden 40 gün sonra anlaşıldı. 
   DP milletvekili Ahmet Gürkan Meclis'te "Bu olay bir kaza değildir. Şef sisteminin bu memlekette karanlıklar içinde bıraktığı bir faciadır" dedi. 
   Gürkan'a göre "Kayalıbay'ı o gece tekmeleyerek yere düşüren ve üzerinden otomobille geçerek öldüren kişi, Ömer İnönü'ydü". 
   
   DP milletvekiline göre olay şöyle yaşanmıştı 
   Kayalıbay, Olga adlı bir Rus kızıyla evliydi. Olay günü, Olga'nın Rus kız arkadaşı ve dönemin Ankara Valisi Nevzat Tandoğan'ın oğlu, bir otelde içip sarhoş olmuşlar, sonra da Dolmabahçe Sarayı'nı aramışlardı. 
   Sözde Tandoğan, telefonda "Şehzade"ye, "İstediğiniz kadınlar burada, yola çıkıyoruz, bizi karşılayın" demişti. 
   O karşılama sırasında çıkan tartışmada Kayalıbay, Ömer İnönü'nün yüzüne yumruk atmış, Ömer de Muzaffer'in kasığını tekmelemiş ve mesanesi patlayarak yere yığılan adamı arabasıyla ezerek öldürmüştü. 
   Milletvekiline göre olayın tanıkları ve kanıtları vardı. "Hükümet, bu cinayeti aydınlatmalı"ydı. Metin Toker, "DP'nin Altın Yılları", Bilgi, s. 60 
   
   O günden sonra Türkiye, bir yıl, bunu konuştu. 
   DP'lilere göre olay, Şef'in hasıraltı ettiği bir skandaldı. CHP'lilere göre ise, Celal Bayar, yıllar önce Başbakanlıktan ayrıldıktan sonra yolsuzlukla suçlanıp beraat eden oğlunun intikamını alıyordu. 
   İsmet İnönü, "Ailemiz muazzam bir iftira karşısındadır" açıklamasını yaptı. Ömer İnönü, "Ben böyle bir hadise sırasında orada değildim" dedi. 
   Baba oğul, daha önce bu konuyu konuşmuşlardı. İsmet Paşa bir ihbar üzerine oğlunu çağırmış, "Bana doğruyu söyle. Böyle bir olay var mı" demişti. 
   Ömer, "Hiç haberim yok" deyince Paşa bunun bir komplo olduğuna inanmıştı. 
   Ancak Ömer hala endişeliydi. 
   Bir gece annesine "İki yalancı şahitle beni mahkum edecekler" demişti. Gülsün Bilgehan, "Mevhibe", Bilgi, s. 172 
   
   Konu Meclis'e yansıyınca iş büyüdü. Kayalıbay ailesi Ömer İnönü'nün tutuklanmasını istedi. Savcılıktan Pembe Köşk'e gelen bir davetle Ömer "katil suçundan sanık" olarak ifade vermeye çağrıldı. 
   Basının büyük ilgiyle izlediği, 80 tanıklı davada, sanığı suçlayan tek tanığın beyanlarının dayanaksız olduğu anlaşıldı ve Ömer İnönü beraat etti. 
   Basın, kısa sürede olayı unuttu. 
   Ama Ömer İnönü hiç unutmadı. 
   Bir politikacının oğlu olmanın bedelini ağır ödemişti. 
   1950'den, önceki gün ölene kadar da ne politikaya bulaştı, ne ortalarda göründü. 
   
      
   
   
</TEXT>
</DOC>
