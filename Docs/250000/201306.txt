<DOC>
<DOCNO> 201306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/yazar/cemal.html </URL>
<DATE> 2003/12/11/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Tuzak 
</HEADLINE>
<TEXT>

   Kıbrıs yorumları 3 
   
   Kıbrıs yorumlarının dünkü ikincisini, Tayyip Erdoğan'la Abdullah Gül ikilisi, Kıbrıs'ta çözümsüzlüğün Türkiye'yi nasıl bir tuzağa çekebileceğini yoksa görmüyorlar mı sorusuyla noktalamıştım. 
   Neydi tuzak 
   Türkiye'nin filmi belki tersten sarmaya başlaması... Veyahut teröre yeniden davetiye senaryosu... Bu öyle bir tuzak olabilirdi ki, eğer Türkiye'nin başına sarılırsa, elbette Kıbrıs Türklüğüne de hayrı dokunmayacaktı. 
   Özetlemeye çalışayım. 
   Geçen yıl bu zamanlar kıdemli diplomatlarımızdan biriyle sohbet ediyorduk. Konu Kıbrıs'tı. Dışişleri Bakanlığı kademelerinin dışında, devletin kritik tepe noktalarında da yöneticilik görevi yapmış, olayları hala yakından izleyen emekli bir büyükelçimizdi. 
   Özetle şunları söylemişti 
   "Hiç kuşkun olmasın, her şeyin başı Kıbrıs... Bu sorunla birlikte 1974 sonrası önce Ermeni terörü başımıza musallat edildi. Arkasından ufak ufak Kürt sorunu didiklenmeye, PKK ve terör başımıza bela olarak sarılmaya başlandı. 
   Kıbrıs, PKK, Kürt meselesi derken Türkiye'nin dış politikası ipotek altına alındı. Türk diplomatları olarak neredeyse bütün dosyaları arka plana ittik, bunlarla baş edebilmek için... 
   Manevra alanımız daraldı, ufkumuz karardı. Dünyaya doğru dürüst bakamaz olduk. Dış politikada, birçok alanda çok daha büyük yaratıcılıkla kullanabileceğimiz Türkiye potansiyeli bir yerde harcanmış oldu. Şimdi de Türkiye'nin 'Avrupa yolu'nun üstünde duruyor Kıbrıs... Çözüm şart " 
   Gerçeği yansıtan bir tespitti. 
   Çeyrek yüzyıllık bu süreç, Türkiye'yi her bakımdan kanattı. İnsanımızın aş ve iş sorunlarının çözümüne, ülke kalkınmasına ayrılabilecek kaynaklar silahlanmaya harcandı. Yalnız bu değil, bir de Türkiye'nin demokratikleşmesi engellendi, dışarıdaki imajı berbat oldu. 
   Kıbrıs Türklüğünün durumu da iyiye gitmedi. Güney'de kişi başına milli gelir 16 bin dolara çıkarken, Kuzey Kıbrıs'ta 3 bin doları bulmadı. Güney'e gelen turist sayısı 2.5 milyona ulaşırken, Kuzey'e ancak 85 bin kumar turistleriyle 450 bin turist gelebiliyordu. 
   Ne demek istiyorum 
   Ver kurtul mu 
   Elbette hayır. Bunca yıldır bunu hiç savunmadım. Kıbrıs Türk'ünün, Sayın Denktaş'la dava arkadaşlarının - ya da o fedakar neslin - mücadelesine saygı duydum. Onların geçmişten kaynaklanan duyarlıklarını da anlıyorum. Ama başta Denktaş olmak üzere bir kısmı maalesef hala mazide yaşıyorlar. 
   Böyle barış gelmez. 
   Kıbrıs Türk'ünün ufku aydınlanmaz 
   Kıbrıs'ta kalıcı çözüm şart. 
   Kıbrıs'ta çözümsüzlük yalnız Kıbrıs Türklüğünü değil, Türkiye insanını da tuzağa çeker. Özellikle 1974 sonrası seyredilen trajik film tersten sarılmaya başlanır. 
   Başbakan Erdoğan bunu görmeli. 
   Çünkü, bir bakarsınız Kıbrıs'ta vurulan top, Avrupa Birliği ve Türkiye üstünden Güneydoğu'ya terör olarak düşebilir. 
   Nasıl mı Şöyle bir senaryo 
   1 AB'den tarih alamayan, Avrupa'dan dışlanan Türkiye'de büyük bir milliyetçi dalga kabarmaya başlar, kahrolsun AB haykırışlarıyla... 
   2 AB'ye uyum yarıda kalır, özellikle uygulamalar tavsar ve reformlar kağıttan kaplan haline gelir. 
   3 Zaten hazır olan Kürt sorunu böylece yeniden kaşınır. PKK saflarında şiddet yanlıları, şahinler güç kazanır. Terör ve şiddet eylemleri uç verir, yaygınlaşır. 
   4 Türk - Yunan ilişkileri gerilir, Doğu Akdeniz ve Ege ısınır. Turizm darbe yer. Silahlanmayla birlikte ekonomi olumsuz etkilenir. Enflasyon yeniden canlanır, başını kaldırır. 
   5 AB ile ilişkilerin kötüye gitmesi, Türkiye'ye yabancı sermaye ve dış kaynak akışına fren koyar. 
   6 Kürt sorununun yeniden gündeme gelmesi, Irak Kürtleri dolayısıyla Türkiye'nin Amerika'yla ilişkilerini de zorlar. 
   7 Güneydoğu bağlamında Kürt sorunu ve terör fıştıklanırken, irtica konusu da AKP hükümetine karşı daha kolay ısıtılır. 
   Evet, kötü bir senaryo. 
   Belki de Dışişleri Bakanı Gül'ün deyişiyle felaket senaryosu... 
   Oysa bugün durum farklı. Yukarıda sıraladığım noktalarda halen olumsuzluk ağır basmıyor, işler iyi gidiyor. 
   Ama topa Kıbrıs'ta çözümsüzlük istikametinde vuruldu mu, her şey bir anda tersine dönebilir. 
   İşte tuzak bu, Sayın Erdoğan. 
   Türkiye'nin istikrarı için bir tuzak... 
   Kıbrıs yorumlarının dördüncüsü yarın, tabii eğer bir aksilik çıkmazsa... 
   
      
   
   
</TEXT>
</DOC>
