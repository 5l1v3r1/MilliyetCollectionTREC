<DOC>
<DOCNO> 235020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sontur22.html </URL>
<DATE> 2004/04/26/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Sahte kimlikle cezaevine bile girmiş... 
</HEADLINE>
<TEXT>

     Eskişehir'de askere gitmemek için 3 yıl önce çaldığı sürücü belgesiyle yaşayan ve bu kimlikle cinayet olayına karışıp 6 ay hapis yatıp çıkan kişinin sahte kimlik kullandığı asayiş kontrolü sırasında ortaya çıktı. 
     AA muhabirinin aldığı bilgiye göre, asker kaçağı olarak aranan Orhan Güneş 44 , mesai arkadaşı Nahit Gür'ün sürücü belgesini alıp üzerine kendi fotoğrafını yapıştırdı. 
     Erenköy Mahallesi Nar Sokak'ta 15 Nisan 2001'de meydana gelen kavgada Halil Yavaş'ın öldürülmesi olayına adı karışan Orhan Güneş, üzerindeki sahte sürücü belgesinde yazılı ''Nahit Gür'' adıyla yakalanıp tutuklandı. 
     Ağır Ceza Mahkemesi'nde ''Nahit Gür'' adıyla yargılanan ve 6 ay hapis cezasına çarptırılan Orhan Güneş, daha sonra tahliye oldu. 
     Orhan Güneş, kent genelinde gerçekleştirilen huzur operasyonu kapsamında yapılan kontrollerde polise gerçek kimliğini gösterince ''asker kaçağı'' olduğu gerekçesiyle yakalandı. 
     Cüzdanında ''Nahit Gür''e ait sürücü belgesi bulunan Orhan Güneş'in ifadesinde, askere gitmemek için 2001 yılında arkadaşından aldığı sürücü belgesinin üzerine kendi fotoğrafını yapıştırıp kullandığını ve adının karıştığı cinayet olayında ''Nahit Gür'' ismiyle yargılanıp 6 ay hüküm giydiğini söylediği öğrenildi. 
     Olayla ilgili soruşturmanın sürdürüldüğü kaydedildi. 
     
</TEXT>
</DOC>
