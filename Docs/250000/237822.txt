<DOC>
<DOCNO> 237822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/soneko46.html </URL>
<DATE> 2004/05/06/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
TÜSİAD Pozitif ayrımcılık Anayasa güvencesi altına alınmalıdır 
</HEADLINE>
<TEXT>

     Türk Sanayicileri ve İşadamları Derneği TÜSİAD , ''Kadın-erkek eşitliğinin fiilen gerçekleşmesi için pozitif ayrımcılık Anayasa güvencesi altına alınmalıdır'' dedi. 
     TÜSİAD, yarın TBMM Genel Kurulu'nda 2. tur görüşmesi yapılacak olan Anayasa değişikliği paketi ile ilgili bir açıklama yaptı. 
     Anayasa değişikliği paketinin, AB tam üyelik müzakerelerine başlamanın ön şartı olan Kopenhag Siyasi Kriterleri'nin tamamlanması yolunda Türkiye'nin samimi ve kararlı tavrını vurgulaması açısından çok önemli olduğu belirtilen açıklamada, ''ölüm cezasının Anayasa'dan çıkarılması, DGM'lerin kaldırılması, YÖK üyeliği için Genelkurmay Başkanlığı'nın aday göstermesine son verilmesi, askeri bütçenin denetlenmesinin gizlilik esaslarına uygun olarak yapılmasını hükme bağlayan fıkranın kaldırılması, uluslararası antlaşmalar ile kanunların aynı konuda farklı hükümler içermesi halinde uluslararası antlaşmaların esas alınması'' gibi düzenlemelerin ''siyasi kriterlere uyum açısından önemli mesafe kazandıracağının şüphesiz'' olduğu ifade edildi. 
     Açıklamada şu görüşlere yer verildi 
     ''Ancak Anayasa'nın 10. maddesinde yapılması öngörülen değişiklik tatminkar olmayıp, maddenin gerekçesinde belirtilen 'yeterli ölçüde temsil edilemeyen cinsiyetin lehine belirli avantajlar sağlayan önlemlerin sürdürülmesinin veya kabul edilmesinin eşitlik ilkesine aykırı olmayacağı' ifadesini karşılamamaktadır. Bilindiği gibi, Türkiye-AB Katılım Ortaklığı Belgesi'nde 'Tüm bireylerin dil, ırk, renk, cinsiyet, siyasi düşünce, din ve inanca dayanan ayırım ve ayırımcılığa maruz kalmaksızın Türkiye'nin taraf olduğu uluslararası ve Avrupa düzeyindeki enstrümanlara uygun olarak temel haklar ve insan haklarına sahip olmalarının yasal düzeyde ve uygulamada güvence altına alınması' beklentisi yer almaktadır ve 2003 İlerleme Raporu'nda da kadın-erkek eşitliği alanında eleştirilere yer verilmektedir. 
     Türkiye, Kadınlara Karşı Her Türlü Ayrımcılığın Önlenmesi Sözleşmesi'ne CEDAW taraf bir devlet olarak politik, sosyal, ekonomik ve kültürel alanlarda kadınların erkeklerle eşit olarak insan hakları ve temel özgürlüklerden yararlanmalarını garanti etmek ve bu amaçla 'yasal düzenleme dahil her türlü önlemi almak' yükümlülüğü altına girmiştir. Buna göre, taraf devletler eşitliği fiilen sağlamak için geçici özel önlemler alacaklar ve bu önlemler ayrımcılık olarak nitelendirilmeyecektir. Bu çerçevede, kadın-erkek eşitliğinin fiilen gerçekleşmesi için pozitif ayrımcılık Anayasa güvencesi altına alınmalıdır. 10. maddede, kadın-erkek eşitliğinin fiilen gerçekleşmesi için getirilecek önlemlerin eşitlik ilkesini ihlal etmeyeceği ve ayrımcılık olarak kabul edilmeyeceği açıkça belirtilmelidir. Kadınların istihdam, siyaset, eğitim gibi çeşitli alanlarda karşılaştığı engellerin aşılması ve toplumsal gelişimimiz için TBMM'nin bu tarihi fırsatı iyi değerlendireceğini ümit ediyoruz.'' 
     
</TEXT>
</DOC>
