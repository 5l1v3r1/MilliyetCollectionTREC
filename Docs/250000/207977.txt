<DOC>
<DOCNO> 207977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/dunya/adun.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Medeniyetler çatışmasını önleme formülü 
</HEADLINE>
<TEXT>
   'ABD, Türkiye'nin AB üyeliğini finanse etsin' 
   New York Times'ın ünlü yazarı Thomas Friedman medeniyetler çatışmasının önlenmesi için Türkiye'nin AB'ye mutlaka alınması gerektiğini yazdı ve bunun için ABD'nin AB'ye mali yardım yapması fikrini ortaya attı 
      SEMA EMİROĞLU New York 

   
   ABD'de yayımlanan New York Times gazetesinin dış politika yazarı Thomas Friedman, Müslüman dünyaya örnek oluşturmak ve medeniyetler çatışmasını önlemek için Türkiye'nin Avrupa Birliği'ne AB mutlaka alınması gerektiğini yazdı ve ABD'nin bu üyeliği kolaylaştırmak için AB'ye mali yardım yapmasını istedi. 
   
   AB olmazsa NAFTA olsun 
   Thomas Friedman, dün New York Times'ta yayımlanan makalesinde, Müslüman dünyadaki ılımlı ve radikal fikirler çatışmasında, demokrasi modeli oluşturan Türkiye'nin güçlendirilmesi gerektiğini, bunu yapmanın yolunun da Türkiye'nin AB üyesi olmasından geçtiğini belirtti. AB yolunda çok sayıda reform yapan Türkiye'nin üyeliğe kabulünü kolaylaştırmak için ABD'nin finansman katkısı yapmasını öneren Friedman, bu yöntem de başarılı olmazsa, ABD'nin Türkiye'yi Kuzey Amerika Serbest Ticaret Bölgesi'ne NAFTA almasını istedi. 
   Dışişleri Bakanı Abdullah Gül'ün, kendisine, "Türkiye'ye hayır denirse AB ve tüm dünya kaybeder" dediğini aktaran Friedman, Türkiye'nin AB üyeliği konusunun tüm Müslüman ülkeler tarafından yakından izlendiğini kaydetti ve AB'nin kapıyı Türkiye'nin yüzüne kapaması halinde, İslam dünyasındaki "radikal" unsurların, "Gördünüz mü, bu bir Hıristiyan kulübü ve bizi hiç bir zaman içlerine almayacaklar. O halde ne diye onların kurallarına uyalım " diyecekleri uyarısında bulundu. 
   
   Türkiye modeli güçlenmeli 
   Bir kaç gün önce Türkiye'de bulunduğunu ve Boğaz'ın kıyısında medeniyetler çatışmasını düşündüğünü anlatan Friedman, 11 Eylül'ün ardından Hıristiyan - Yahudi Batı ile Müslüman Doğu arasında bu çatışmanın yaşanmaması için, üç kilit bölge olan Türkiye, Irak ve İsrail - Filistin'de Batı ile İslam arasında köprü kurulması gerektiğini vurguladı. 
   15 Kasım'da bombalanan sinagoglardan birinin sokağının yeniden açılışı töreninde Hahambaşı'nın İstanbul Diyanet İşleri Müdürü ve Belediye Başkanı ile ele ele tutuşmasından, ilk kez bir Türk Başbakanı'nın Hahambaşı'nı ziyaret etmesinden ve sinagogu bombalayanlardan birinin babasının Musevi cemaatinden özür dilemesinden çok etkilendiğini kaydeden Friedman, "İntihar bombacılarının anne - babaları, çocuklarının intiharını kutlamıyorlar. Bu barbarlığı kınamaktan korkmuyorlar, çünkü bu tür şeylerin ayıp kabul edildiği özgür bir toplumda yaşıyorlar. Çünkü saldırganlık, dinsel çoğulculuğu kucaklayan ılımlı Türk - İslam modeline yabancı" ifadesini kullandı. Friedman, tüm bunlardan ötürü Türkiye modelinin güçlendirilmesi gerektiğini vurguladı. 
   
   
</TEXT>
</DOC>
