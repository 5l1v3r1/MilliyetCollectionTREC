<DOC>
<DOCNO> 231169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/spor/spo04.html </URL>
<DATE> 2004/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Roller değişti 
</HEADLINE>
<TEXT>

   Ziya Doğan eskiden arkadan geldikleri için rahat olduklarını söyledi, "Ancak şimdi sorumlu ve sıkıntılı taraf biziz. Beklenti çoğaldı" dedi 
      
   'Gözler üzerimizde' 
   TRABZONSPOR Teknik Direktörü Ziya Doğan, artık tüm gözlerin üzerlerinde olduğunu, işlerine dört elle sarılıp çok daha yüksek bir motivasyon sağlamaları gerektiğini söyledi. Doğan, "Düne kadar biz rahattık, Fenerbahçe ve Beşiktaş ise sıkıntılıydı. Şimdi bizim de hedefimiz büyüdü. Camia da devamını getirmemizi bekliyor. Artık sorumlu ve sıkıntılı olan biziz. Ayrıca bu takımda gol atmak herkesin görevi. Defansımız da gol atacak" dedi. 
   
   Aktuğ'dan övgü 
   BAŞKAN Atay Aktuğ da hem takım, hem de kulüp olarak çok önemli adımlar atarak bugünkü noktaya geldiklerini, ancak daha yapacak çok işlerinin bulunduğunu belirtti. Aktuğ başarının sırrını ise "Tüm değerlerimize sahip çıktık. Yönetim olarak çok uyumlu bir çalışma gösterdik. Başkan olarak ben de, yedek yönetimdeki üye de söz hakkını kullanıyor, eylemlere katılıyor. Hocamız da taktir edilecek işler yapıyor. Umarım böyle devam eder" sözleriyle açıkladı. 
   
   Yeni hedef Sipivak    YENİ sezonda orta sahayı güçlendirmek için arayışlarını sürdüren Teknik Direktör Ziya Doğan, Rusya'nın Zenith takımında forma giyen Ukraynalı Alexandr Sipivak'ı yakın takibe aldı. Doğan'ın Rusya'ya giderek seyrettiği Sipivak'ı bir kez daha izledikten sonra kararını vereceği bildirildi. Aynı takımda oynayan Radek Sirl ve İgor Denisov'un da göze battığı öğrenildi. Trabzonspor ayrıca CSKA Moskova'da forma giyen Çek oyuncu Jiri Jarosik ile Rus Mihaje Pignoviç'i de listesine aldı. 
   
   Savunmaya özel idman    Teknik Direktör Ziya Doğan dünkü çalışmada savunma oyuncularına yaklaşık 20 dakika gol provası yaptırdı. Tolga'nın performansından memnun kalan Doğan, Emrah ve Erdinç'ten daha çok çalışmalarını istedi. Antrenmanı izlemeye gelen Bordo - Mavili taraftarlar da Ziya Doğan'a büyük sevgi gösterisinde bulundu. 
   
   
</TEXT>
</DOC>
