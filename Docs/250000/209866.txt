<DOC>
<DOCNO> 209866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sondun19.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da 2003'ün en kötü sözü "Suçlu halk" 
</HEADLINE>
<TEXT>

     Almanya'da 2003 yılının en kötü sözü ''suçlu halk'' seçildi. 
     Almanya'da geleneksel olarak her yıl ''en kötü sözü'' seçen jüri tarafından Frankfurt kentinde yapılan açıklamada, partisinden ihraç edilen Hıristiyan Demokrat Birlik Partili CDU Federal Meclis milletvekili Martin Hohmann'ın kullandığı bu sözün, ''bütün halkı suçlu duruma düşürdüğü için kötü bir deyim'' olduğu ifade edildi. 
     Hohmann'ın bu deyimi Yahudiler için kullanmış olmasının da ülkede hala etkili olan Yahudi düşmanlığının delili olduğu kaydedildi. 
     Hohmann, iki Almanya'nın birleşmesinin yıldönümü vesilesiyle yaptığı konuşmada, hiçbir halkın bir suçtan topluca sorumlu tutulamayacağını belirterek, ''Yahudiler de suç işlemiştir. Bu durumda Yahudilere de 'suçlu halk' dememiz gerekir'' ifadesini kullanmıştı. 
     Jüri üyelerinin 1160 farklı öneri arasından seçtiği ''en kötü söz'' sıralamasında ''Angebotsoptimierung'' tekliflerin optimal hale getirilmesi deyimi de, ''kamu hizmetlerinin azaltılmasını güzelleştirme çabası'' olarak değerlendirildi ve 2. sırada yer aldı. 
     ''Abweichler'' dönek sözcüğü de, parti grupları dışında kendi vicdanları doğrultusunda karar alan milletvekilleri için kullanıldığı gerekçesiyle en kötü söz sıralamasında 3. seçildi. 
     
</TEXT>
</DOC>
