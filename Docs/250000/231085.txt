<DOC>
<DOCNO> 231085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sontur29.html </URL>
<DATE> 2004/04/13/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Sabancı'nın sözleri gençlere ders oluyor... 
</HEADLINE>
<TEXT>

     Sakıp Sabancı'nın ''Bıraktığım Yerden Hayatım'' kitabındaki 10 öğüt, çocukların ders alması amacıyla, Kayseri Emniyet Müdürlüğü Çocuk Şube Müdürlüğü duvarına asıldı. 
     AA muhabirinin edindiği bilgiye göre, 10 Nisan Cumartesi günü yaşamını yitiren Sakıp Sabancı'nın, ''Bıraktığım Yerden Hayatım'' adlı kitabında yer verdiği ve katıldığı televizyon programlarında sık sık tekrarladığı 10 öğüdü çerçeveletilerek, Çocuk Şube Müdürlüğü'nün duvarlarına monte edildi. 
     Yetkililer, Sakıp Sabancı hayattayken kullandıkları bu sözlerin şubelerine gelen gençlerin ilgisini çektiğini ve gençlerin zaman zaman uzmanlardan bu sözlerin açıklamasını istediklerini kaydettiler. 
     Sakıp Sabancı kitabında, ''Sağlıklı olmalısınız. Maneviyat duygularınız güçlü olmalı. Birlik ve beraberlik içinde olmalısınız. Bilgili olun, yabancı dil öğrenin. Hedefinizi belirleyin. İşinize sahip çıkın. Hangi işi yapacaksanız o işi en iyi bilenlerle yapın. Beraber çalıştıklarınıza güven verin ve onlara güvenin. Kurumsallaşın. Tasarruf yatırım demektir'' öğüdünde bulunuyor. 
     
</TEXT>
</DOC>
