<DOC>
<DOCNO> 235157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sondun10.html </URL>
<DATE> 2004/04/27/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Ünlü avukat Verges Saddam'ın hayatından endişe ediyorum 
</HEADLINE>
<TEXT>

     Irak'ın devrik lideri Saddam Hüseyin'i savunacak ünlü Fransız avukat Jacques Verges, koalisyon kuvvetleri tarafından gizli bir yerde tutulan eski Irak diktatörünün hayatından endişe duyduğunu açıkladı. 
     Verges, Mısır'da Fransızca yayımlanan El Ehram Hebdo dergisine verdiği demeçte, ''Saddam Hüseyin'in hayatından endişe duyuyorum. Amerikalılar çok fazla bu işin içindeler ve davaya engel olmak için Saddam'ın ölümüne neden olabilirler'' dedi. 
     Saddam'ın hayatının tehlikede olduğunu da ifade eden Fransız avukat, ''Saddam'ın ölümüne yol açacak bir sağlık sorununa neden olunabileceğinden endişe ediyoruz. Bunu, Amerikalılar eyleme geçmesin diye şimdiden söylüyorum'' diye konuştu. 
     Verges ayrıca, Irak'taki kitle imha silahlarının ABD'den geldiği ve bunların satışında rol alan kişinin şimdiki Savunma Bakanı Donald Rumsfeld olduğunu gösteren belgeleri topladığını da söyledi. 
     Fransız avukat, ''ABD Ticaret Bakanlığı, Eylül 1988'de, Irak'ta toksin satılmasına izin vermişti. ABD bu işte taraftır'' ifadesini kullandı. 
     Jacques Verges, davanın yakında görülebileceğini sanmadığını vurgulayarak, ''Bu davanın görülmesi bugün mümkün değildir. Ne bir Irak devleti vardır ne de özgür seçimle işbaşına gelmiş bir hükümet. Ne bir anayasa vardır ne de adli makamlar. Beklemek gerekecek ve her gün gelen haberlere göre daha çok beklenecek'' dedi. 
     Neden Saddam Hüseyin'i savunmak istediği sorulan Verges, ''Çünkü Fransızım ve Fransa, Irak Savaşı'na en çok karşı çıkan ülke. Adil olmayan bir savaş olduğunu düşünüyorum. Saddam Hüseyin'in davası, ABD'nin ve İngiltere'nin Irak'taki durumundaki sorumluluklarını gizlemek için kullanılıyor'' diye konuştu. 
     
</TEXT>
</DOC>
