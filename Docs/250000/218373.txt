<DOC>
<DOCNO> 218373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sontur19.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Solda mecburi ittifak ... 
</HEADLINE>
<TEXT>

     ANKARA Milliyet 

CHP Genel Başkanı Deniz Baykal, listelerin il seçim kuruluna geç teslim edilmesi nedeniyle partisinin seçimlere giremediği Eskişehir'de, DSP'nin adayı Büyükşehir Belediye Başkanı Yılmaz Büyükerşen'i destekleyeceklerini söyledi. 
     NTV'nin sorularını yanıtlayan Baykal, CHP İl Teşkilatı'nın Büyükerşen'i desteklemek için bilinçli olarak listeleri geciktirdiği iddiaları üzerine, "Bu istek hiç rol oynamadı diye kesin bir şey söyleyemem. Ama CHP'nin giremediği seçimde DSP adayı desteklenecektir, bu doğal" dedi. 
     Baykal, Ankara Büyükşehir Belediye Başkanı adayı SHP Genel Başkanı Murat Karayalçın'a da CHP lehine çekilme çağrısında bulunarak, "Büyükşehir belediye yönetimi, kişisel şöhret, bireysel merak sonucu başarıyla gerçekleştirilecek yönetim değil. 'Gökçek iyiliğimi unutmasın' dedi, bu ne demektir 'Gönlüm Başbakanlık'ta' dedi. Başbakanlıktaysa belediyeyi karıştırma" diye konuştu. Baykal, Karayalçın'ı CHP'yi sıkıntıya sokmaya çalışmakla da suçladı. 
     
     İstifa doğal 

     Baykal, Eşref Erdem'in genel başkan yardımcılığından istifasını, "Aday belirleme sürecinde doğal. Zaman durulunca herşey toparlanır" sözleriyle değerlendirdi. Baykal, CHP Genel Başkanı Kemal Derviş'in de rahatsızlığı geçtikten sonra çalışmalara katılacağını belirtti. 
     Türban sorununu, türban takan insanlara tepki göstererek çözmenin yanlış olacağını belirten Baykal, "Türban tartışmasının muhatabı türban takanlar değil. Onlar sanık değil benim gözümde. Sanık, türbanın ticaretini siyasetini yapan çevrelerdir" diye konuştu. 
     
     Büyükerşen Üzüldük 

     Büyükerşen de, Baykal'ın "İl örgütü Büyükerşen'i desteklemek için listeleri geciktirmiş olabilir" sözlerine "Baykal'ın duyumuna katılmak mümkün değil. Baykal keşke gerçeği öğrenmek için Eskişehir'e müfettiş gönderseydi. Buna rağmen CHP'nin seçim dışı kalmasına üzüldük. Bu hata olmasa da DSP seçimi kazanacaktı. Ama Baykal'ın bizi destekleme kararı alması demokrasi açısından olumlu" yanıtını verdi. 

     
</TEXT>
</DOC>
