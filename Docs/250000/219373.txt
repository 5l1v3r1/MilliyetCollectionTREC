<DOC>
<DOCNO> 219373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/siyaset/siy06.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçeklere 'gözaltı' 
</HEADLINE>
<TEXT>

   Cezaevinde 10. yılını dolduran DEP'in eski milletvekillerini açık görüşte aileleri ziyaret etti. İçeri alınmadığı için yakınlarının bıraktığı çiçekler karakola götürüldü 
      TÜRKER KARAPINAR Ankara 

   
   Kapatılan DEP'in eski milletvekilleri Leyla Zana, Selim Sadak, Orhan Doğan ve Hatip Dicle, dün cezaevine girişlerinin 10. yılını tamamladı. DEP'lilerin Ankara Ulucanlar Cezaevi'nde geçirdiği 11. yılın ilk günü açık görüşlerin gerçekleştirildiği salı gününe denk gelince, aileleri kendilerini yalnız bırakmadı. Sadak'ın oğlu Harun Sadak, Zana'nın annesi Hediye Dağlı ve kızı Ruken Zana, Doğan'ın eşi Kıymet Doğan, kızları Deniz, Dicle ve Ayşegül ile oğlu Yunus Emre, 2 Mart 1994'te cezaevine giren yakınlarını ziyaret etti. 
   Harun Sadak, DEP'lilerin cezaevinde voleybol ve masa tenisi oynadıklarını, gazeteleri takip ettiklerini ve kitap okuduklarını, özellikle DGM'deki duruşmalarda zayıfladığı gözlerden kaçmayan Zana'nın voleybola oldukça meraklı olduğunu söyledi. 
   
   Çiçekler kapıya bırakıldı 
   DEP'lilerin yakınları dün Ulucanlar Cezaevi'ne ellerinde çiçeklerle birlikte geldi, ancak çiçekler cezaevine alınmadı. Bunun üzerine hükümlü yakınları çiçekleri cezaevi kapısının önüne bıraktı. Çiçeklerin kapı önüne bırakılması "eylem" olarak algılanınca, bir polis memuru çiçekleri ekip otosuna koydu ve karakola götürerek "gözaltına aldı." 
   
   
   
</TEXT>
</DOC>
