<DOC>
<DOCNO> 232747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sondun36.html </URL>
<DATE> 2004/04/19/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Fransa, AP seçimlerinden sonra Türkiye'ye 'evet' diyecek .. 
</HEADLINE>
<TEXT>

     Fransa'daki AB karşıtı sağcı parti ''Fransa İçin Hareket''in MPF lideri Philippe de Villiers, hükümetin Avrupa Parlamentosu AP seçimlerinden sonra AB üyeliği konusunda Türkiye'ye ''Evet'' diyeceği görüşünü savundu. 
     Türkiye'nin AB üyeliğine karşıt görüşleriyle bilinen De Villiers, Journal du Dimanche gazetesinin sorularını yanıtlarken, ''hükümetin büyük bir gizlilik içinde Türkiye'ye 'Evet' demeye hazırlandığını'' söyledi. 
     MPF lideri, iktidardaki Halkçı Hareket Birliği'nin UMP 13 Haziran'da yapılacak AP seçimlerine kadar Türkiye'ye ''Hayır'' diyeceğini, ancak seçimden sonra Türkiye'ye ''Evet'' diyeceğini belirtti. 
     Cumhurbaşkanı Jacques Chirac'ın Türkiye ile ilgili görüşlerine atıfta bulunan MPF lideri, iktidar partisi lideri Alain Juppe'nin, seçimlerden sonra, Cumhurbaşkanı'nın tutumu yüzünden Ankara'nın üyeliğine ilişkin görüşlerini değiştireceğini ileri sürdü. 
     De Villiers, bugün basına yaptığı başka bir açıklamada, ''tarihi ve coğrafi olarak Türkiye'nin Avrupa'ya ait olmadığını'' öne sürdü. 
     Juppe, iki hafta önce yaptığı basın toplantısında, AB'nin Türkiye ile tam üyelik müzakerelerine başlamasına karşı çıkacağını belirtirken, Chirac ve Dışişleri Bakanı Michel Barnier, AB Komisyonu'nun raporunu bekleyeceklerini bildirmişlerdi. 
     Siyasi gözlemciler, iktidar partisinin Türkiye ile ilgili tavır değişikliğini, partinin Avrupa Parlamentosu seçimlerinde oylarını aşırı sağa ve egemenlik yanlısı partilere kaptırma endişesine bağlıyor. 
     
</TEXT>
</DOC>
