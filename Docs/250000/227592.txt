<DOC>
<DOCNO> 227592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/soneko27.html </URL>
<DATE> 2004/04/01/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Rahmi Koç Hükümet, Kıbrıs görüşmelerinden alnının akı ile çıktı 
</HEADLINE>
<TEXT>

     Koç Holding Şeref Başkanı Rahmi Koç, Türk hükümetinin Kıbrıs görüşmelerinden alnının akı ile çıktığını belirterek, ''Bütün isteklerimiz, bütün talep ettiklerimiz bence olmuş sayılır'' dedi. 
     Koç, İsviçre'de dün gece tamamlanan Kıbrıs görüşmeleri ile ilgili soruları yanıtladı. 
     Rahmi Koç, müzakerelerde varılan aşamayı nasıl değerlendirdiğine ilişkin soruyu yanıtlarken, Türk tarafının müzakereleri çok iyi idare ettiğini, sabırla ve dikkatlice soruna yaklaştığını belirterek, BM Genel Sekreteri Kofi Annan'ın da Türkiye'nin önerilerinin hepsini kale aldığını ve ona göre yeni bir anlaşma hazırladığını kaydetti. 
     Koç, şöyle devam etti 
     ''Bizler hazırız. Bizim taraf tamamdır. Yunanistan tarafına gelince, onlar fevkalade rahatsız. Rahatsızlıkları iki noktada düğümleniyor. Birincisi Güney Kıbrıs'tan Kuzey Kıbrıs'a geçeceklerin sayısı tahditli. Alabilecekleri gayrimenkuller sınırlı. Diğeri ise Türk askerinin orada ilelebet kalacak olması. 
     Bugün BBC'den öğrendiğime göre Güney Kıbrıs halkının yüzde 90'ının referandumda Ret cevabı vereceği söyleniyor. Tabii durum böyle olursa Kıbrıs'ta durum bizim tahminlerimizin tam tersine olmuş oluyor. Biz tahmin ediyorduk ki, onlar referandumda Evet diyecekler, bizimkiler ise Hayır . Ya da bizimkilerin ne diyeceği kati olarak tahmin edilemiyordu. Şimdi iş tamamen aksine döndü. 
     Bir de önümüzde 1 Mayıs tarihi var. Referandumda Türklerden Evet , onlardan Hayır çıkarsa, Kıbrıs 1 Mayıs'ta bütün olarak AB'ye nasıl girecek bilemiyorum. Türk tarafı olarak biz endişelerimizi ortaya koyuyorduk ama Yunanlılar daha hassas. Rumların referandumda ret cevabı vermeleri durumunda, bunun dünya kamuoyunda Türkler lehine olumlu bir hava estireceği muhakkaktır. Buna rağmen ret cevabı verilirse, bu demektir ki Kıbrıs bir bütün ülke olarak olamayacaktır. 
     AB yanlız Güney Kıbrıs'ı mı alır, yoksa onu bu iş halloluncaya kadar üyeliği ertelerler mi bunu şu anda söylemek zor. Fakat netice itibariyle Türk hükümeti, Kıbrıs görüşmelerinden alnının akı ile çıktı diyebiliriz. Bütün isteklerimiz, bütün talep ettiklerimiz bence olmuş sayılır.'' 
     
     YABANCI SERMAYE GİRİŞİ 

     Rahmi Koç, AB üyeliği konusunda ''Kıbrıs sorunlarının çözümlenmesi durumunda bu Türkiye'nin önünü açar mı '' sorusu üzerine de, ''Tabii. AB bizi bir defa daha oyalamaması lazım. Muhakkak bir müzakere tarihi vermeleri lazım'' dedi. 
     Türkiye'nin daha önce müzakere tarihi alabilmesinin tercih edilen bir durum olduğunu ancak, bunun gerçekleştirilemediğini ifade eden Koç, şunları söyledi 
     ''İki konuyu ayırdılar. Aslında iki konu bir bütündür. Fransızlar ve Almanlar bizim AB'ye girmemizi artık istiyorlar gibi. Böyle bir hava var. Dolayısıyla bize bir tarih vereceklerini zannediyorum. Türkiye'ye müzakere tarihi verildiği ve müzakerelere başlandığı andan itibaren zannediyorum Türkiye'ye büyük bir yabancı sermaye girişi olacaktır. Ama bizi ne zaman AB'ye alırlar onu kestirmek zor. Herhalde 2010'dan sonra bir tarih. Ama o zamana kadar o kadar çok ülke AB üyesi olacak ki, bu şuna benzer her geçen insan bir kulübe üye olursa onun kulüplüğü kalmıyor biliyorsunuz, o zaman biz AB'ye girmek ister miyiz, istemez miyiz, bence bu bir soru işareti. 
     Ne var ki, AB'ye giren her ülkenin milli geliri artmıştır, vatandaşı zengin olmuştur ve ülke ilerlemiştir. Bizim de zamanı geldiğinde AB'ye girmemiz şarttır. '' 
     
     ''KIBRIS 30 YILDIR KANGREN OLMUŞ BİR İŞ'' 

     Bu konuda geç kalındığını ifade eden Koç, ''Biz AB'ye Yunanistan girerken girecektik. Onu yapamadık. AB ile Gümrük Birliği yaparken girmek için ısrar edecektik tarih verilsin diye... Onu da yapamadık. Dolayısıyla bu, son şansımız. Sanıyorum lehimize bir gelişme olacaktır'' dedi. 
     Koç, Türkiye'nin önünün açık olduğunu belirterek, ''Ama Kıbrıs sorunu 30 senedir kangren olmuş bir iş. Bu görüşmelerin sonucunda bu halloluyor bu bir, ikincisi AB'den kati bir tarih alacağımızı zannediyorum bu iki. Üçüncüsü de Kıbrıs'ın Türkiye'ye mali yükü kalkacak. Kıbrıs, Türkiye'ye mali bakımdan hakikaten uzun seneler bir kambur olmuştur. O da kalktığında bir ferahlama olacaktır diye düşünüyorum'' şeklinde konuştu. 
     
</TEXT>
</DOC>
