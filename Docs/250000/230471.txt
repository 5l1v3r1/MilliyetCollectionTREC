<DOC>
<DOCNO> 230471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sonyas10.html </URL>
<DATE> 2004/04/11/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Güneşten korku, güneş kremine yöneltiyor... 
</HEADLINE>
<TEXT>

     Güneşin etkili olmaya başladığı son 2 hafta içinde güneş kremlerinin satışı önemli oranda artarken, koruyucu kremlerin fiyatları kalitesi ve faktörüne göre 8 milyon ile 56 milyon lira arasında değişiyor. 
     AA muhabirinin edindiği bilgiye göre, güneş ışınlarının ciltte yaratacağı tahribatı önleyici etkisi olan güneş kremleri son yıllarda büyük ilgi görüyor. 
     Özellikle havaların ısınmaya ve güneşin etkisini göstermeye başladığı son günlerde filtre görevi gören güneş koruyucularının satışında ciddi boyutta hareketlilik gözleniyor. 
     Konya'da kurulu Mehtap Parfümeri sahibi Kadriye Varel, baharın gelmesiyle birlikte özellikle kadınların güneş kremine olan talebinin arttığını söyledi. 
     Geçen yıla göre kremlerin satışına erken başladıklarını ifade eden Varel, ''Adeta sezona hazırlıksız yakalandık. Kısa bir süre talebi karşılayamadık. Depomuzda bulunan kremler kısa sürede tükendi. Toptancılara verdiğimiz siparişlerin Mayıs ayında elimize ulaşacağı söyleniyor'' dedi. 
     Selçuk Üniversitesi Meram Tıp Fakültesi Anabilim Dalı Öğretim Üyesi Prof. Dr. Hüseyin Endoğru ise güneş ışınlarının korumasız ciltte kanser, cilt yanıkları ve lekelere yol açabileceğini vurguladı. Hassas ciltlerde, yaptığı tahribat nedeniyle, erken yaşlanmaya neden olabilecek güneş ışınlarının, güneş kremleriyle korunabileceğini ifade eden Endoğru, ''Güneş kremleri filtre görevi görerek cildi ışınlardan koruyabilir. Ancak koruyucu kremler gelişigüzel alınmamalı. Güneş kremi alınırken cilt yapısı gözönünde bulundurulmalıdır. Kremler güneşe çıkmadan yaklaşık 20 dakika önce yüze sürülmelidir'' diye konuştu. 
     Endoğru, krem alınmadan önce cildin bir uzman tarafından kontrolden geçirilmesi gerektiğini dile getirerek, güneş ışınlarının etkili olduğu 10.00-15.00 saatleri arasında dışarı çıkılmamasını önerdi. 
     
</TEXT>
</DOC>
