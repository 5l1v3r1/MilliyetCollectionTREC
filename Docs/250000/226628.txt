<DOC>
<DOCNO> 226628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sonsiy42.html </URL>
<DATE> 2004/03/29/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Yozgat'ta seçim sonuçları için çıkan kavgalarda 30 kişi yaralandı 
</HEADLINE>
<TEXT>

     Yozgat'ın Kadışehri İlçesi'nde seçim sonuçları yüzünden çıkan 3 ayrı tartışma kavgaya dönüştü, 30 kişi yaralandı. 
     AA muhabirinin edindiği bilgiye göre, ilçeye bağlı Halıköy Beldesi'nde Belediye Başkanlığı seçimini kaybeden Saadet Partililer ile seçimi kazanan Ak Partililer arasında çıkan tartışma kavgaya dönüştü. Bu seçimde adaylığını koymayan halihazırdaki Ak Partili Belediye Başkanı Hacı Maviş'in evi taşlanarak, camları kırıldı. Kavga daha fazla büyümeden Jandarma'nın müdahalesiyle önlendi. 
     İlçenin Gümüşdiğin ve Dikmesöğüt köylüleri ise muhtarlık seçimi yüzünden kavga ettiler. 
     Dikmesöğüt köylüleri köy meydanında, Gümüşdiğin köylüleri de Kadışehri ilçe merkezinde kavga etti. 
     Her üç kavgada yaralanan ve gözaltına alınan 30 kişi, Kadışehri Sağlık Ocağı'nda Jandarma gözetiminde ayakta tedavi gördü. 
     Olaylarla ilgili soruşturmaya başlandı. Sağlık Ocağı'nda tedavi gören 30 kişinin sorgulamalarının ardından mahkemeye sevk edileceği bildirildi. 
     
</TEXT>
</DOC>
