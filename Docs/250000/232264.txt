<DOC>
<DOCNO> 232264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sondun37.html </URL>
<DATE> 2004/04/17/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Denktaş Onlar evet, biz evet dersek biz hapı yuttuk... 
</HEADLINE>
<TEXT>

     KKTC Cumhurbaşkanı Rauf Denktaş, Rumların 24 Nisan'da yapılacak referandumda hayır diyeceklerine inandığını ifade ederek, ''Onlar evet, biz evet dersek, biz hapı yuttuk. Bir daha bu memlekette başımızı kaldıramayız'' dedi. 
     Denktaş, Karpaz'ın bazı köylerini ziyaret ederek halka, referandumda Annan planına neden hayır demesi gerektiğini anlattı. 
     Denktaş, gazetecilerin, Rum AKEL partisinin çözümün uygulanmasında BM Güvenlik Konseyi ve AB'nin garanti vermesi halinde plana destek olacakları yönündeki son tavrıyla ilgili görüşlerinin sorulması üzerine, AKEL'in kendilerine başlangıçta söylediğini ispat ettiğini belirtti. 
     Denktaş, ''Rumların plana hayır demesinin bir oyun olduğunu ve pazarlık için yapıldığını ifade ederek, şöyle konuştu 
     ''Ne pazarlığı yaptıklarını bilmiyorduk. Meğer güvenlik konseyi genel sekreterlikle pazarlık yapıyorlarmış. Bugün nihayet ağızlarından kaçırdılar. Bizim tarafta evet seslerinin yükseldiğini gördükçe, artık açıklayabildiler. Bizdekiler, 'evet deyin de onlar hayır'da kalsın' siyasetinin çok yanlış olduğunu, bizim karar verip ne diyeceğimizi kararlaştırıp ona göre oy kullanmamız gerektiğini ispatlamışlardır. Çünkü ben hala son güne kadar evet diyecekleri inancındayım. Onlar evet biz evet dersek, biz hapı yuttuk. Bir daha bu memleketin içinde başımızı kaldıramayız.'' Denktaş, Demokratik Parti'nin DP referandumda halkı oy kullanmada serbest bırakma kararıyla ilgili bir soru üzerine, DP'nin kendi açısından gerekli gördüğü bir açıklama yaptığını söyledi. 
     Her partinin içinde hayır ve evet diyenler olduğunu kaydeden Denktaş, DP'nin bu konuyu parti açısından bu şekilde hallettiğini belirtti. Denktaş, DP'nin içinde hayır diyen insanlara kendileriyle beraber olmaları ve birlikte çalışmaları için çağrıda bulunduğunu kaydetti. 
     ''Dünyanın istediği bu oylamada, eğer hayır dersek, neye evet demiş oluruz'' diyen Denktaş, şunları söyledi 
     ''Devletime sahip çıkıyorum, egemenlikten vazgeçmiyorum. Türkiye'nin garantisinden vazgeçmiyorum. Rumları içime alarak iki kesimliliği sulandırmıyorum. Mal mülk meselesinde daha adil daha güzel bir formül istiyorum. Hayır diyenler buna evet demiş olacaklar.'' Denktaş, Kıbrıs konusunda yeni görüşmelerin kaçınılmaz olduğunu ifade ederek, ''yeni bir rauntta kimse bana veya benim yerimde olan kişiye 'egemenlik isteyemezsin devlet isteyemezsin' diyemeyecek. Çünkü bu halk referandumda 'devletim, egemenliğim' demiştir. Bu kadar mühimdir onun için bunu bilerek sandık başına gidelim'' dedi. 
     Bu arada Denktaş'a Karpaz ziyaretinde, eski Dışişleri Bakanı Şükrü Sina Gürel de eşlik etti. 
     
</TEXT>
</DOC>
