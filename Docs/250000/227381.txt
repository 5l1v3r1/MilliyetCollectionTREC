<DOC>
<DOCNO> 227381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonyas22.html </URL>
<DATE> 2004/03/31/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Michael Jackson ve George Bush "En çılgın 10 Amerikalı" arasında... 
</HEADLINE>
<TEXT>

     Ünlü pop şarkıcısı Michael Jackson, kardeşi şarkıcı Janet Jackson ve ABD Başkanı George Bush, 1 Nisan dolayısıyla yapılan bir ankette ''2004 yılında en çılgın 10 Amerikalı'' listesinde yer aldı. 
     Jeff Barge halkla ilişkiler şirketinin telefonla 1016 Amerikalı arasında yaptığı ankette, çocuklara tacizle suçlanan Michael Jackson yüzde 77 oranla birinci gelerek, art arda ikinci kez ''en çılgın Amerikalı'' unvanını aldı. Ankette, Michael Jackson'un ardından, Şubat ayında Amerikan futbol ligi ''Super Bowl'' final maçının devre arasında, 100 milyon televizyon izleyicisinin önünde göğsü açılan kardeşi Janet Jackson, yüzde 70'lik oranla ikinci sırada yer aldı. 
     Ankette yine yüzde 70'lik oranla üçüncü sırayı, ABD'nin ''iyi yaşam gurusu'' olarak nitelenen, trilyonluk servete sahip iş kadını Martha Stewart aldı. Stewart, hisse satışı konusunda yalan ifade vermekten suçlu bulunmuştu. 
     ABD Başkanı George Bush ise, Irak'ta kitle imha silahlarıyla ilgili tartışmalar nedeniyle yüzde 50 oy olarak listenin son sırasında yer aldı. 
     Listenin diğer isimleri arasında, genç bir kadına tecavüzle suçlanan ünlü NBA basketbolcusu Kobe Bryant, internette porno görüntüleri yayımlanan Paris Hilton ve çocukluk arkadaşıyla yaptığı ve sadece 55 saat süren evliliğiyle şarkıcı Britney Spears bulunuyor. 
     
</TEXT>
</DOC>
