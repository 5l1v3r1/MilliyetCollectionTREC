<DOC>
<DOCNO> 213872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sondun13.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İstihbarat kaynakları Blair'i, savaş öncesi üç kez uyarmış... 
</HEADLINE>
<TEXT>

     İngiltere'de Başbakan Tony Blair'in Irak savaşı öncesinde kullandığı istihbarat ve bu bilgileri kullanma biçimiyle ilgili olarak yaşanan tartışmalar, yeni iddiaların da ortaya atılmasıyla giderek büyüyor. 
     The Independent on Sunday gazetesi, daha önce istihbarat kaynaklarının süzgecinden geçen bilgileri kullandığını ısrarla savunan Blair'in doğruları söylemediğini öne sürdü. 
     Gazetenin haberinde, hükümetle istihbarat örgütünün oluşturduğu ortak komitenin JIS , Irak savaşının başlamasından 6 ay önceden itibaren başbakanı üç kez resmen uyardığını ve Irak ile ilgili olarak kamuoyuna yansıttığı bilginin ''güvenilir olmadığını'' vurguladığını duyurdu. 
     Özellikle bir uyarı yazısında Saddam Hüseayin'in elinde bulunduğu öne sürülen nükleer, biyolojik ve kimyasal silahlar konusuna açıkça atıfta bulunulduğu ve bu konudaki istihbaratın tutarsız ve az sayıdaki kaynak tarafından ortaya atılan bilgiler niteliği taşıdığına dikkat çekildiğini belirten gazete, ''Başbakan'ın geçen hafta Parlamentoda yapılan görüşmeler sırasında bile hala bu tür iddialarda ısrar etmesi şaşırtıcı'' görüşünü savundu. 
     Gazete, ilk sayfasında yayımladığı başka bir haberde, Irak'ın kitle imha silahlarının 45 dakika içinde devreye girebileceğine dair istihbaratın kaynağı olan Iraklının, uzun yıllardır ''sürgünde'' yaşayan bir kişi olduğunun ortaya çıktığını yazdı. 
     Yıllar önce Irak'ı terk etmiş bir kişinin MI6 tarafından kullanılan bir istihbaratın '''güvenilir'' kaynağı olarak gösterilmesini eleştiren gazete, ''Oysa İngiltere'yi savaşa sokan en büyük gerekçe olarak bu bilgi gösterilmişti'' hatırlatmasında bulundu. 
     İstihbaratın kaynağını oluşturan kişinin 1991 yılında Körfez savaşı sırasında kendi ülkesinde olduğunu, ancak hemen sonrasında Irak'tan kaçtığını belirten The Independent on Sunday, ''Aslında bu kişi Irak'tan kaçtığından beri İskandinav ülkelerinden birinde yaşıyor ve Irak'ı terk edinceye kadar İngiliz istihbaratıyla hiç ilişki kurmamıştı. Oysa Dışişleri Bakanı Jack Straw, bu ismin uzunca bir süredir İngiliz istihbaratına bilgi verdiği gibi yanlış bir açıklamada bulundu'' diye yazdı. 
     
</TEXT>
</DOC>
