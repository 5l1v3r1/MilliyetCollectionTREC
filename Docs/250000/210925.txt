<DOC>
<DOCNO> 210925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/ekonomi/eko06.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu yıl faizden 5 katrilyon lira tasarruf sağlanacak 
</HEADLINE>
<TEXT>

   Hazine'nin 2004 borçlanma maliyetine ilişkin senaryosu umut verdi. Bu yıl toplam 66 katrilyon yerine "en fazla" 61 katrilyon liralık faiz ödenecek 
      AHMET ERHAN ÇELİK Ankara 
   
   Piyasada oluşan faizin, beklentilerin altında gerçekleşmesi Hazine'yi rahatlatıyor. Hazine yetkililerine göre, 5 katrilyon liralık faiz tasarrufu "bugün itibarıyla teorik olarak" kesinleşmiş bulunuyor. 
   2004 bütçesi hazırlanırken Hazine faizinin yıllık ortalamasının yüzde 29, ocak faizinin ise yüzde 30 - 32 arasında olacağı öngörüldü. Oysa maliyet ortalaması ocak itibarıyla yüzde 24 - 25 seviyesinde bulunuyor. 
   
   Daha az ödenecek 
   Hazine senaryosuna göre enflasyon ve reel faizlerin seyrinde çok önemli bir sapma olmazsa 61 katrilyon liralık faiz rakamı daha da düşük çıkabilecek. 
   2003'te öngörülenden 7 katrilyon lira daha az faiz ödendiği dikkate alınırsa iki yıl içinde sağlanan tasarruf miktarı 12 katrilyon liraya çıkacak. 2003 yılbaşında 65.5 katrilyon lira olarak belirlenen faiz ödeneği yılsonunda 58.6 katrilyon lira olarak gerçekleşti. 
   
   Ocak referans oldu 
   Hazine'nin faiz tasarrufu ile ilgili senaryosu ocak içinde gerçekleştirilen borçlanma ihaleleriyle de desteklendi. Kamu dahil ocakta 15.5 katrilyon lira geri ödeme yapılacak. 
   En büyük miktarlı ödeme 28 Ocak'ta 8.5 katrilyon lira olarak gerçekleşecek. Bu rakamın 6.8 katrilyonu piyasaya olan borçlardan kaynaklanıyor. Eğer ödemeler öncesi yapılacak borçlanma ihalelerinde de faizler mevcut seyrini korursa Hazine faiz tasarrufu konusunda daha güvenli hale gelecek. 
   
   Hazine bu yıl rahat nefes alacak    Hazine 2004'te faiz giderini düşürdü ve 61 katrilyon liraya indirdiYıllık faiz ortalaması yüzde 29 olarak hesaplandıHazine geçen yıl ve bu yıl toplam 12 katrilyon liralık faiz ödemesi tasarrufunda bulunmuş olacak28 Ocak'ta 8.5 katrilyon liralık itfası bulunan Hazine, ayın en yüksek geri borç ödemesini yapacak 
   
</TEXT>
</DOC>
