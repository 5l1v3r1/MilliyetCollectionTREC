<DOC>
<DOCNO> 243653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sontur30.html </URL>
<DATE> 2004/05/28/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Yurttan Kısa Kısa... Hakkarili öğrenciler, eğitim fakültesi istiyor 
</HEADLINE>
<TEXT>

     Hakkarili öğrenciler, Hakkari'ye eğitim fakültesi kurulması için Başbakanlığa faks çekti. 
     Hakkari Öğrenci Velileri Dayanışma Derneği ÖVDER üyeleri ve lise öğrencileri, Hakkari'de açılması planlanan fakat henüz açılmayan Yüzüncü Yıl Üniversitesi'ne bağlı eğitim fakültesinin 2004-2005 öğretim yılında faaliyete geçmesi için PTT önünde toplandı. 
     Hakkarili lise öğrencileri, buradan, eğitim fakültesinin kurulması için Başbakan Recep Tayyip Erdoğan, Milli Eğitim Bakanı Hüseyin Çelik ve Hakkari milletvekilleri Fehmi Öztunç, Mustafa Zeydan ile Esat Canan'a faks gönderdiler. 
     Faksta, ''Hakkari'de bir eğitim fakültesi açılması karalaştırılmış olup bu fakültenin dekanı da atanmıştır. Resmi kayıtlarda var görünen bu okul, fiilen henüz açılmamıştır. Eğitim fakültesinin 2004-2005 eğitim ve öğretim yılında hizmete açılması için ilgi ve emirlerinizi bekler saygılarımızı sunarız'' denildi. 
     
     CEZAEVİNDE OKUMA-YAZMA KURSU... 
     Burdur'un Ağlasun İlçesi'ndeki Kapalı Cezaevi'nde kalan 3 hükümlü, okuma-yazma kursunu başarıyla tamamladı. 
     Ağlasun Adliyesi ile Halk Eğitim Merkezi'nin işbirliğiyle cezaevinde düzenlenen okuma-yazma kursunu başarıyla tamamlayan 3 hükümlüye sertifikaları törenle verildi. 
     Burdur Cumhuriyet Başsavcısı Fuat Arı, törende yaptığı konuşmada, eğitimin olmadığı yerde suç oranının yükseldiğine dikkat çekerek, kursların mesleki dallarda da sürdürülmesini istedi. 
     Hükümlülerin cezasını tamamladığında iş sorunuyla karşı karşıya kaldığını belirten Arı, meslek edindirme kurslarına katılan mahkumların, cezaevinden çıkınca kolaylıkla iş bulabileceklerini söyledi. 
     
     MİDYAT'TA KÖY DESTEK UYGULAMASI... 
     Mardin'in Midyat İlçesi'ne bağlı Yayvantepe Köyü'nde, 70. Mekanize Piyade Tugay Komutanlığı'nca köy destek uygulaması yapıldığı bildirildi. 
     Vali Temel Koçaklar,''Halkla İlişkiler ve Toplumsal Gelişime Destek Faaliyetleri'' kapsamında düzenlenen törende yaptığı konuşmada, köylülerden, kız çocuklarının okula gönderilmesi için gerekli duyarlılığı göstermelerini istedi. 
     Törene, 7. Kolordu Komutanı Korgeneral Necdet Özel ve 70. Mekanize Piyade Tugay Komutanı Tuğgeneral Selahattin Kısacık da katıldı. 
     Dar gelirli ailelerin çocuklarının sünnet ettirildiği uygulama kapsamında 74 dar gelirli aileye gıda yardımı yapıldı, köylüler sağlık taramasından geçirildi, 60 öğrenciye kırtasiye ve giyim malzemesinin bulunduğu paketler dağıtıldı. 
     
     ''KÜLTÜREL MİRASI GELİŞTİRME PROGRAMI''... 
     GAP İdaresi Başkanlığı'ndan 5 kişilik heyet, ''Kültürel Mirası Geliştirme Programı'' çerçevesinde Batman'a geldi. 
     Heyet, Batman'da, Kültürel Mirası Koruma Komisyonu üyeleriyle görüştü. 
     Heyet sorumlusu Burçin Yeşiltepe, sivil toplum örgütlerinin, kültürel mirasın korunmasıyla ilgili olarak hazırladığı projeleri inceleyerek, bütçelerini değerlendireceklerini söyledi. 
     Yeşiltepe, projelerin son sunuş tarihinin 25 Haziran 2004 olduğunu belirterek, bu tarihe kadar projelerin GAP İdaresi Başkanlığı'na teslim edilmesi gerektiğini söyledi. 
     Yeşiltepe, Batman'da hazırlanan projelerde, genellikle restorasyon ve ev pansiyonculuğu üzerinde durulduğunu sözlerine ekledi. 
     
</TEXT>
</DOC>
