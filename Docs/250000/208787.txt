<DOC>
<DOCNO> 208787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/soneko02.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin en beğenilen şirketleri... 
</HEADLINE>
<TEXT>

     ''Türkiye'nin En Beğenilen Şirketleri 2003'' araştırmasında Arçelik birincilik, Vestel ikincilik, Koç Holding ise üçüncülük ödülüne layık bulundu. 
     İnsan kaynakları sektöründe faaliyet gösteren Adecco ile ekonomi dergisi Capital'in işbirliğiyle düzenlenen ve Trendgroup tarafından gerçekleştirilen ''Türkiye'nin En Beğenilen Şirketleri 2003'' araştırmasının ödül töreni, The Ritz Carlton Oteli'nde yapıldı. 
     Törenin açılışında konuşan Adecco Türkiye Yönetim Kurulu Başkanı Livio Manzini, 2003'ün birçok açıdan başarılı bir yıl olduğunu, hükümetin belli bir istikrar sağlayarak ve cesur ekonomik politikalardan ödün vermeden ekonomik dengeleri yerine oturttuğunu söyledi. 
     Başarının gerçek mimarının ise Türk özel sektörü olduğunu dile getiren Manzini, ''Dalgalı kur gözetmeden ihracatı rekor seviyesine getiren, savaş, terör, SARS dinlemeden ekonomik büyümeyi sağlayan Türk özel sektörü, ülkeye iyimserliği geri getirip, Türkiye'yi dünyada kalitesiyle, hizmetiyle ve fiyatıyla dikkate değer bir ülke haline getirmiştir'' dedi. 
     Emek piyasalarında da olumlu gelişme ve reformların yaşandığını, ancak yeterli olmadığını aktaran Manzini, ''Ücretlerdeki vergi yükü, bilhassa asgari ücrette hafifletilmelidir. SSK tabanının asgari ücretin üzerinde olması dünyada eşi görülmemiş bir durumdur'' diye konuştu. 
     
     ARÇELİK ÜÇÜNCÜ KEZ BİRİNCİ 
     Gecede Arçelik, üçüncü kez birincilik ödülü kazanırken, Türkiye'nin en beğenilen ikinci şirketi Vestel, üçüncü şirketi ise Koç Holding oldu. 
     Arçelik adına ödülü Genel Müdür Akagündüz Özdemir, Vestel adına İcra Kurulu Başkanı Ömer Yüngül, Koç Holding adına ise Kurumsal İletişim ve Dış İlişkiler Başkanı Hasan Bengü aldı. 
     Ayrıca, sektörlere göre Türkiye'nin en beğenilen şirketleri olarak da İstikbal Bellona, Shell, İş Yatırım, Garanti Bankası, Arçelik, Microsoft, Akçansa Çimsa, Borusan Çelik Grubu, Yapı Kredi Factoring, Vakko, Coca Cola, Pfizer, İpek Kağıt, DHL, Procter Gamble, Koç Finansal Kiralama, Hürriyet, Renault Mais, Carrefoursa, Korozo, Rafineri, Koç Allianz, Zorlu Tekstil, Turkcell, Eczacıbaşı Vitra ve Ülker ödüllendirildi. 
     
     ''TÜRKİYE'NİN EN BEĞENİLEN ŞİRKETLERİ'' 
     Saha çalışmalarına Mayıs ayında başlanan ve 6 ay süren araştırmada, bin 377 orta ve üst düzey yönetici anket formu doldurdu, 26 sektörden 524 şirket değerlendirmeye alındı. 
     Anketi yanıtlayan yöneticiler, ilk aşamada bir şirketi beğenilebilir kılan 18 kriterin önem derecelerini 1'den 10'a kadar uzanan bir ölçekte değerlendirdi. Ardından, Türkiye'de en beğendikleri şirket soruldu ve çalışmanın sağlıklı olması için kendi çalıştıkları şirketin adını vermeleri engellendi. 
     
</TEXT>
</DOC>
