<DOC>
<DOCNO> 211531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sontur04.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Eyüp Tansaş'ta çıkan yangında büyük maddi hasar var... 
</HEADLINE>
<TEXT>

     Eyüp'teki Tansaş mağazasında çıkan yangın sonucu, büyük çapta maddi hasar meydana geldi. 
     AA muhabirinin aldığı bilgiye göre, Silahtarağa Caddesi'ndeki mağazada, henüz belirlenemeyen bir nedenle gece yarısı yangın başladı. 
     Mağazanın girişini kaplayan alevler, kısa sürede içeriye yayılarak yapı malzemeleri satılan bölümü de etkisi altına aldı. 
     Olay yerine gelen Eyüp ve Alibeyköy itfaiye ekipleri yangını söndürmekte yetersiz kalınca, diğer ilçelerin itfaiye gruplarından da yardım istendi. 
     İtfaiye ekiplerinin bir bölümü alevleri söndürmek için kepenkleri ve camları kırarak içeriye girerken, bir bölümü de uzatılan merdiven aracılığıyla çatıdan su sıktı. 
     Söndürme çalışmaları sırasında mağazanın içerisine girilmesine engel olan bölümleri elektrikli testereyle keserek açan itfaiye ekipleri, alevleri kontrol altına alarak söndürdü. 
     Yangın sırasında oluşan yoğun duman ise mağazanın içinde söndürme çalışması yapan itfaiye ekiplerinin zor anlar yaşamasına neden oldu. 
     Yangın sonucu, Tansaş mağazasında büyük çapta maddi hasar meydana geldi. 
     Mağazanın güvenlik amiri Muttalip Beyan, yangının, bitişikte bulunan bir işyerinde başladıktan sonra Tansaş'a sıçramış olabileceğini belirterek, olayla ilgili araştırmaların sürdüğünü bildirdi. 
     
</TEXT>
</DOC>
