<DOC>
<DOCNO> 220081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sonspo24.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Cansun ve Alp Yalman da adaylığını açıkladı... 
</HEADLINE>
<TEXT>

     Galatasaray Kulübü'nün 20 Mart'ta yapılacak seçimli olağan genel kurul toplantısına 5 başkan adayıyla girilecek. 
     Mevcut başkan Özhan Canaydın'ın yanısıra, adaylıklarını daha önce açıklayan Yılmaz Toköz ve Turgay Kıran'ın ardından, eski başkan Mehmet Cansun ile eski başkan ve halen Canaydın yönetiminde yer alan Alp Yalman, olağan genel kurulda başkanlığa aday olduklarını bugün resmileştirdi. 
     Başkan adayları, kongrede kullanacakları oy pusulalarının renklerinin belirlenmesi için Beyoğlu Hasnun Galip Sokak'taki kulüp binasında gerçekleştirilen törene katıldı. 
     Toplantıya başkan adaylarından Mehmet Cansun'un yerine bir önceki yönetimde de yer alan Eren Talu katılırken, diğer 4 başkan adayı ise kendileri hazır bulundu. 
     Kongrede Özhan Canaydın kırmızı, Mehmet Cansun yeşil, Alp Yalman sarı, Turgay Kıran mavi, Yılmaz Toköz de gri renkli oy pusulaları ile yarışacak. 
     Başkan adayları, toplantı sonrası ortaya çıkan 5 başkan adayının Galatasaray'ın bölümüşlüğünün değil, bütünlüğünün simgesi olduğunu ifade etti. 
     Bu arada başkan adaylarından Turgay Kıran, genel kurula dek başkan adayları arasında birleşme olasılığının bulunduğunu belirtirken, toplantıya Alp Yalman ile birlikte gelmesi dikkati çekti. 
     Diğer yandan başkan Canaydın, gazetecilerin Fatih Terim ile ilgili sorularına yanıt vermedi. 

     
</TEXT>
</DOC>
