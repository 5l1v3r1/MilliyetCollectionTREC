<DOC>
<DOCNO> 234629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sondun30.html </URL>
<DATE> 2004/04/25/ </DATE>
<TIME> 15.55 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Çin radyosu Kıbrıs'ta tarihi fırsat kaçırıldı 
</HEADLINE>
<TEXT>

     Kamil Erdoğdu 

Çin Uluslararası Radyosu'nda, Kıbrıs'taki referandumlarla ilgili olarak yayınlanan yorumda, adada birleşme için ''tarihi bir fırsatın kaçırıldığı'' belirtildi. 
     38 dilde yayın yapan radyodaki yorumda, referandumların, hem Kıbrıs'ın bir bütün olarak AB'ye katılması, hem de Kıbrıs sorununun çözümü için ''bir şans'' olduğu, ortaya çıkan sonucun ise AB'nin 1 Mayıs'taki tarihi genişlemesi için ''bir eksiklik yaratacağı'' dile getirildi. 
     Rum yönetimi lideri Tasos Papadopulos'un Annan planını önce desteklediği, sonra ise ''hayır'' çağrısı yaptığı hatırlatılan yorumda, bu durum bir ''aldatmaca'' olarak nitelendi. Bunun, Rum kesimi ile AB arasındaki ilişkilerde gelecekte belirsizlik ve zorluklar yaratacağı belirtildi. 
     Referandumların sonuçlarının uluslararası toplumun arabuluculuk girişimlerini askıya almasına yol açacağı ifade edilen yorumda, Kıbrıs Rum ve Türk tarafı, Yunanistan, Türkiye, AB ve uluslararası toplumun daha uzun süre Kıbrıs sorunuyla karşı karşıya bulunacağı görüşü savunuldu. 
     
     TÜRK KESİMİ OLUMLU PUAN TOPLADI 

     Öte yandan, Çin'in resmi Yeni Çin Haber Ajansı Şinhua tarafından, Kıbrıs'taki referandumların sonuçlarıyla ilgili yayınlanan yorumda, Kıbrıs'ta Türk kesiminin, AB'ye katılamasa da ''referandumdaki olumlu tutumuyla siyasi açıdan puan topladığı'' görüşü dile getirildi. 
     Yorumda, AB ve ABD'nin ekonomik açıdan Türk kesimine daha esnek davranmalarının beklendiği ve uygulanan yaptırımların adım adım kaldırılması olasılığının büyük olduğu kaydedildi. 
     Rum kesiminin ise bu sonucun haklılığı için AB'yi ikna etmekte zorlanacağı belirtilen yorumda, Rum kesiminde hükümette bulunan partiler arasındaki ilişkilerin yeniden gözden geçirilmesi gerektiği savunuldu. 
     
</TEXT>
</DOC>
