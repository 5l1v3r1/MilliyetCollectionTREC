<DOC>
<DOCNO> 201341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sondun23.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da izmaritini yere atan yandı 
</HEADLINE>
<TEXT>

     Hollanda'nın Rotterdam kentinde 1 Ocak 2004'den itibaren, içtiği sigaranın izmaritini sokağa atanlara 46 euro, kül tablasını boşaltanlara ise 231 euro ceza verilecek. 
     Rotterdam Polisi sözcüsünün verdiği bilgiye göre, uygulama, yalnızca kent merkezinde geçerli olacak ve özellikle işyerlerine ait binalarının bulunduğu noktalarda polis ve bekçiler daha dikkatli davranacak. 
     Sözcü, ilgili yasalar uyarınca belirlenen yönetmeliklere göre, sokağın kirletilmesinin ceza gerektirdiğini, şikayetlerin artması üzerine bu uygulamanın başlatılmasının kararlaştırıldığını bildirdi. 
     1 Ocak'tan itibaren işyerlerinde yürürlüğe girecek sigara içme yasağı çerçevesinde, sigara içmek üzere özel yer ayırmayan işyerlerinin, personelini sigara içmek için sokağa göndermek isteyeceğini de dikkate aldıklarını belirten sözcü, cezanın herhangi bir uyarıya gerek görülmeden derhal verileceğini, bu konuda işyerlerine gerekli bilgilerin gönderildiğini ve vatandaşlara yönelik de aydınlatma çalışmalarının başlatıldığını söyledi. 
     İşyerlerinin pencerelerinden dışarıya izmarit atıldığının görülmesi durumunda da polis işyerine girerek ceza yazabilecek. 
     Sözcünün verdiği bilgiye göre, işyerlerinden sigara içmek üzere dışarıya çıkanlar, kül tablalarını yanlarında bulundurmak zorunda olacak. Kül tablasını sokağa döktüğü görülenlere ise 231 euro ceza yazılacak. Bu konuda özellikle otomobil sürücülerine dikkat edilecek. 
     
</TEXT>
</DOC>
