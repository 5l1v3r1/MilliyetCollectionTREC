<DOC>
<DOCNO> 249266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sonspo06.html </URL>
<DATE> 2004/06/19/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Trabzonspor Teknik Direktörü Herkes koşacak, topa ayağını koyacak 
</HEADLINE>
<TEXT>

     Emin Gürbüz bildiriyor 

Trabzonspor'un Gerede'de yaptığı yeni sezon hazırlık kampı günde çift antrenmanla sürüyor. 
     Kampın bugünkü bölümünde sabah yapılan antrenmanlarda futbolculara bazı testler uygulanırken, çalışma kondisyon ağırlıklı devam etti. 
     Teknik Direktör Ziya Doğan, kadro yapılarının şu anda 4'lü savunma sistemine çok uygun olduğunu söyledi. Doğan, şöyle konuştu 
     ''Libero oynayabilecek bir oyuncuyu takıma katabilirsek bazı maçlarda 3-5-2'ye dönebiliriz. Yeni sezonda kadromuz ve rakiplerimizin durumu felsefemizi belirleyecek en önemli unsur olacak. Ama herkesin bilmesi gereken bir şey var. Bu takımdaki herkes koşacak, topa ayağını koyacak ve herkes 90 dakikayı çok rahat çıkaracak.'' Doğan, transfer piyasasındaki rakamların yüksek olmasını eleştirerek, ''Trabzonspor bir oyuncuya talip olunca oyuncunun fiyatı 2 katına çıkıyor'' dedi. 
     Trabzonspor'un Adanaspor'dan transfer ettiği Serkan Bekiroğlu ise Şampiyonlar Ligi'ne yine Trabzonspor'da forma giyen abisi Volkan ile birlikte katılmanın sevincini yaşadığını vurgulayarak, şöyle konuştu 
     ''Adanaspor'dan hiçbir kırgınlık olmadan ayrıldım. Ben Adanalıyım. Adana'nın ekmeğini yedim. Fakat Trabzonspor'da oynamaktan mutluyum. Trabzonspor'a transferim Ziya Doğan hocamın gayretleriyle gerçekleşti.'' Volkan da kardeşinin transferine çok sevindiğini belirterek, ''Kardeşimin takıma kısa sürede uyum sağlayacağına inanıyorum. Transferde emeği geçen başta Ziya Doğan olmak üzere herkese teşekkür ediyorum'' diye konuştu. 
     
</TEXT>
</DOC>
