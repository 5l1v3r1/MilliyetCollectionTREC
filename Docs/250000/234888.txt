<DOC>
<DOCNO> 234888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/soneko10.html </URL>
<DATE> 2004/04/26/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Babacan FED'in faizleri artırması borç dinamiğimizi değiştirmez 
</HEADLINE>
<TEXT>

     IMF ve Dünya Bankası'nın ilkbahar toplantılarına katılmak üzere Washington'da bulunan Babacan, basın toplantısı düzenleyerek ABD'deki temasları hakkında bilgi verdi. 
     Babacan, temaslar sırasında, ABD Merkez Bankası FED'in faiz oranlarını yükseltmesi durumunda Türkiye'ye olası etkilerin de gündeme geldiğini belirterek, genel görüşün, bu tip bir değişimin ekonomik etkisinin sınırlı kalacağı yönünde olduğunu söyledi. Bakan Babacan, ''Tabii hiç etkilemez diye bir şey yok. Ama Türkiye, aynı konumdaki diğer ülkelere göre daha kuvvetli pozisyonda. Dış borçlanma faizlerinde değişim olacak belki, ama ekonomik programın temelini değiştirecek, borç dinamiğini değiştirecek bir durum yok. Bazı ülkeler bundan tedirgin, ama çok şükür Türkiye farklı bir noktada'' dedi. 
     IMF ile ilişkilerin rahatladığına işaret eden Babacan, 8. gözden geçirmede gerçekleştirilmesi gereken maddelerin sorulması üzerine, kısa vadeli konularda endişe edilecek bir şey olmadığını, eskiye oranla gözden geçirmelerin içeriklerinin hafiflediğini söyledi. Babacan, IMF ile ilk gözden geçirmelerde 100 sayfayı bulan niyet mektuplarının, son dönemde 6-7 sayfaya düştüğüne işaret etti. 
     Babacan, şimdi Türkiye'nin orta ve uzun vadeli planlara yöneldiğini, Türkiye'nin geleceğini konuşulduğunu, siyasi reformlar, AB ve 2005 sonrasının gündemde olduğunu belirtti. Bakan Babacan, AB'den tarih alınması durumunda yabancı yatırımların Türkiye'ye akacağını kaydetti. 

     
</TEXT>
</DOC>
