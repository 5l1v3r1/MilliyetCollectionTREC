<DOC>
<DOCNO> 213569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sonspo19.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzik UEFA, yerel bir organizasyon komitesinin kurulmasını istiyor 
</HEADLINE>
<TEXT>

     UEFA Asbaşkanı Şenes Erzik, 2004-2005 sezonundaki Avrupa Şampiyonlar Ligi finalinin İstanbul Atatürk Olimpiyat Stadı'nda yapılmasına karar veren UEFA'nın, bir an önce yerel bir organizasyon komitesinin kurulmasını istediğini söyledi. 
     Şenes Erzik, Digitürk Lig TV'de katıldığı bir programda, konuyla ilgili yöneltilen sorulara yanıt verdi. 
     Yerel bir organizasyon komitesinin kurulmasının UEFA'nın istediği koşullar arasında öncelikli olduğunu kaydeden Erzik, ikinci olarak ulaşım ve park alanları sorunlarının giderilmesinin beklendiğini bildirdi. 
     Organizasyon komitesinin toplanarak görev bölümü yapması gerektiğini anlatan Erzik, ''Şu andaki yolların yetersiz olduğunu biliyorlar. Bu konular hakkındaki bütün bilgiler Futbol Federasyonu aracılığıyla, UEFA'ya bizim toplantılarımıza gönderildi. Bir nevi taahhütname verildi, bu yollar yapılacak diye. Sonunda konunun uzmanları karar verecek. UEFA'nın diğer bir şartı da bu komitenin bir an önce kurulması. İlgili arkadaşların kiminle görüşeceğini bilmek istiyorlar'' diye konuştu. 
     
     UEFA, AY SONUNA DEK ALTYAPININ TAMAMLANMASINI İSTEDİ 

     UEFA, Atatürk Olimpiyat Stadı'nda yapılacak 2004-2005 sezonu Avupa Şampiyonlar Ligi finalinin organizasyon sorumlusu olarak Futbol Federasyonu'nu gösterdi. 
     Futbol Federasyonu'na UEFA tarafından gönderilen yazıda, şu taleplere yer verildi 
     ''UEFA Yönetim Kurulu'nun 4 ve 5 Şubat'ta Nyon'daki toplantısında, yerel organizason komitesinin organizasyonel yapısının şubat 2004 sonuna kadar oluşturulması, altyapı değişikliklerinin stada giriş ve boşaltım için gerekli yollar şubat 2004 sonuna kadar bitirilmesi ve bir güvenlik konseptinin şubat 2004 sonuna kadar hazırlanmış olması şartlarıyla, 2004-05 Avrupa Şampiyonlar Ligi finalinin İstanbul Atatürk Olimiyat Stadı'nda oynanmasına karar verilmiştir. Türkiye Futbol Federasyonu ,maçın organizasyonundan sorumlu olacaktır.'' Avrupa Şampiyonlar Ligi finali için görevli olan UEFA proje takımının Futbol Federasyonu ile kısa sürede bağlantıya geçeceği belirtilen açıklamada, ''Finalin organizasyonu için bir hareket planı ve toplantı programı oluşturmak amacıyla federasyonunuz, stat sahibi ve Team AG temsilcileriyle merkezimizde bir toplantı için tarih teklifleri sunulacaktır. UEFA Başkanı Lennart Johansson ve UEFA Yönetim Kurulu adına, federasyonunuzu bu önemli proje için tebrik ediyor, verimli bir işbirliğiyle çalışmak için sabırsızlanıyoruz'' denildi. 
     
</TEXT>
</DOC>
