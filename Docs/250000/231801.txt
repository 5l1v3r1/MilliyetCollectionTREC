<DOC>
<DOCNO> 231801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sontur39.html </URL>
<DATE> 2004/04/15/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
İkinci kez askere çağırılan gencin delili "askerlik fotoğrafları"... 
</HEADLINE>
<TEXT>

     Kahramanmaraş'ın Elbistan İlçesi'nde ikinci kez askere çağrılan Hasan Aşık, mahkemeye delil olarak, askerlik yaparken çektirdiği fotoğrafları verdi. 
     Nüfus Müdürlüğü'nce nüfus kütüğüne iki kez kaydedilmesi nedeniyle yeniden askere çağrılan Hasan Aşık, yanlışlığın düzeltilmesi için Afşin Asliye Hukuk Mahkemesi'ne açtığı davanın bugün yapılan ilk duruşmasında ifade verdi. 
     Duruşmada, ikinci kez askere çağrılmasının, Nüfus Müdürlüğü çalışanlarının hatasından kaynaklandığını savunan Hasan Aşık, askerliğini yaptığını ispat etmek amacıyla mahkemeye delil olarak terhis belgesi ve askerde çektirdiği fotoğrafları gösterdi. Aşık'ın terhis belgesi ve fotoğrafları, dava dosyasına konuldu. 
     Hasan Aşık'ın gösterdiği tanıkların da dinlendiği duruşma, Nüfus İdaresi'ndeki doğum tutanaklarının incelenmesine karar verilerek, ileri bir tarihe ertelendi. 
     Aşık, askerliğini yaptığı halde asker kaçağı olarak arandığını ifade ederek, ''Ailemin, Hasan Aşık adında bir tek oğlu var ve o da benim. Ancak beni farklı tarihlerde 2 kez nüfusa kaydetmişler. Hiçbir resmi işlem yapamıyorum'' dedi. 
     
</TEXT>
</DOC>
