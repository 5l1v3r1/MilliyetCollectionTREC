<DOC>
<DOCNO> 244835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonyas10.html </URL>
<DATE> 2004/06/02/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İlaç kullanırken greyfurt suyu içmeyin... 
</HEADLINE>
<TEXT>

     Uludağ Üniversitesi UÜ Ziraat Fakültesi Gıda Mühendisliği Bölümü Başkanı Prof. Dr. Utku Çopur, '''Greyfurt suyu bazı ilaçlarla etkileşime girerek ölümle sonuçlanabilen yan etkiler oluşturmaktadır'' dedi. 
     Çopur, son yıllarda gerçekleştirilen araştırmaların, greyfurt suyunun bazı ilaçların etkilerini artırdığını ve ölümle sonuçlanabilecek yan etkiler ortaya çıkardığını gösterdiğini belirterek, bu nedenle, ilaç kullanan kişilerin greyfurt suyu içmemelerinin önerildiğini söyledi. 
     İlaçların bağırsaklardaki ve karaciğerdeki enzimlerle parçalanarak vücuttan atıldığını ifade eden Çopur, ''Greyfurt suyu, bazı ilaçlarla etkileşime girerek ölümle sonuçlanabilen yan etkiler oluşturmaktadır. Bağırsaklarda enzim, greyfurt suyu içince yok olmakta ve bu nedenle de ilacın parçalanması geciktiğinden kanda birikmekte ve sonuçta ilaç zehirlenmesine neden olabilmektedir'' dedi. 
     Greyfurt suyunda bulunan ve böyle durumlara neden olan bileşenlerin miktarının greyfurtun cinsi, depolanma ve işlenme koşullarına göre değiştiğini kaydeden Çopur, şöyle konuştu 
     ''Çalışmalar, bir bardak greyfurt suyunun yaklaşık 250 mililitre ilaçlarla olumsuz etkileşim göstermeye yettiğini, ilaçla beraber greyfurt suyu içmenin veya greyfurt suyu içtikten 12 saat sonra bile ilacı almanın bu etkiyi ortadan kaldırmadığını göstermiştir. Kimi tansiyon ilaçlarının greyfurt suyu içen kişilerin kanlarında anormal derecede yüksek düzeylere ulaştığı, kolesterol düşürücü ilaçların kan düzeylerinin 2-16 kat arttığı, antihistaminik ilaçların greyfurt suyu ile birlikte kalbe zarar verdiği, çalışma sonuçlarından bir kaçıdır.'' Mevcut verilerin, ilaç kullanan kişilerin greyfurt suyu içmemeleri gerektiğini ortaya koyduğunu ifade eden Çopur, şunları kaydetti 
     ''İşin ilginç diğer bir yanı ise ilaçların kan dolaşımındaki etkisini arttırma özelliğiyle, belki ileride ilacın dozunu azaltarak ve greyfurt suyu veya içindeki etken maddeyi birlikte alarak daha ekonomik bir şekilde hastalık tedavi olanakları sağlama olasılığının ortaya çıkmasıdır. Böylece, hem greyfurt suyunun besleyici öğelerinden mahrum kalınmamış hem de ilaçlarla olumsuz etkileşimi ortadan kaldırılmış olacaktır'' diye konuştu. 

     
</TEXT>
</DOC>
