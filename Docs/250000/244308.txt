<DOC>
<DOCNO> 244308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/dunya/axdun02.html </URL>
<DATE> 2004/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Cidde'den KKTC'ye destek 
</HEADLINE>
<TEXT>


Dışişleri Bakanı Gül'ün Cidde'de görüştüğü Suudi muadili El Faysal, "Türkiye ve KKTC her türlü desteği hak ediyor" dedi 

UTKU ÇAKIRÖZER Ankara 


İsrail'e, geçen hafta ağır eleştiriler yönelten AKP hükümeti, Arap dünyasında Türkiye lehinde oluşan olumlu havanın "meyvelerini toplamak" için harekete geçti. Suudi Arabistan'a giderek Suudi Dışişleri Bakanı Suud El Faysal ile bir araya gelen Dışişleri Bakanı Abdullah Gül, hem KKTC'nin izolasyondan kurtarılması hem de Türkiye'nin İslam Konferansı Örgütü İKÖ Genel Sekreterliği için gösterdiği adaya destek verilmesi taleplerini iletti. Mısır'ı da ziyaret edeceği açıklanan Gül, Cidde'de El Faysal ile bir araya geldi. Görüşmeden sonra soruları yanıtlayan Gül, Kıbrıs'la ilgili alınacak kararlarda Faysal'dan destek istediğini ve Faysal'ın da, "Türkiye ve KKTC'nin her türlü desteği hak ettiğini" net bir şekilde açıkladığını belirtti. 
Görüşmede İKÖ Genel Sekreteri seçimi konusunda Türk aday Ekmelettin İhsanoğlu için destek istediğini de kaydeden Gül, "İKÖ'ye Türk bir genel sekreter sadece Asya'yı değil, Avrupa'yı da temsil edecektir" diye konuştu. 
Suudi Arabistan'ın Türk adaya destek vereceğine ilişkin bir taahhütte bulunup bulunmadığının sorulması üzerine Gül, ülkelerin tavırlarının yavaş yavaş ortaya çıktığını belirterek, Suudi Arabistan'ın da İhsanoğlu'na sempatiyle baktığını, ancak şu anda kesin bir şey söylemek için erken olduğunu kaydetti. 
Gül, Faysal'a Suudi Arabistan'daki son terörist saldırılardan duyduğu üzüntüyü ve başsağlığı dileklerini aktardığını da belirterek, iki ülke arasında terörle mücadele konusunda işbirliği anlaşması yapılabileceğini ifade etti. 


</TEXT>
</DOC>
