<DOC>
<DOCNO> 232255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sondun28.html </URL>
<DATE> 2004/04/17/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Madrid'deki saldırla ilgili 4 kişi daha gözaltına alındı... 
</HEADLINE>
<TEXT>

     İspanya'nın başkenti Madrid'de geçtiğimiz 11 Mart tarihinde meydana gelen bombalı terör saldırılarıyla bağlantılı olarak 4 kişinin daha gözaltına alındığı açıklandı. 
     Polis kaynaklarından verilen bilgilerde, saldırıların sorumluları arasında olduğu şüphesiyle aranan Bosnalı Sanel Sjekirica'nın, polise teslim olduğu bildirildi. İsveç'ten dün akşam Madrid'e dönen Sjekirica'nın Barajas Havaalanı'nda yakalanarak gözaltına alındığı belirtildi. 
     Bosnalı gencin bir arkadaşını ziyaret etmek için İsveç'te bulunduğu ve Madrid'e gelmeden önce polisi arayarak teslim olacağını söylediği ifade ediliyor. 10 yıl önce ailesiyle birlikte İspanya'ya göçen Sjekirica'nın 192 kişinin ölümüne yol açan terör saldırısıyla direkt bağlantısının olmadığı ancak saldırıyı organize eden, gerçekleştiren teröristleri tanıdığı ileri sürülüyor. 
     Yetkililer, ilk ifadesi Canillas Polis Karakolu'nda alınan Sjekirica'nın pazartesi gününe kadar burada gözaltında tutulup daha sonra Ulusal Mahkeme Hakimi Juan Del Olmo tarafından soruşturulacağını kaydetti. 
     Geçen hafta hakkında arama emri çıkarılan Sjekirica'nın fotoğrafı İçişleri Bakanlığı tarafından da basına dağıtılmıştı. 11 Mart saldırılarını gerçekleştiren teröristlerden dinamitleri temin edenlerin yaşadığı Gijon kentindeki Teknik Mühendislik Okulu'na kayıtlı bulunan Bosnalı gencin, 3 Nisan'da Leganes'deki evde kendilerini patlatarak intihar eden teröristlerle telefonla konuştuğu belirtiliyor. 
     Öte yandan Madrid'de de 1'i Fas, 1'i Suudi Arabistan, 1'i Mısır vatandaşı olan 3 kişinin daha göz altına alındığı ifade edildi. 
     
</TEXT>
</DOC>
