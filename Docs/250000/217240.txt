<DOC>
<DOCNO> 217240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sontur21.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP Gaziantep İl Başkanı Maçtaki olaylarla ilgimiz yok 
</HEADLINE>
<TEXT>

     Gaziantepspor ile Fenerbahçe arasında oynanan karşılaşma sırasında çıkan olayları ''provoke etmekle'' suçlanan AK Parti Gaziantep İl Başkanı Ökkeş Eruslu, Gaziantepspor-Fenerbahçe maçı sırasında ve sonrasında çıkan olaylarla ilgili olarak partilerinin hiçbir ilgileri olmadığını söyledi. 
     Eruslu, düzenlediği basın toplantısında, maç sırasında bazı taraftarların Gaziantepspor yönetimi ve Kulüp Başkanı Celal Doğan aleyhine tezahürat yapıp, koltukları ateşe verdiklerini televizyondan öğrendiklerini belirtti. 
     Teşkilat olarak bu maçta olmadıkları halde, Gaziantepspor Kulübü Başkanı Celal Doğan'ın çıkan olaylarla ilgili olarak partilerini hedef alan açıklamalarda bulunduğunu ve bazı televizyon kanallarında bu yönde yayınlar yapıldığına dikkat çeken Eruslu, şöyle konuştu 
     ''Partimizin, bu gibi hadiselerle ne uzaktan, ne de yakından alakası yoktur. Zaten, teşkilatımızdan hiç kimse de bu maçta yoktu. Maçtaki üzücü olayları, televizyonlardan öğrendik. Biz isteriz ki Gaziantepspor, Türkiye'nin en başarılı takımı olsun. Parti olarak kentimizin ve Türkiye'nin sporda, ekonomide ve her alanda gelişmesi ve kalkınması için çalışan siyasi bir partiyiz. Hedefimiz bellidir, hiç kimse bizim bu hedefe ulaşmamıza engel olamaz.'' AK Parti Gaziantep Büyükşehir Belediye Başkan Adayı Asım Güzelbey ise Gaziantepspor'un Fenerbahçe'ye farklı yenilmesine ve bu maç sırasında çıkan olaylara kendilerinin de üzüldüğünü ifade etti. 
     Bu önemli maç sonrasında, AK Parti'yi ima edip suçlayıcı açıklamalar yapılmasının gerçekçi olmadığını kaydeden Güzelbey, şu görüşleri dile getirdi 
     ''Seyirci, yeri gelir bir kulüp başkanını över, yeri gelir eleştirir. Bu seyircinin en demokratik hakkıdır. Bu konuda, partimize yönelik suçlayıcı açıklamalar gerçekleri yansıtmıyor. Benim ve partimin, bu tip olaylarla ilgisi olamaz. Biz de bu farklı yenilgi için çok üzüldük. 
     Ben, yıllarca Gaziantepspor'da as başkanlık görevinde bulundum, sakatlanan sporcuları tedavi ettim. Bu takımın başarısı için elimden geleni yaptım. Yapmaya da devam ederim. Eğer, Gaziantepspor başarısız olursa, şimdiki başkandan daha fazla ben rahatsız olurum. Spora siyaset bulaştırılmamalıdır, bulaştıranlar zarar görür. Bu arada, Gaziantepspor seyircisi Roma maçına layık değildir anlayışı da doğru değildir. Bu konuda, mesaj verilip, taraftara tepeden bakan bir anlayış sergilenmeye çalışılıyor.'' Güzelbey, statta koltuklar yanarken itfaiyenin müdahalede geciktiğini de savunarak, şöyle devam etti 
     ''Gaziantepspor-Fenerbahçe maçı sırasında, bazı seyirciler, koltukları ateşe verip yangın çıkarttılar. Ancak, her nedense, Gaziantep Büyükşehir Belediyesi'ne ait itfaiye araçları yangına 15 dakika sonra müdahale edebildiler. Ambulanslar da olay yerine gelmekte gecikti. Bilindiği gibi Gaziantepspor Kamil Ocak Stadı, 49 yıllığına Gaziantepspor'a kiralık olarak verildi. 
     Bu gecikmenin sorumlusu bellidir. Belediye hizmetlerinin çok iyi olduğunu söyleniyor ama statta çıkan bir yangına 15 dakikalık gecikmeyle müdahale edilebiliyor.'' Güzelbey, Gaziantepsporlu taraftarları Perşembe günü oynanacak olan Gaziantepspor-Roma maçına davet ettiklerini de sözlerine ekledi. 

     
</TEXT>
</DOC>
