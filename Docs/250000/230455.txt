<DOC>
<DOCNO> 230455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sontur22.html </URL>
<DATE> 2004/04/11/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Nejat Uygur Sabancı'nın hayatını oynayacaktım. Oyunun ismi İnsansa 
</HEADLINE>
<TEXT>

     Sabancı ailesine taziye ziyaretleri sürüyor. 
     Eski Başbakanlardan Mesut Yılmaz ile kardeşi Turgut Yılmaz ve eşleri, Sabancı Center'a gelerek aileye başsağlığı dilediler. 
     Harp Akademileri Komutanı Orgeneral Faruk Cömert de Sabancı ailesine taziye ziyaretinde bulundu. 
     Sabancı Center'daki taziye ziyaretine gelenler arasında, işadamları Ahmet Nazif Zorlu, Cefi Kamhi, Aydın Doğan, Kadir Has, Halis Toprak, Hüsamettin Kavi ve Mehmet Ali Yalçındağ da bulunuyor. 
     İşadamı Kadir Has, bugünün büyük bir matem günü olduğunu ifade ederek, ''Allah rahmet eylesin. Gitti, gelmemek üzere gitti. Allah'tan dilerdim ki, yarım saatliğine, bir saatliğine gelsin, kendisini seven bu halkı görsün'' dedi. 
     
     ''ONUN HAYATINI OYNAYACAKTIM'' 

     Ziyaretçilerden tiyatro sanatçısı Nejat Uygur ise duygularını şöyle dile getirdi 
     ''Her zaman şaka yapıyordu. Yine yaptı. Birşeyi çok istiyordum O'nun hayatını oynayacaktım. Oyunun ismi, İnsansa . Ama rahatsızlığımdan dolayı provalara başlayamadım. Size söz veriyorum. Ne pahasına olursa olsun, İnsansa'nın galasını yapacağım. En kısa yoldan insanlığın tarihi Sakıp Sabancı.'' Tiyatro sanatçısı Üstün Asutay da, ''Allah'a şükrediyorum ki, sahnede O'nu canlandırdım. Herkesin başı sağolsun'' dedi. 
     İlhan Kesici de, Sakıp Sabancı'nın kendisine son yazdığı kitabı gönderdiğini belirterek, Türkiye'nin sanayisindeki gelişiminin 1980'lere kadar olan dönemini Sabancı'nın hayatında görmenin mümkün olduğunu söyledi. 
     İstanbul Kültür ve Sanat Vakfı İKSV Başkanı Şakir Eczacıbaşı ise Sabancı'nın çok yardımsever bir kişi olduğunu vurguladı. 
     Taziye ziyaretinde bulunanları Sakıp Sabancı'nın yeğeni Türk Sanayicileri ve İşadamları Derneği TÜSİAD Yönetim Kurulu Başkanı Ömer Sabancı uğurladı. 
     
</TEXT>
</DOC>
