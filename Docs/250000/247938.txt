<DOC>
<DOCNO> 247938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/guncel/gun01.html </URL>
<DATE> 2004/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli'ye by-pass 
</HEADLINE>
<TEXT>


MHP liderinin, kalbe giden damarlarından tıkalı olan 4 tanesi, dün ameliyatla değiştirildi. Yoğun bakımda tutulan Bahçeli'nin durumu iyi 

ANKARA Milliyet 

MHP Genel Başkanı Devlet Bahçeli, dün by-pass ameliyatı oldu. Eski Sağlık Bakanı Osman Durmuş'un refakat ettiği Bahçeli'nin sağlık durumunun iyi olduğu öğrenildi. 
Bahçeli, önceki gün rahatsızlanması üzerine Ankara Atatürk Araştırma ve Eğitim Hastanesi'ne yatırıldı. Yapılan muayene ve tetkikler sonrasında kalbe giden 4 damarında tıkanıklık olduğu tespit edilen Bahçeli için operasyon yapılmasına karar verildi. 
Eski Bakan Durmuş'un refakatinde 17.30 sıralarında by-pass ameliyatına alınan Bahçeli'ye başarılı bir operasyon gerçekleştirildiği öğrenildi. 
Bahçeli'nin ameliyatı için Atatürk Araştırma ve Eğitim Hastanesi doktorlarının yanı sıra Yüksek İhtisas Hastanesi'nden doktor ve ekipman desteği alındı. Ameliyatla tıkalı olan 4 damarı değiştirilen Bahçeli'nin sağlık durumunun iyi olduğu ve yoğun bakımda tutulduğu öğrenildi. Günde 2 paket sigara içen ve bu nedenle de sık sık uyarılan Bahçeli'nin bir süre önce de Güven Hastanesi'nde anjiyo olduğu öğrenildi. 


</TEXT>
</DOC>
