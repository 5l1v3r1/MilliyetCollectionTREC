<DOC>
<DOCNO> 229627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/soneko36.html </URL>
<DATE> 2004/04/08/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Tarım Bakanı Kaçak et ve hayvan girişi olduğunu sanmıyorum 
</HEADLINE>
<TEXT>

     Tarım ve Köyişleri Bakanı Sami Güçlü, Türkiye'ye fiyatlar üzerinde etki yapacak kadar kaçak hayvan ve et girişi olmadığını belirterek, ''Ama bu olayın spekülatif boyutu ve etkisi daha fazla'' dedi. 
     Güçlü, Türkiye'ye kaçak hayvan ve et girişi olduğu yolundaki iddialar üzerine düzenlediği basın toplantısında, kurbanlık olarak beslenen 80 bin hayvanın satılamayarak besicilerin elinde kalmasının, bu tür spekülatif söylentileri artırdığını söyledi. Türkiye'deki et ve hayvan fiyatlarının, çevresindeki ülkelerden yüzde 25 daha yüksek olduğuna işaret eden Bakan Güçlü, bunun da kaçakçılık konusunda cazip bir ortam yarattığını vurguladı. 
     Kaçak et ve canlı hayvan girişi konusundaki iddialar üzerine, durumu görüşmek üzere, bazı illerdeki besici örgütleri, büyük özel sektör firmaları ve ilgili kamu kuruluşlarının temsilcilerinin katılımı ile hafta başında bakanlıkta bir toplantı düzenlediklerini açıklayan Bakan Güçlü, sorunların takibi ve çözümü için, ilgili kurumların temsilcilerinden bir çalışma grubu oluşturulmasına karar verildiğini bildirdi. 
     Türkiye'de, hayvancılıkta girdi maliyetlerinin yüksek olduğunu belirten Bakan Güçlü, son dönemlerde, mısır, arpa, saman, slaj ve konsantre yem fiyatlarının ortalama yüzde 45-50 artmasına karşın, hayvan kesim fiyatlarının Mart ayı itibariyle son bir yılda hemen hemen aynı kaldığına, hatta Mart ayında yüzde 10 düştüğüne işaret etti. 
     Bu yılın ilk Ocak-Mart döneminde karkas fiyatlarının yüzde 23 azalarak, 8.2 milyon TL-kg'dan 6.3 milyon TL-kg'a düştüğünü kaydeden Bakan Güçlü, şöyle devam etti 
     ''Fiyatların artmamasında kaçak hayvan ve et girişinin etkili olduğu söyleniyor. Bizim, iddialar üzerine yaptığımız incelemelerde, bu yönde bir tespitimiz yok. Hadisenin spekülasyon etkisi, gerçeğini aştı. Belli bir miktar kaçak giriş olabilir, yoktur denemez. Ama fiyatlar üzerinde baskı yapacak miktarda giriş olduğunu sanmıyorum. Piyasanın, sistemin bu durumu yarattığını düşünüyorum. Hasat dönemlerinde tarafların çıkarları birbirinden farklı. Üretim fazla olunca, fiyatların oluşumu konusunda farklı tavırlar gösteriyorlar. Kurbanlık için beslenen 80 bin hayvanın elde kalmasının bir izahı gerekiyordu. Böylece kolay bir izah yapıldı.'' Bakan Güçlü, erken kuzu kesiminin devam etmesinin, ayrıca sektörde sorun yaşanırken Et ve Balık Ürünleri A.Ş'nin EBÜAŞ alım fiyatlarını 7.2 milyon liradan 6.7 milyon liraya düşürmesinin ve bazı yerlerde alımları durdurmasının da sıkıntıyı derinleştirdiğini vurguladı. Güçlü, EBÜAŞ'nin sektördeki payının düşük olmasına karşın, fiyatların belirlenmesinde hala etkili olduğunu kaydetti. 
     
     ''DEVLETİN GÜCÜNÜ GÖSTERECEĞİZ'' 
     Kaçak et ve hayvan girişi konusunda bakanlık bünyesinde, ilgili kesimlerin katılımı ile bir çalışma grubu oluşturduklarını açıklayan Bakan Sami Güçlü, şöyle devam etti 
     ''Çalışma programımızı da belirledik. Kaçak girişi önce belirleyecek, sonrada önleyici tedbirler alacağız. Bu konuda devletin gücünü göstereceğiz. Sorumluluğu emniyete veya başka kurumlara atmıyoruz. Ama işbirliği yapacağız. İthalat zaten yasak. Kurallar uygulanacak. Gerekirse kaçak girişler konusundaki müeyyideler yeniden gözden geçirilebilir. Kaçak giriş konusunda belirsizliği ortadan kaldırmak lazım. Varsa, tespit etmek, yoksa da bu spekülasyonun fiyatlar üzerindeki baskısını ortadan kaldırmak lazım.'' Bakan Güçlü, kaçak hayvan ve et girişi ile mücadele konusunda şimdiye kadar bir ihmal olup olmadığı yönündeki bir soru üzerine de, her sektörde kaçakçılıkla ilgili sorun yaşandığına işaret ederek, ''Kaçak giriş yoktur, demek zor. Ama bir bütün olarak sorun var'' dedi. 
     
     ''TÜKETİM DÜŞÜYOR, MALİYET ARTIYOR, MÜDAHALE GEREKLİ'' 
     Türkiye'de yılda ortalama 1 milyon ton et tüketildiğini, bunun giderek azaldığını anlatan Bakan Güçlü, kişi başına 13-14 kg olan yıllık et tüketiminin de gelişmiş ülkelerin oldukça altında kaldığını belirterek, şöyle devam etti 
     ''Sorun da buradan kaynaklanıyor. Bir taraftan üretim maliyeti artıyor, bir taraftan tüketim düşüyor. Üretim maliyetlerini dikkate alarak alım fiyatlarının belirlenmesi, üreticinin de tüketicinin de mağdur edilmemesi için bir müdahaleye gerek var. Gerektiğinde sübvansiyon da olabilir. Üreticinin korunması, tüketiciye sağlıklı gıda sunulması açısından konu piyasaya bırakılamaz. Hadiseye yeniden bakılmalı. EBÜAŞ veya başka bir kurum, regülasyon konusunda bir yapı oluşturulmalı. Üretici Birlikleri Yasası çıkarılmalı.'' Bakan Güçlü, bir soru üzerine EBÜAŞ ve SEK'in erken özelleştirildiğini belirtirken, EBÜAŞ'nin bugünkü haliyle regülasyon kurumu fonksiyonunu yerine getiremeyeceğini söyledi. 
     Güçlü, regülasyon kurumunun kurulmasının, sektörün kayıt altına alınması, kaçak kesimlerin önlenmesinde de yararlı olacağına işaret etti. Girdi maliyetlerinin, vergi indirimi dahil düşürülmesi için çalışmaların hızlandırılacağını, devletin sektörle ilgili alacağı tedbirlerin en kısa sürede açıklanarak uygulanacağını anlatan Bakan Güçlü, yem fiyatlarının düzenlenmesi amacıyla, ''arpa, yulaf, mısır ve buğdayın fonsuz besicilere tahsis edilmesi, ekmeklik vasfı kalmamış buğdayın yemde kullanılması'' gibi çalışmalar yapılacağını da kaydetti. 
     Hükümet olarak hayvancılık sektörüne büyük önem verdiklerini de belirten Bakan Güçlü, hayvancılık teşviklerinin tutarını son 3 yılda 75 trilyon liradan 150 trilyon liraya, bu yıl da 400 trilyon liraya yükselttiklerini, ayrıca cari faizin yüzde 40 altında faizle hayvancılık kredisi kullanılmasına olanak sağladıklarını anlattı. 
     
     DOMUZ ÇİFTLİKLERİNE DENETİM 
     Bir soru üzerine domuz çiftliklerinin durumu konusunda da bilgi veren Bakan Sami Güçlü, halen 11 ilde 25 domuz çiftliği, bu çiftliklerde de 6 bin 900 hayvan bulunduğunu, bu hayvanlardan 6'ünün kesildiğini söyledi. 
     Şimdiye kadar 1 işletmeye ruhsal verildiğini, ruhsatsız çalışanların durumunun iyileştirilmesi için de süre tanındığını anlatan Bakan Güçlü, şöyle devam etti 
     ''Gerekli şartları oluşturmayan işletmeler kapatılarak hayvanları kesilecek. Etleri soğuk hava depolarında muhafaza edilecek. Üretilen, kesilen hayvanların etleri, kg bazında takip edilecek. İki kesimhane domuzlar için tahsis edildi.'' 
     
</TEXT>
</DOC>
