<DOC>
<DOCNO> 245656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sonyas20.html </URL>
<DATE> 2004/06/05/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Harem Otogarı'nda yolsuzluk iddası... 
</HEADLINE>
<TEXT>

     Harem Otogarı'ndan çıkan otobüslerden alınan ''çıkış ücretleri'' karşılığında aynı seri numaralı makbuzların kesildiği iddiasına ilişkin soruşturma kapsamında 3 kişi tutuklandı. 
     AA muhabirinin aldığı bilgiye göre, Üsküdar Cumhuriyet Başsavcılığı, Harem Otogarı'ndan çıkış yapan otobüslerden alınan ücret karşılığı verilen makbuzların seri numaralarının aynı olduğu iddiaları üzerine inceleme başlattı. 
     Başlatılan soruşturma çerçevesinde, daha önce Üsküdar Belediyesi'nde İşletmeler Müdürü olarak görev yaptığı ifade edilen Ahmet Caner M. ile aynı dönemde İşletmeler Müdürlüğü'nde çalıştıkları belirtilen Halil K ve Kamil B, bir matbaacı ile 6 gişe görevlisi gözaltına alındı. 
     Üsküdar İlçe Emniyet Müdürlüğü'nde sorguları yapılan 10 kişi, Üsküdar Cumhuriyet Başsavcılığı'na sevk edildi. 
     Cumhuriyet Savcısı, sorgulanan zanlılar tutuklanmaları istemiyle nöbetçi mahkemeye gönderildi. Ahmet Caner M, Halil K. ve Kamil B. tutuklanarak cezaevine gönderilirken, diğer 7 kişi ise serbest bırakıldı. 
     Ahmet Caner M'nin, ''konuyla ilgisinin olmadığını ve kendisine komplo kurulduğunu'' ileri sürdüğü öğrenildi. 
     Bu arada, Harem Otogarı'nın çıkış noktasında iddiaların ardından yazar kasa uygulamasına geçildiği ve noktanın işletmesinin Üsküdar Belediyesi'nin Hesap İşleri Şefliği'ne verildiği ifade edildi. 
     Öte yandan, Üsküdar Belediye Başkanı Mehmet Çakır, AA muhabirine yaptığı açıklamada, gelen duyumların ardından konunun üzerine giderek araştırma yaptıklarını ve adli makamlara başvurduklarını kaydetti. 
     
</TEXT>
</DOC>
