<DOC>
<DOCNO> 247272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/guncel/gun04.html </URL>
<DATE> 2004/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Haliç'e silbaştan 
</HEADLINE>
<TEXT>


Atıklarla kirlenen ve kokmaya başlayan Haliç'te yeniden tarama yapılacak 

İSTANBUL Milliyet 

İstanbul Büyükşehir Belediye Başkanı Kadir Topbaş, atık malzemenin yağmur suyuyla aktığı Haliç'te yeniden tarama yapılacağını söyledi. 
Topbaş, Haliç'te bazı noktalarda fabrikaların sanayi atıklarını kaçak olarak derelere deşarj ettiklerini ve burada biriken atık malzemenin yağmurla birlikte Haliç'e akarak kokuya neden olduğunu bildirdi. Topbaş, "Dere ağızlarında oluşan ve Haliç'te de biriken bu malzemenin temizlenmesi gerekiyor. 15 - 20 gün içinde bir tarama aracı, Haliç'i yeniden taramaya başlayacak" diye konuştu. 
İSKİ Genel Müdürü Dursun Ali Çodur da, Haliç'teki sıkıntının nedenlerinden birinin Güney Haliç Kolektörü olarak bilinen ve Yenikapı'ya gelen tünellere yağmur suyunun da bağlanması nedeniyle sistemin bu debiyi kaldırmaması olduğunu söyledi. 
Çodur, 2. nedenin ise yıllardan beri dere yataklarına bir sürü atık malzemenin kaçak olarak atılması olduğunu bildirdi. Çodur, kış gelmeden temizliği bitirmek istediklerini sözlerine ekledi. 


</TEXT>
</DOC>
