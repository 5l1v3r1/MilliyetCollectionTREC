<DOC>
<DOCNO> 203378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/son/sondun08.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat Denktaş'ın çözümsüzlük politikası sandığı hapsoldu 
</HEADLINE>
<TEXT>

     KKTC'de geçen pazar günü yapılan genel seçimlerden birinci parti olarak çıkan Cumhuriyetçi Türk Partisi-Birleşik Güçler CTP-BG , seçim başarısını şölenle kutladı. 
     CTP-Birleşik Güçler Genel Başkanı Mehmet Ali Talat, Lefkoşa Atatürk Spor Salonu'nda düzenlenen ''Yeni Kıbrıs Şöleni''nde yaptığı konuşmada, Cumhurbaşkanı Rauf Denktaş'ın ''çözümsüzlük politikalarının Kıbrıs Türk halkının iradesiyle sandığa hapsolduğunu'' iddia etti. Talat, ''Bize düşen, çözümsüzlük politikasının yeniden dirilmesini engellemek, Mayıs'a kadar çözümü sağlamak için Annan planı temelinde görüşmelerin başlamasını gerçekleştirecek iktidarı ele almaktır'' dedi. 
     Halkın çözüm isteğini sandığa yansıttığını, CTP-Birleşik Güçler'i birinci parti yaptığını ifade eden Talat, CTP'nin eski liderleri Ahmet Mithat Berberoğlu ve Naci Talat gibi isimleri anarak, ''Keşke onlar da bizlerle olsaydı da yaşananları görebilselerdi'' diye konuştu. Talat, ''Tümüne söz veriyoruz Barış için, demokrasi için, Kıbrıs Türk halkını dünyayla bütünleştirmek için CTP-Birleşik Güçler yoldadır ve buna mutlaka ulaşacaktır'' ifadesini kullandı. 
     
     '' FELSEFESİ YANLIŞTIR DEMEK YANLIŞ FELSEFEYİ GÖSTERİR'' 
     Mehmet Ali Talat, ''seçim öncesinde Annan planını şeytanlaştıran Denktaş'tan seçim sonrasında görüşmeler için zemin hazırlamasını beklediklerini, bunu kendisine de söylediklerini'' belirterek, ''ancak Denktaş'ın hala 'Annan planı zemininde görüşmelerin yanlış olacağından' bahsedip 'planın felsefesinin yanlış olduğunu' ileri sürdüğünü'' kaydetti. 
     Talat, ''halbuki Annan planının felsefesinin, Kıbrıs Türk halkının bunca yıldır verdiği mücadelede geldiği noktada, kurucu devlet ve kendi yetkilerini egemen olarak kullanması açısından yararlı olduğunu'' savundu. 
     ''Annan planında devlet yok, egemenlik yok'' iddialarının gerçek dışı olduğunu söyleyen Talat, '' Planın felsefesi yanlıştır demek, yanlış felsefeye sahip olduğumuzu gösterir'' dedi. Talat, halka sorulacağını unutmadan planın görüşülmesi gerektiğini kaydetti. 
     Mehmet Ali Talat, ''yasal nedenlerle Denktaş'ın görüşmeciliği sürdürmemesi gerektiğini'' yineleyerek, ''anayasaya göre cumhurbaşkanının yaptıklarından sorumlu tutulamayacağını, yani Kıbrıs Türk halkının geleceğiyle ilgili bir anlaşmayı görüşüp onaylayamayacağını'' belirtti. 
     Talat, Denktaş'ın görüşmecilik yetkisi olmadığı yönündeki ısrarlarını sürdüreceklerini söyledi. 
     
</TEXT>
</DOC>
