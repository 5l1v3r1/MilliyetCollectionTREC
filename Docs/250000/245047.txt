<DOC>
<DOCNO> 245047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sonsiy14.html </URL>
<DATE> 2004/06/03/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Arınç "Türkiye bugün en güvenli, istikrarlı ülkelerden birisidir" 
</HEADLINE>
<TEXT>

     TBMM Başkanı Bülent Arınç, Türkiye'nin bugün en güvenli, istikrarlı ülkelerden birisi olduğunu söyledi. 
     Rusya'nın St. Petersburg kentinde yapılan KEİPA toplantısında dönem başkanlığını alan Arınç, eski başkan Sergey Mironov ile ortak basın toplantısında gazetecilerin sorularını yanıtladı. 
     Bir yabancı gazetecinin terörle ilgili sorusuna Arınç şu yanıtı verdi 
     ''Terörle ilgili bu açıklamayı Kürtler değil, yasadışı bir terör örgütü yaptı. Türkiye Cumhuriyeti'nde Kürt vatandaşlar bulunmaktadır ve devletle hiçbir problemleri yoktur.'' Son 10-15 yıldır bu terör örgütünün eylemleri nedeniyle Türkiye'de acı günler yaşandığını, ancak terör olaylarının günümüzde tamamen ortadan kalktığını ifade eden Arınç, bu örgütün her yaz döneminde Türkiye'ye gidilmemesi yönünde propaganda yaptığını hatırlattı. Bu propagandaların da geçerli olmadığını ve Türkiye'ye gelen turist sayısının son yıllarda sürekli artış gösterdiğini vurgulayan Arınç, şunları söyledi 
     ''Özellikle Rusya, Türkiye'ye turist gönderen en ağırlıklı ülkelerden birisidir. Şunu net olarak söyleyebilirim Türkiye bugün dünyadaki en güvenli, istikrarlı ülkelerden birisidir. Terörle mücadelesinde başarı kazanmıştır ve Türkiyemize gelecek kimsenin bundan endişe duymaması lazımdır. Türkiye'yi ziyaret etmeye, turistik amaçlı gelmeyi arzu eden herkes, bu tür dedikodulardan uzak, güvenli bir ülkeye geleceği için kendisini mutlu saymalıdır.'' 
     
</TEXT>
</DOC>
