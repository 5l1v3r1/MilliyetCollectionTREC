<DOC>
<DOCNO> 227388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonyas29.html </URL>
<DATE> 2004/03/31/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Kadınlar yumurtlamadan hemen önce güzelleşiyor... 
</HEADLINE>
<TEXT>

     Kadınların yumurtlamadan hemen önce güzelleştiği belirtildi. 
     ''Proceedings of the Royal Society Biology Letters'' dergisinde yayımlanan makaleye göre, kadınların yüz hatları ve ifadeleri yumurtlamadan hemen önce daha çekici hale geliyor. 
     Newcastle Üniversitesi'nde görevli bilim adamı Craif Roberts ve ekibi, 48 kadının, yumurtlamadan hemen önce ve yaklaşık bir hafta sonra doğurgan olmadıkları dönemde vesikalık fotoğrafını çekti. 
     Bu fotoğrafları, 130 kadın ve 130 erkeğe gösteren bilim adamları, onlardan kadınları hangi fotoğraflarda daha çekici bulduklarını söylemelerini istediler. 
     Kadın ve erkeklerin çoğu, yumurtlamadan hemen önce çekilen fotoğraflardaki kadınları daha güzel buldular. 
     Bilim adamları, kadının yumurtlamadan hemen önce neden daha güzel göründüğünü bilmediklerini belirterek, değerlendirme yapanların, dudakların kalınlığı ve rengi, göz bebeğinin büyüklüğü ve cilt renginin kadını güzelleştirdiğini ifade ettiklerini kaydettiler. 
     Hayvanlarda yumurtlamadan hemen önce belirgin işaretlerin varlığına dikkat çeken bilim adamları, kadınlarda bu işaretlerin bulunmamasının tekeşliliği kolaylaştırdığını ve babanın çocuklarıyla ilgilenmesini sağladığını tahmin ediyorlardı. 
     Bilim adamları, bu deneyle, insanlarda da küçük de olsa değişikliklerin var olduğunu öğrendiklerini belirttiler. 
     
</TEXT>
</DOC>
