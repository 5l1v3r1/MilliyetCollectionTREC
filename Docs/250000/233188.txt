<DOC>
<DOCNO> 233188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sonsiy10.html </URL>
<DATE> 2004/04/20/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
CHP'li Karademir'den sonu önergesi iadesine tepki... 
</HEADLINE>
<TEXT>

     CHP İzmir Milletvekili Erdal Karademir, Büyük Ortadoğu Projesi ve Türkiye'ye bu kapsamda biçilen rol konusunda verdiği soru önergesini iade eden TBMM Başkanı Bülent Arınç'ın tutumunu eleştirdi. 
     TBMM Başkanı Arınç, Karademir'in, Başbakan Recep Tayyip Erdoğan'ın yanıtlaması istemiyle verdiği 6 soruluk önergesini, soruların Meclis İçtüzüğünde belirtilen nitelikleri taşımadığı gerekçesiyle iade etti. Arınç, iade yazısında, istişare amaçlı konular içeren soruların Başkanlıkça kabul edilmeyeceğine ilişkin İçtüzük hükmüne atıfta bulunarak, sözkonusu sorular çıkartıldığı veya İçtüzük hükümlerine uygun olarak yeniden düzenlendiği takdirde önergenin işleme konulabileceğini bildirdi. 
     CHP'li Karademir, konuya ilişkin yazılı açıklamasında, ''ABD Dışişleri Bakanı Colin Powell'ın Türkiye'yi İslam cumhuriyeti olarak niteleyen açıklamalarına sessiz ve tepkisiz kalan Türkiye Cumhuriyeti'nin sayın Başbakanının bu davranışının nedenini öğrenmemizi, Sayın Arınç engellemiştir. Sayın Arınç'ı göreve ve ülkemizin temel sorunlarını görmeye davet ediyorum'' dedi. 
     Karademir, iade edilen soru önergesinde, Powell'ın sözlerinin, Büyük Ortadoğu Projesi kapsamında Türkiye'ye biçilen bir rol olup olmadığını sormuştu. 
     
</TEXT>
</DOC>
