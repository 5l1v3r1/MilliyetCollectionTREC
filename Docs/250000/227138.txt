<DOC>
<DOCNO> 227138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sondun19.html </URL>
<DATE> 2004/03/31/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Müntefering Türkiye'nin AB üyeliği hemen yarın gerçekleşmez 
</HEADLINE>
<TEXT>

     Alman Sosyal Demokrat Parti SPD Genel Başkanı Franz Müntefering, Türkiye'nin AB üyeliğinin hemen gerçekleşmeyeceğini, ancak çok iyi bir perspektif olduğunu söyledi. 
     Müntefering, 13 Haziran'da yapılacak Avrupa Parlamentosu seçimlerinden önce SPD tarafından düzenlenen kampanyalar çerçevesinde, Berlin'deki Willy-Brandt Haus'da ''Güçlü bir Avrupa için'' adı altında, Türk kökenli parti üyelerinin tanıtıldığı bir toplantıya katıldı. 
     Müntefering, burada yaptığı konuşmada, SPD'nin Türkiye'nin AB üyeliğini desteklediğini belirterek, ''Türkiye, şartları yerine getirdiği takdirde AB'ye alınacak dedik. Bu şartların çoğunu yerine getirdi. Ülkedeki reformları takdirle karşılıyoruz. Türkiye'nin AB üyeliği hemen yarın gerçekleşmez, ancak gelecek için iyi bir perspektiftir. Biz SPD olarak bu yolda birlikte ilerlemek istiyoruz'' dedi. 
     Almanya ile Türkiye arasında dini ve kültürel farklar bulunduğuna da işaret eden Müntefering, ''Ancak artık dünya küçüldü. Türkiye, uçakla 2 saatlik mesafede. İlişkiler daha da gelişti. Bu tarihi bir fırsattır. AB, dünyada bu kadar çok ülkenin bir araya geldiği ender topluluklardan biridir. Bu nedenle Avrupa, Türkiye'yi AB'ye davet etmeli, Türkiye de istediği şekilde karar vermelidir. Ortak bir gelecek için birlikte hareket etmeliyiz'' diye konuştu. 
     SPD içinde çok sayıda Türk kökenlinin sosyal demokrat politikayı temsil etmesinden büyük mutluluk duyduğunu ifade eden Müntefering, ''Seçimlerde desteğiniz çok önemli. Çünkü Avrupa Parlamentosu milletvekili Ozan Ceyhun gibi kişiler Avrupa politikasını belirleyecek. Almanya'da SPD'yi destekleyen çok sayıda Türk kökenli var. SPD'ye desteklerini sürdürmelerini diliyorum'' ifadesini kullandı. 
     Eski Başbakan Willy Brandt'ın sözlerinden esinlenerek, ''Gelecekte yurtiçinde ve yurtdışında iyi komşu olacağız'' diyen Müntefering, iyi ilişkileri koruyabildikleri takdirde ülkedeki refahı da koruyabileceklerini kaydetti. 
     
     DİNLER ÇATIŞMASI GEÇMİŞTE KALDI 

     Müntefering, daha sonra gazetecilere yaptığı açıklamada, farklı din ve kültürden insanların bir arada yaşamamaları için neden bulunmadığını belirterek, ''Dinler çatışması geçmişte kaldı. Hıristiyanlar da zamanında büyük hatalar yaptı. Bunlarla birlikte bugün de yaşayabilmemiz lazım. Benim farklı din ve kültürlerle hiçbir sorunum yok'' dedi. 
     Yabancıların Almanya'daki toplumsal gelişmelere katılmalarından büyük memnuniyet duyduğunu ifade eden Müntefering, ''Ülkemizde topluma uyum sağlayan tüm yabancılara kapımız açık. Ancak burada yaşayanlar yasalarımıza uymak ve saygı göstermek zorunda'' diye konuştu. 
     Müntefering, yabancı çocukların eğitimi konusuna da değinerek şunları söyledi 
     ''Yabancı çocukların çok küçük yaşlardan itibaren Almancayı iyi bir şekilde öğrenmeleri gerekir. Aksi takdirde sadece okulda başarısız kalmıyor, aynı zamanda iş hayatına atılmakta da zorluk çekiyorlar. Yabancı ailelere de bu konuda önemli görevler düşüyor. Türkler Almanlardan daha aptal değil. Sadece eşit fırsatlarla okumaları gerekir.'' 
     
     TÜRK KÖKENLİ SPD'Lİ ÜYELER 

     SPD tarafından düzenlenen toplantıda Avrupa Parlamentosu milletvekili Ozan Ceyhun, Türk kökenli bazı SPD üyelerini tanıttı. 
     SPD federal meclis milletvekili Lale Akgün, çok iyi bir sosyal politika yaptıklarını savunarak, bu nedenle Avrupa Parlamentosu'nda en güçlü fraksiyon olmak istediklerini söyledi. 
     Avrupa Türk İşadamları ve Sanayicileri Derneği ATİAD Yönetim Kurulu Başkanı Eşref Ünsal ise Almanya'daki Türk şirketlerinin her yıl 7,5 milyar euro yatırım yaptıklarına işaret ederek, bu olumlu gelişmenin sürmesini istediklerini, bunun da en iyi şekilde Türkiye'nin AB üyeliğiyle mümkün olabileceğini, bu nedenle SPD'yi desteklediklerini ifade etti. Türkiye'nin Avrupa, Avrupa'nın da Türkiye için çok önemli olduğunu belirten Ünsal, muhalefet partileri tarafından Türkiye'ye önerilen ''imtiyazlı ortaklığın'' ise sadece Türkiye'nin Avrupa'dan dışlanmasına yönelik olduğunu kaydetti. 
     Berlin eyalet meclisi milletvekili Dilek Kolat da ''Almanya'da genel seçimler yapıldığında Türklere 'Başbakan Schröder'e oy verin, Türkiye'nin AB üyeliğini destekleyecek' dedim. Bunun doğruluğu şimdi ortaya çıktı'' diye konuştu. 
     Toplantıda, Sosyal Demokrat Halkçı Dernekleri Federasyonu HDF Başkanı Ahmet İyidirli, Avrupa Alevi Birlikleri Federasyonu Başkanı Turgut Öker ve sendikacı Yılmaz Karahasan da tanıtıldı. 
     
</TEXT>
</DOC>
