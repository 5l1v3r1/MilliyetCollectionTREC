<DOC>
<DOCNO> 219459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sondun26.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
AKPM, Türkiye üzerindeki denetim sürecini kaldırdı 
</HEADLINE>
<TEXT>

     Avrupa Konseyi Parlamenterler Meclisi AKPM Denetim Komisyonu, Türkiye üzerindeki denetim sürecinin kaldırılmasını kararlaştırdı. 
     Denetim Komisyonu'nun bugün yapılan toplantısında, Türkiye raportörlerinin hazırladığı raporlar ve buna bağlı tavsiye karar tasarısı tartışılarak oylandı. 
     Toplantıda kabul edilen rapor, AKPM'nin nisan ayında yapılacak genel kurul toplantılarında bir kez daha tartışılarak oylanacak. 
     Denetim süreci, genelde Avrupa Konseyi'ne yeni üye olan ülkeler için uygulanıyor ve be bu ülkelerin üyelik öncesi taahhütlerini yerine getirip getirmediğini izliyor. 
     Avrupa Konseyi'nin kurucu üyesi Türkiye'de demokratikleşme alanında sorunlar bulunduğu ve insan hakları ihlallerinin devam ettiği gerekçesiyle Türkiye aleyhinde bu sürecin 1996 yılında başlatılması Ankara'nın sert tepkisine yol açmıştı. 
     
     REFORMLARA ÖVGÜ 

     AKPM raporunda, son üç yıl içinde Türkiye'nin insan hakları ve demokrasi alanında önemli reformlar yaptığı belirtilerek, denetim sürecinin artık kaldırılması isteniyor. 
     Türkiye'nin sürdürdüğü reform çalışmalarına destek vermesi istenilen raporda, özellikle polis ve yargıçların eğitimiyle cezaevlerinin reformdan geçirilmesi konusunda bu yardımın gerçekleşebileceği bildiriliyor. 
     Raporda, yapılacak yeni yasal düzenlemeler konusunda da Avrupa Konseyi'nin uzmanlarını görevlendirerek Türkiye'ye yardımcı olabileceği belirtiliyor. 
     AKPM raporunda ayrıca, Avrupa Konseyi'ne yeni üye olan ülkelerdeki anayasal düzenlemelere yardımı olan ''Venedik Komisyonu''nun Türkiye'ye de yardımcı olması isteniyor. 
     Türkiye'de 1982 anayasasına eleştirilerde bulunulan raporda, Venedik Komisyonu ile bu anayasada önemli reformlar yapılması çağrısında bulunuluyor. Türkiye'deki seçim sistemine eleştiriler getirilen raporda, yüzde 10'luk barajın düşürülmesi isteniyor. 
     Raporda, askerlik sisteminde,''vicdani ret'' veya ''alternatif hizmet'' seçeneğinin getirilmesi isteniyor. 
     AKPM raporunda, sendikalar, siyasi partiler, örgütlenme hakkı, yerel yönetimler konusunda gerekli reformların yapılması isteniyor. 
     Türkiye ile ilgili denetim sürecinin kaldırılması istenen raporda, bundan sonra artık ''post monitoring'' sürecine geçilmesi isteniyor. Bu süreçte, söz konusu ülkeyle ilgili raporlar yazılmasına ve konunun genel kurul oturumunda ele alınmasına gerek görülmüyor. 
     
     AB SÜRECİNDE ÖNEMLİ 

     Türkiye üzerindeki izleme sürecinin kaldırılması, Ankara'nın AB ile tam üyelik müzakerelerinin başlaması açısından da önem taşıyor. 
     AB yetkilileri, Avrupa Konseyi'nin izleme sürecinde olan bir ülkeyle tam üyelik müzakerelerine başlamasının zorluğuna dikkati çekiyorlar. 
     
     ANKARA KARARDAN MEMNUN 

     Ankara, Avrupa Konseyi Parlamenterler Meclisi AKPM Denetim Komisyonu'nun Türkiye üzerindeki denetim sürecini kaldırmasından memnuniyet duyuyor. 
     A.A muhabirine bilgi veren diplomatik kaynaklar, Türkiye'nin beklentisinin de aynı yönde olduğunu, bu beklentinin çeşitli platformlarda dile getirildiğini belirttiler. 
     Kaynaklar, nisan ayında Genel Kurul'da yapılacak oylamada da aynı yönde karar çıkmasını arzu ettiklerini kaydettiler. 
     

     
</TEXT>
</DOC>
