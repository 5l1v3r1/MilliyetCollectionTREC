<DOC>
<DOCNO> 217133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sondun28.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da karnaval zamanı... Milyonlar sokaklarda... 
</HEADLINE>
<TEXT>

     Almanya'nın çeşitli kentlerinde bugün karnaval döneminin doruk noktasını oluşturan ''Rosenmontag'' Pembe pazartesi günü nedeniyle çok sayıda karnaval geçidi düzenlendi. 
     Köln kentinde yaklaşık 6 buçuk kilometrelik güzergah üzerinde düzenlenen karnaval geçidini, 1 milyona yakın kişinin izlediği bildirildi. 
     Köln'deki karnaval geçidi sırasında, izleyicilere 100'den fazla süslü araçtan, 2.3 milyon euro tutarında, yaklaşık 140 ton şeker ve 700 bin çikolata atıldı. 
     Mainz, Düsseldorf, Aachen ve Bonn kentlerinde düzenlenen karnaval geçitlerini de yüz binlerce kişi izledi. Sadece Mainz kentindeki geçidi izleyenlerin sayısının 500 bini bulduğu kaydedildi. 
     Düsseldorf kentinde düzenlenen geçitte de 67 süslü araçla 100 bando ve 210 at yer aldı. 
     Almanya'nın doğusundaki Thüringen ve Saksonya-Anhalt eyaletlerindeki çok sayıda şehirde de karnaval geçitleri düzenlendi. 
     Havanın kapalı olmasına rağmen, geçitleri binlerce kişi sokaklarda izledi. Çok sayıda Alman'ın sabahlara kadar bar ve lokallerde eğlendikleri karnaval dönemi, ''Aschermittwoch'' adı verilen 25 Şubat Çarşamba günü sona erecek. 

     
</TEXT>
</DOC>
