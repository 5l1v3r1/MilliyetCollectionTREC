<DOC>
<DOCNO> 245871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/siyaset/siy01.html </URL>
<DATE> 2004/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kabine'de revizyon tartışılıyor 
</HEADLINE>
<TEXT>


AKP MKYK'da, 'Hükümetin hızına ayak uyduramayanlar var' denilerek, 'revizyon' tartışıldı. Grup Başkan Vekili Çelik ve Milletvekili Karakaya da revizyonu savundu 

ABDULLAH KARAKUŞ İstanbul 


AKP MKYK toplantısında "hükümette revizyon" konusu ele alınırken, üyeler, "Başarısız ve yorulan bakanlar var. Bir an önce revizyon yapılmalı, ayak uyduramayanlar gitmeli" düşüncesini dile getirdi. 

'Grupla uyum yok' 
Başbakan Recep Tayyip Erdoğan başkanlığında İstanbul'da yapılan toplantıda Grup Başkan Vekili Faruk Çelik ve Erzincan Milletvekili Tevhit Karakaya başta olmak üzere birçok üye "revizyon" üzerinde durdu. Üyeler, hükümetin parlamentoyla daha uyumlu olması gerektiğini belirterek, şunları kaydetti 
"Özellikle grupla diyalog ve uyum eksikliği var. Bakanlarla ilgili muhasebe ve envanter çıkarılmalı. Başarı ve başarısızlıklar ortaya konulmalı. Hükümetin hızına ve başarılarına ayak uyduramayanlar var. Revizyon gerekli. Bunu en güçlü olduğumuz bugünlerde yapmamız lazım, zafiyet başladığı zaman yaparsak anlamı kalmaz. Siyaset bürokrasi ilişkisi de gözden geçirilmeli." 


</TEXT>
</DOC>
