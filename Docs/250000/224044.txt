<DOC>
<DOCNO> 224044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sonsiy17.html </URL>
<DATE> 2004/03/20/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Baykal Hükümet vergiyle bir koyundan iki post çıkarmaya çalışıyor 
</HEADLINE>
<TEXT>

     CHP Genel Başkanı Deniz Baykal, hükümetin, vatandaşı vergi kıskacı altında ezip ''bir koyundan iki post'' çıkarmaya çalıştığını söyledi. 
     Adana'da düzenlenen mitingde, kürsüye, SHP'nin seçim konvoyunda dün iki gazetecinin ölmesi nedeniyle yakasına siyah kurdele takarak çıkan Baykal, konuşmasına ''Adana'nın başı sağ olsun. Bir daha böyle acılar yaşanmasın'' diyerek başladı. 
     Baykal, Türkiye nüfusunun yüzde 40'ını oluşturan tarım kesiminin gelirinin azaldığını, geçen yıl 950 milyon lira olan mazotun bu yıl 1 milyon 450 bin liraya çıktığını, esnafın durumunun da bundan farksız olduğunu belirtti. Baykal, şöyle devam etti 
     ''Cumhuriyet tarihinin en ağır vergi yükü getiriliyor. Hükümet bir koyundan iki post çıkarmaya çalışıyor. Kapanan işyeri sayısı, açılan işyeri sayısının iki katını geçmiş. Maliye, vergi beyanlarını bakıp bu yetmez diyor, geri gönderiyor. Ama, AK Parti milletvekilleri defterdarlara bir telefon açıp bu bizim adamımız dediği zaman baskıdan vazgeçiliyor. Olan garibanlara oluyor.'' Hükümet görevdeyken iki büyük terör olayının yaşandığını, Başbakan'a ''bu terör örgütünün adını koy'' dediğini belirten Baykal, konuşmasını şöyle sürdürdü 
     ''Başbakan, bu terör örgütlerinin adını koyamadı. O terör olaylarından birine karışan, elebaşı olan teröristin adı Habip Aktaş. Bu kişinin babası Abdülaziz Aktaş, şimdi Mardin'in Savur İlçesi'nde belediye meclis üyesi adayı. İşte bu yüzden başbakan bu terör örgütünün adını koyamadı. 
     İstanbul Yakacık'ta yaşanan bir terör olayının altından da İstanbul Büyükşehir Belediyesi'ne bağlı bir kuruluşta çalışan kişi çıktı. Bu kişi kim tarafından işe alındı biliyor musunuz Başbakan Erdoğan tarafından. Şimdi İstanbul Belediyesi'ndeki bu kadroyu Türkiye'nin her tarafına yaymak istiyorlar, buna sessiz mi kalacağız. CHP bunları söyleyince kökü bereketsiz oluyor.'' 
     
     KIBRIS KONUSU 

     KKTC Cumhurbaşkanı Rauf Denktaş'ın, '' Kıbrıs'ın cenaze töreninde bulunmak istemiyorum deyip görüşmelerden çekildiğini'' , söyleyen Baykal, şöyle devam etti 
     ''Kıbrıs'ı bu duruma nasıl getirdiler. Yazık değil mi, günah değil mi Şimdi biz bu hükümete yoluna devam et mi diyeceğiz Çiftçiyi ezdin, köylüyü ezdin, emekliyi, esnafı, dar gelirliyi ezdin, hepsine tamam. Türkiye'nin kapılarını ABD askerlerine açıp burayı Ortadoğu'nun bataklığı haline getirmeye çalıştın. Neyse ki bunu CHP engelledi buna da tamam. KKTC'yi de gözden çıkardın buna da tamam. CHP'nin köküne dil uzattın buna tamam. Ama artık tamam diyecek durum kalmadı.'' Baykal, daha sonra partisinin Adana ve ilçelerindeki belediye başkan adaylarını tanıtarak, destek istedi. 
     Bu arada, Baykal'ın mitingi öncesinde Türk Halk Müziği sanatçısı Yavuz Bingöl konser verdi. 
     
</TEXT>
</DOC>
