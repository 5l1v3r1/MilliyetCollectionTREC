<DOC>
<DOCNO> 216355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sontur39.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül-De Hoop Scheffer görüşmesi... 
</HEADLINE>
<TEXT>

     NATO Genel Sekreteri Jaap de Hoop Scheffer'in, bugün Dışişleri Bakanı ve Başbakan Yardımcısı Abdullah Gül ile yaptığı görüşmede, Afganistan konusunda eski genel sekreter George Robertson'un son Ankara ziyaretinde dile getirdiklerine benzer talepleri ortaya koyduğu öğrenildi. 
     Diplomatik kaynaklar, de Hoop Scheffer'in bu çerçevede, Afganistan'ın yeniden yapılandırılması çerçevesinde oluşturulacak il imar timleri için Ankara'dan destek talebini yinelediğini belirttiler. 
     Genel Sekreter'in her alanda Türkiye'yi destekleyen bir ''Türk dostu'' olduğuna dikkati çeken kaynaklar, de Hoop Scheffer ile Gül'ün görüşmesinde, 28-29 Haziran'da İstanbul'da yapılacak NATO zirvesinin çok sık gündeme geldiğini söylediler. 
     Kaynaklar, de Hoop Scheffer'in, zirvenin kendileri için de çok önemli olduğunu ve bunun hazırlıklarına ilişkin her türlü yardımı yapmaya hazır olduklarını vurguladığını kaydettiler. 
     İstanbul'da yapılacak zirveden önce NATO'da Irak konusunda bir karar alınmasını beklemediklerini de ifade eden kaynaklar, İstanbul zirvesinde alınacak kararların NATO'nun gerek Irak gerekse de Afganistan'da nasıl rol oynayacağının perspektifini belirleyeceğine işaret ettiler. 
     
</TEXT>
</DOC>
