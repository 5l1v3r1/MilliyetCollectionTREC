<DOC>
<DOCNO> 248753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonspo01.html </URL>
<DATE> 2004/06/17/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Beşiktaş Okan, Fatih, Veysel ve İbrahim'in ücretlerini İMKB'ye bildirdi 
</HEADLINE>
<TEXT>

     Beşiktaş, transfer görüşmeleri neticesinde anlaşmaya vararak renklerine bağladığı Okan Buruk, Fatih Sonkaya, Veysel Cihan ve İbrahim Akın için ödeyeceği ücretleri İMKB'ye bildirdi. 
     Beşiktaş Futbol Yatırımları Sanayi ve Ticaret A.Ş.'den İMKB'ye gönderilen açıklamalara göre, Okan Buruk ile yapılan görüşmeler neticesinde yıllık 1 milyon euro transfer ücreti karşılığında 1 yılı opsiyonlu 3 yıllık anlaşmaya varıldı. 
     Fatih Sonkaya ile yapılan görüşmeler sonucunda, bugün yapılacak sağlık kontrolünde herhangi bir sağlık problemi olmaması koşuluyla 2004-2005 sezonu için 400 bin euro garanti para ve oynamış olduğu her maç için 5 bin euro maç başı ücreti, 2005-2006 ile 2006-2007 sezonları için de her sezon 500 bin euro garanti para oynamış olduğu her maç için 5 bin euro maç başı ücreti karşılığında 1 yılı opsiyonlu olmak üzere 4 yıllık anlaşmaya varıldı. 
     Veysel Cihan ile ilk yıl 500 milyar lira garanti para, oynamış olduğu her maç için 12 milyar 500 milyon lira maç başı ücreti ve diğer yıllar alacağı ücret TEFE artı TÜFE ortalama artış oranında artırılmak üzere 1 yılı opsiyonlu 3 yıllık anlaşma yapıldı. 
     İbrahim Akın ile ise ilk yıl 350 milyar lira garanti para ve oynamış olduğu her maç için 8 milyar 300 milyon lira maç başı ücreti ve diğer yıllar alacağı ücret TEFE artı TÜFE ortalama artış oranında artırılmak üzere 1 yılı opsiyonlu 4 yıllık anlaşmaya varıldı. 
     
</TEXT>
</DOC>
