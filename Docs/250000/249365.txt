<DOC>
<DOCNO> 249365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/spor/aspo.html </URL>
<DATE> 2004/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Merhaba Alex 
</HEADLINE>
<TEXT>


Fenerbahçe'nin Brezilyalı yıldızı dün gurbetçi oyuncu Önder Turacı ile birlikte İstanbul'a geldi. Taraftarların yoğun sevgi gösterdiği Alex de Souza havalimanından güçlükle ayrıldı 

YUSUF DURSUN 


Üç yıldızlı şapka 
FENERBAHÇE'NİN flaş transferi Brezilyalı Alex de Souza ile gurbetçi futbolcu Önder Turacı dün İstanbul'a geldi. Yıldız oyuncuyu Atatürk Havalimanı'nda yaklaşık bine yakın Sarı - Lacivertli taraftar coşkuyla karşıladı. Alex, gümrük sahasından çıkışıyla birlikte bir medya ordusu tarafından kuşatılırken, yıldız oyuncuya ilk olarak üç yıldızlı bir Fenerbahçe şapkası ile Sarı - Lacivertli atkı takıldı. 

İzdiham çıktı 
ALEX'İN aracına gidişine kadar izdiham yaşanırken, bu sırada taraftarlarla güvenlik güçleri arasında tartışmalar çıktı. Güvenlik güçleri ve Fenerbahçe Kulübü'nün getirdiği özel güvenlik birimleri kalabalığı güçlükle açtılar. Yönetici Kutlualp'in, geliş sırasında pasaport kontrolüne girmeden işlem yapılması isteği Emniyet Amirliği tarafından kabul edilmedi. Alex ve Önder Turacı diğer yolcularla birlikte sıraya girdi. 

'Çok mutluyum' 
BREZİLYALI yıldız, yaptığı açıklamada, "Kendimi çok mutlu hissediyorum. Fenerbahçe bana teklif getirdiği ilk günden bu yana gelmek istiyordum ama, ülkemde yapmam gereken şeyler vardı" diye konuştu. Fenerbahçe formasını giymek için sabırsızlandığını kaydeden Alex, "Beni isteyen çok kulüp vardı. Ancak en isteklisi Fenerbahçe idi. Büyük bir camiaya geldim. Eski takım arkadaşım Nobre ile İstanbul'u çok konuştum" ifadelerini kullandı. 

Bugün imza atacak 
ÖNDER Turacı ise "Belçika'da oynadığım takımla UEFA Kupası'nda mücadele edecektim. Fenerbahçe'de ise Şampiyonlar Ligi'nde oynayacağım. İnşallah bu büyük camiaya l yık olurum. Galatasaray ile anlaşmıştım. Ancak kulüpler uzlaşmaya varamadı" dedi. Bu arada Alex ile Önder Turacı'nın bu sabah sağlık kontrolünden geçeceği, saat 11.30'da ise kulüp binasında resmi sözleşmeye imza atacakları açıklandı. 

'Kimse gücenmesin' 

Yönetici Hakan Bilal Kutlualp, "Önder'i 6 aydır izliyorduk. Galatasaray ile dostluğumuz bir transferle bozulmaz" dedi 


'Çok uğraş verdik' 
YÖNETİCİ Hakan Bilal Kutlualp, Önder Turacı'nın transferi için Ocak ayından bu yana uğraş verdiklerini söyledi. Kutlualp, "Steiner isimli bir arkadaş Önder'i altı aydır Daum adına izliyordu. Önder'in de bundan haberi vardı. Bu transfer, Fenerbahçe'nin Galatasaray'a attığı bir gol olarak gösterilmemeli. Bir oyuncuya 10 kulüp talip olur, birisi alır" ifadelerini kullandı. 

'Bunlar olacaktır' 
GALATASARAY ile sıkı bir dostlukları bulunduğunu kaydeden Hakan Bilal Kutlualp, "Bu dostluğu da kimse bozamaz. Bizi kavganın içine çekmesinler. Bunlar her zaman olacaktır. Kimse alınıp gücenmeyecek" dedi. Fenerbahçe'nin stratejisini devam ettireceğini belirten Kutlualp, "Anadolu'da desinler diye ticaret yapılmaz derler. Biz de desinler diye transfer yapmayacağız" diye konuştu. 



</TEXT>
</DOC>
