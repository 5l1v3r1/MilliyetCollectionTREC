<DOC>
<DOCNO> 200701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur45.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'li Haluk Koç Meclis yarın samimiyet sınavından geçecek 
</HEADLINE>
<TEXT>

     CHP TBMM Grup Başkanvekili Haluk Koç, eski Başbakan Mesut Yılmaz ile 5 eski bakan hakkında meclis soruşturması açılmasını öngören önergelerin TBMM Genel Kurulu'nda yarın görüşüleceğini hatırlatarak, ''Meclis yarın samimiyet sınavından geçecek'' dedi. 
     CHP Grup Başkanvekili Koç, parlamento muhabirleriyle bir sohbet toplantısı düzenledi. Haluk Koç, Yolsuzlukları Araştırma Komisyonu'nun raporu doğrultusunda bazı eski bakanlar hakkında soruşturma önergesi verdiklerini, bunu bir siyasi linçe dönüştürmemek için de müspet sonuçlardan yola çıktıklarını belirtti. 
     Soruşturma önergelerinde geçmiş döneme ait iddiaların konu edildiğini belirten Koç, SP Genel Başkanı Necmettin Erbakan'ın da aralarında bulunduğu bir grup siyasinin ''kayıp trilyon'' davasında hapis cezasına mahkum olduklarını anımsattı. Şu anda AK Parti Hükümeti'nde görev yapan bakan ve bazı AK Parti milletvekillerinin de aynı suça iştirak ettiklerini kaydeden Koç, dokunulmazlık nedeniyle bunların davalarının ayrıldığını hatırlattı. 
     Haluk Koç, soruşturma komisyonu kurulması halinde eski bakanlara Yüce Divan yolunun açılacağını belirterek, ''Yüce Divan yolu açılırsa topal bir demokrasinin manzarası sergilenmiş olacak'' dedi. 
     AK Parti'nin dokunulmazlıkların kaldırılmasını engelleyerek kendi bakan ve milletvekillerine yargı kararlarının uygulanmamasını sağladığını savunan Koç, AK Parti'nin bu konuda bir samimiyet eksikliği içerisinde olduğunu, dokunulmazlık nedeniyle haklarında dava açılamayan milletvekillerinin yarın Soruşturma Önergeleri için oy kullanmalarını şaşkınlıkla karşılayacağını bildirdi. Koç, ''Sayın Başbakan, çamurun üzerinde oturup siyaset yapıyorsunuz demişti, herhalde aynaya bakıp da söyledi'' diye konuştu. 
     
     KURAN KURSLARI 
     CHP Grup Başkanvekili Haluk Koç, bir soru üzerine Kuran Kursları Yönetmeliği'nin hukuk danışmanları tarafından incelendiğini söyledi. Koç, bu incelemenin sonucuna göre CHP olarak veya bireysel olarak yönetmeliğin iptali istemiyle idari yargıya başvuracaklarını bildirdi. 
     Haluk Koç, Maliye Bakanı Kemal Unakıtan'ın, ''Türkler vergiyi sever, almasını bilmek lazım'' sözlerine katılıp katılmadığının sorulması üzerine, ''Sayın Maliye Bakanı öncelikle verdiği sözü tutsun. Ek motorlu taşıtlar vergisini geri ödesin veya mahsubu için gerekli düzenlemeyi yapsın. Sayın Maliye Bakanı'nın çok sevdiği şeyleri Türk toplumunun sevdiğine inanmıyorum. Türk toplumu arsa kapatmıyor, 2b'lerin üzerinde oturmuyor'' diye konuştu. 
     
     TERÖRE DESTEK İDDİASI... 
     Bir gazeteci, Başbakan Recep Tayyip Erdoğan'ın CHP Grup Başkanvekili Ali Topuz hakkında tazminat davası açacağını hatırlattı. Koç, bunun üzerine Topuz'un, Erdoğan'ın geçmiş dönemde mensup olduğu siyasi çizginin bazı terör faillerine maddi ve manevi destek verdiğini söylediğini bildirdi. Koç, ''YAŞ kararlarıyla ordudan uzaklaştırılanlar bu arkadaşların belediyelerinde göreve alındılar mı alınmadılar mı Gözü kapalı eylem yapanlar İstanbul Belediyesi'nin şirketlerinin hesabından ağırlanmadılar mı '' diye sordu. 
     Haluk Koç, kimseyi hedef almadığını belirterek, La Fontaine'den bir masal da anlattı. Koç'un anlattığı masal şöyle 
     ''Akrep, yüzme bilmediği için gölün karşısına geçemiyormuş. Kurbağadan kendisini karşıya geçirmesini istemiş. Kurbağa, Beni sokarsın diyerek kabul etmemiş ama sonunda ikna olmuş. Akrep kurbağanın sırtına binmiş, gölün karşısına geçerken de kurbağayı sokmuş. Kurbağa, Hani beni ısırmayacaktın, söz vermiştin deyince de akrep, Ne yapayım huyum kurusun demiş.'' Haluk Koç, Asgari Ücret Tespit Komisyonu'nun toplanacağını da hatırlatarak, asgari ücretin en düşük memur maaşına endekslenmesini, 5 yıllık bir sürede de kademeli olarak vergi dışı bırakılmasını istedi. 
     
</TEXT>
</DOC>
