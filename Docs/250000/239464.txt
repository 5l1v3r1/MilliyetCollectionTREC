<DOC>
<DOCNO> 239464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sontur17.html </URL>
<DATE> 2004/05/12/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Bankacının 4.5 trilyon liralık zimmet davası başladı 
</HEADLINE>
<TEXT>

     Müşterilerin hesaplarından 4.5 trilyon liranın üzerinde parayı zimmetine geçirdiği, bu paraların bir kısmını başvuruda bulunanlara kredi olarak kullandırdığı iddia edilen Oyakbank Köroğlu Şubesi Bireysel Pazarlama Servis Yetkili Yardımcısı Tuğba Tanrıkulu ile bu suça iştirak eden 5 kişi hakkında, 18 yıla kadar hapis istemiyle açılan davaya başlandı. 
     Ankara 2. Ağır Ceza Mahkemesi'nde görülen davanın bugünkü duruşmasına, tutuklu sanık Tuğba Tanrıkulu, banka müşterileri Abdullah Çelebi ve İsmail Kemal Alptekin katıldı. 
     Tuğba Tanrıkulu, zimmetine para geçirdiği suçlamasını kabul etmedi. 
     Banka müşterilerinin paralarını zimmetine geçirmesinin, bu paraların bir kısmını başvuruda bulunanlara kredi olarak kullandırmasının mümkün olmadığını, bu işlemleri denetleyen üstleri olduğunu ifade eden Tanrıkulu, ''Paraları almış olsam, benim veya çevremdeki kişilerin üzerinde çıkması gerekir'' dedi. 
     Tanrıkulu, yaptığı işlemlerin anlaşılmaması için hayali belgeler düzenlediğine ilişkin iddiayı da kabul etmedi. 
     Banka müşterisi Abdullah Çelebi ise kuyumcu olduğunu ifade ederek, bankacı Tanrıkulu'nu 7 yıldan beri tanıdığını söyledi. Hesabını kapatmak isteyen bir banka müşterisine ödeme yapmak için Tanrıkulu'nun kendisinden 57 bin dolar istediği anlatan Çelebi, bu parayı borç olarak verdiğini kaydetti. Çelebi, ''Paramı daha sonra havuz hesabında değerlendirecekti, fazla faiz alacaktım'' diye konuştu. 
     İsmail Kemal Alptekin ise hayatı boyunca kırmızı ışıkta karşıya geçmediği ifade ederek, suçlamayı kabul etmedi. Alptekin, bir soru üzerine hesabındaki yüklü miktarın ise babası ve annesinden miras kaldığını söyledi. 
     Tuğba Tanrıkulu'nun tutukluluk halinin devamına karar verilen duruşma, dosyadaki eksikliklerin tamamlanması için ertelendi. 
     Tuğba Tanrıkulu'nun 4389 sayılı Bankalar Kanunu'nun 22. maddesinin 3. fıkrası uyarınca 18 yıla kadar hapsi ve zimmetine geçirdiği miktarın üç katı para cezasına mahkum edilmesi talep edilen iddianamede, Tuğba Tanrıkulu'nun, Köroğlu şubesinin müşterisi olan babası Nadir Tanrıkulu, kuyumcu Abdullah Çelebi, Cengiz Sedef, Burak Güran ve İsmail Kemal Alptekin'in de 4389 sayılı Yasa'nın 22 3. maddesi uyarınca 18 yıla kadar hapis cezasına çarptırılmaları isteniyor. 
     
</TEXT>
</DOC>
