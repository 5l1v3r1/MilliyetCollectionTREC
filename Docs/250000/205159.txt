<DOC>
<DOCNO> 205159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sonspo09.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Veysel Transferi sezon sonunda düşünebilirim .. 
</HEADLINE>
<TEXT>

     Gençlerbirliği'nin başarılı oyuncusu Veysel Cihan, Gençlerbirliği'nin başarısından başka bir şey düşünmediğini söyledi. 
     Süper lige verilen arayı değerlendirmek için doğduğu ve spor yaşamına başladığı Nevşehir'in Avanos İlçesi'ne gelen Gençlerbirliği'nin başarılı oyuncusu Veysel Cihan, boş zamanlarını dayısı Bekir Kaşifoğlu'nun çanak-çömlek atölyesinde çanak yaparak değerlendiriyor. 
     Son günlerde Beşiktaş'a transfer olacağına yönelik basında çıkan haberlere ilişkin olarak açıklamalarda bulunan Veysel, şu an için böyle bir gelişmenin olmadığını söyledi. 
     Bu tip haberlerin yapıldığını ve kendisinin de gazetelerden takip ettiğini ifade eden Veysel, ''Transferim hakkında resmi anlamda Beşiktaş veya başka takımlar olsun, şu anda herhangi bir şey deme yetkim yok. Sezon sonunda Gençlerbirliği ile sözleşmem bitiyor. Sözleşme bittikten sonra benim bu tür transfer tekliflerini değerlendirme şansım var. Resmi bir teklif olarak kimse ile konuşmadım. Geçtiğimiz sezon başı konuşulmuştu. Şu anda resmi olarak bir şey konuşmam söz konusu değil ve kulübüm ile mukavelem devam ediyor. Ancak bu tip teklif gelirse sezon sonunda değerlendirebilirim'' dedi. 
     
     UEFA'DA SONUNA KADAR GİDECEĞİZ 
     Veysel Cihan, Gençlerbirliği'nin ligde istediği sonuçları almasa bile UEFA'da önemli sonuçlara imza atma başarısı gösterdiğini belirtti. İyi bir takım olduklarını kaydeden Veysel, şunları söyledi 
     ''Ligde istediğimiz sonuçları alamamış olsak bile, UEFA'da iyi gidiyoruz. Bizim takımın biraz da şansı iyi gittiğinde daha iyi başarılar elde ediyor. Bundan sonraki turları da atlayabilecek güce sahip olduğumuzu düşünüyorum. Bundan önceki elediğimiz Sporting Lizbon ekibi, kendi ülkesinde UEFA kupasını alma mücadelesi yapıyordu. Biz o takımı bile elediğimize göre, biz neden sonuna kadar gitmeyelim diyorum. Ama biraz da bu işte şans gerekiyor.'' 
     
     ÖNCELİKLİ HEDEFİM MİLLİ FORMAYI GİYMEK 
     Veysel, profesyonel futbol yaşamına başladığı Nevşehirspor'dan beri futbol yaşamı içerisinde en büyük hayalinin milli formayı giyebilmek olduğunu belirterek, ''Benim öncelikli hedefim, Milli Takım'da oynamak ve daha sonra da şu anda oynadığım Gençlerbirliği ile UEFA'da çok iyi bir yere gelmek. Bu başarı grafiğini lige de yansıtabilmek. Oynadığımız mevki itibariyle işimiz gol atmak. Ne kadar gol atarsak bunun sonucunda böyle bir başarı gelirse iyidir. Takımım üst seviyelere geldiğinde de diğer başarılar da kendiliğinden gelecektir'' diye konuştu. 
     
</TEXT>
</DOC>
