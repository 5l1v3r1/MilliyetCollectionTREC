<DOC>
<DOCNO> 222024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sonsiy09.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Perinçek Cumhuriyeti yıkacağız diye dolaşanlar tabii fişlenecek... 
</HEADLINE>
<TEXT>

     İP Genel Başkanı Doğu Perinçek, ''Cumhuriyeti yıkma amaçlarını ilan edenler cumhuriyet hükümeti olamaz'' dedi. 
     Perinçek, İP İstanbul İl Merkezi'nde yaptığı basın toplantısında, Ulusal TV ekibinin 3 gün önce Niğde Ulukışla'da çektiği görüntüleri basın mensuplarına izletti. 
     Görüntülerde yer alan seçim minibüsünün üzerindeki ''İktidarla el ele, 84 yıllık karanlığa son'' ve ''AK Parti adayı Ali Tekin'' yazılarına dikkat çeken Perinçek, ''bu sloganda Cumhuriyeti yıkma amacının açıkça beyan edildiğini'' savundu. 
     ''Cumhuriyeti yıkmak isteyenler, hedeflerini Anadolu'nun ortasında minibüs dolaştırarak ilan etmektedirler'' diyen Perinçek, ''bu görüntülerin bir suç belgesi olduğunu ve cumhuriyet başsavcılarının bu konuyla ilgili harekete geçmesi gerektiğini'' kaydetti. 
     Basın mensuplarının sorularını da yanıtlayan İP Genel Başkanı Perinçek, ''fişleme iddiaları''na ilişkin soru üzerine şöyle konuştu 
     ''Genelgeyi dikkatle okuduğunuz zaman, AB ve ABD güdümlü, Türkiye'yi yıkıcı faaliyetleri olan grup ve örgütlerin takip edilmesi öngörülmektedir. Herhangi bir şahsı, düşünceyi, etnik grubu hedef almamaktadır. İşte Anadolu'nun göbeğinde 'Cumhuriyeti yıkacağız'' diye minibüs dolaştıranlar, tabii fişlenecek. Cumhuriyet Ordumuzu yürekten kutluyorum. Demek ki, Türk Ordusu nöbettedir.'' 
     
</TEXT>
</DOC>
