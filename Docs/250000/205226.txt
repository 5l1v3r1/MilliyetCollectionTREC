<DOC>
<DOCNO> 205226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sontur50.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Genelkurmay Başkanı ile Kıbrıs'ı konuştuk 
</HEADLINE>
<TEXT>

     Başbakan Recep Tayyip Erdoğan, Genelkurmay Başkanı Orgeneral Hilmi Özkök ile yaptığı görüşmede, Kıbrıs konusunu ele aldıklarını bildirdi. 
     Erdoğan, AK Parti Genel Merkezi'nde, partisinin MYK toplantısına gelişinde gazetecilerin sorularını yanıtladı. 
     Başbakan Erdoğan, Genelkurmay Başkanı Orgeneral Özkök ile akşam saatlerinde yaptıkları görüşmenin gündeminin sorulması üzerine, ''Kıbrıs'ı konuştuk'' dedi. 
     Erdoğan, KKTC'de hükümeti kurma görevinin CTP Genel Başkanı Mehmet Ali Talat'a verilmesini nasıl değerlendirdiğinin sorulması üzerine de şunları söyledi 
     ''KKTC için inşallah hayırlı olmasını diliyorum ve bir an önce inşallah Sayın Mehmet Ali Talat hükümeti kurmakta başarılı olur. Hele hele böyle geniş tabanlı bir hükümet olursa biz de buna memnuniyetle bakarız. KKTC'nin bu konuda kaybedecek vakti yok. Onun için kendilerine başarı diliyorum.'' Başbakan Erdoğan, Kıbrıs konusunda bir zirve toplantısının gündemde olup olmadığı sorusuna da ''Henüz öyle bir şey yok'' karşılığını verdi. 
     Bu arada, Başbakan Erdoğan'ın açıklamasının ardından bazı korumaların gazetecileri itmesi üzerine Erdoğan araya girdi ve korumasını uyararak, ''Telaşa gerek yok'' dedi. 
     
</TEXT>
</DOC>
