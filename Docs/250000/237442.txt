<DOC>
<DOCNO> 237442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sondun37.html </URL>
<DATE> 2004/05/05/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Aliyev'den oylama yorumu Abartmayın 
</HEADLINE>
<TEXT>

     Azerbaycan Cumhurbaşkanı İlham Aliyev, 29 Nisan'da Avrupa Konseyi Parlamenter Meclisi'nde AKPM yapılan Kıbrıs oylaması sürecinde bazı eksiklikler bulunduğunu belirterek, ''Oylamayla ilgili Azerbaycanlı milletvekillerini bilgilendirmek gerekirdi'' dedi. 
     Aliyev, ''Azernefyanacak'' fabrikasında eski Cumhurbaşkanı Haydar Aliyev'in büstünün açılışında gazetecilere yaptığı açıklamada, AKPM'deki milletvekillerinin kurumun tüm toplantılarına katılması gerektiğini ifade ederek, ''buna rağmen milletvekillerinin toplantı haricinde kulis görüşmeleri ve yabancı meslektaşlarıyla fikir alış verişinde bulunmalarının da doğal olduğunu'' bildirdi. 
     Azeri milletvekillerinin Kıbrıs ile ilgili oylamaya katılmamalarının AKPM'deki Türk ve Azerbaycanlı milletvekilleri arasındaki ilişkileri etkilemeyeceğine inandığını belirten Aliyev, ''Olaya siyasi kılıf verilmesini doğru bulmadığını ve abartılmasına karşı olduğunu'' söyledi. 
     Türkiye ile Azerbaycan arasındaki ilişkilerin gelişmekte olduğunu kaydeden Aliyev, ''Geçtiğimiz günlerde Ankara'ya yaptığı ziyaretten elde edinen somut sonuçları her iki ülkede bazı güçlerin endişeyle karşıladığını'' söyledi. 
     ''Bu güçlerin faaliyeti için uygun ortam oluşturmaya karşı olduklarını'' dile getiren Aliyev, ''Türkiye ve Azerbaycan'da dış politikanın cumhurbaşkanları ve dışişleri bakanlıkları tarafından oluşturulduğunu'' söyleyerek, ''Milletvekillerinin hedefleri faklı olabilir ve herkes kendisinden sorumludur'' diye konuştu. 
     Cumhurbaşkanlığı Siyasi Sosyal İşler Şube Müdürü Ali Hasanov ise daha önce yaptığı açıklamada, İlham Aliyev'e dayandırarak, ''AKPM'deki Azeri milletvekillerinin Kıbrıs ile ilgili oylamaya katılmamalarını yanlış olarak nitelendirdiğini ve gelişmelerden AKPM heyet başkanı Samet Seyidov ile AKPM'deki Azerbaycan Temsilcisi Büyükelçi Akşin Mehdiyev'in sorumlu olduğunu'' söylemişti. 
     Milletvekili heyeti Başkanı Samet Seyidov da, dün Milli Meclis'te yaptığı konuşmada, ''Oylamaya bilerek katılmadıklarını, katılmaları ve olumlu sonuç çıkması durumunda Ermeni işgali altındaki Yukarı Karabağ konusunda emsal teşkil edebileceğini'' ifade etmişti. 
     
</TEXT>
</DOC>
