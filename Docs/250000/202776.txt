<DOC>
<DOCNO> 202776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sonspo17.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ergin Ataman milli takıma neden gitmedi İşte yanıtlar... 
</HEADLINE>
<TEXT>

     Ülkerspor Antrenörü Ergin Ataman, ''Türk halkı, Avrupa'da yakladığım başarıları takip ettiği için milli takımın başına geçmemi istedi'' dedi. 
     Takımının, Avrupa Ligi A Grubu'nda yarın FC Barcelona ile yapacağı maç öncesinde açıklamalarda bulunan Ergin Ataman, yeni sistemde, milli maçların yaz aylarında yapılacağına dikkati çekerek, ''Milli takım antrenörünün aynı zamanda kulüp takımı çalıştırmasının faydalı olacağını düşünüyorum. Avrupa'da birçok ülke bu sisteme geçti. Bana federasyondan bir teklif gelmedi, ama kamuoyunun beklentisi, benim milli takımın başına geçmem yönündeydi. Ama ben öyle bir kariyerdeyim ki artık benim bir takıma talip olmam söz konusu olamaz'' diye konuştu. 
     
     ''SESSİZ KALAMAZDIM'' 
     Ataman, milli takımla ilgili değerlendirmelere sessiz kalmasının kendisini zor durumda bırakacağı için konuştuğunu belirterek, ''Sessiz kalmam, milli takımdan kaçıyor havası yaratacaktı. Hidayet, Mehmet Okur, İbrahim Kutluay ve Mirsad gibi oyuncular, gelip milli takımlarında kayıtsız şartsız hizmet ediyorsa kulüp takımını çalıştıran antrenör de bu şekilde hizmet etmek zorundadır'' dedi. 
     Sürekli olarak tepki gösterdiği ve göstermeyi sürdüreceği konunun ise milli takımın başına yabancı bir antrenörün getirilmesi olduğuna dikkati çeken Ataman, ''Şu anda Türkiye'de milli takımın başına geçebilecek Avrupa seviyesinde 4-5 tane Türk antrenör var. Yabancı bir çalıştırıcının ise Türk antrenörünün Avrupa'daki imajını zedeleyeceğini düşünüyorum. Diğer meslektaşlarımdan, bu konuda yeterli tepkiyi görmedim ve bu beni şaşırtıyor'' diye konuştu. 
     Ataman, gösterdiği tepki nedeniyle, federasyona antipatik göründüğünü vurgulayarak, bu nedenle belki de milli takım görevinin hiç olmayacağına dikkati çekti. 
     
     FINAL FOUR ŞANSI 
     Ataman, Ülkerspor camiasının Final Four'a katılma inancının çok olduğunu ve önemli olanın da bu olduğunu belirterek, ''Ülkerspor'un kadrosu da bunu başaracak güçte'' dedi. 
     Efes Pilsen ile katıldığı ve daha sonra Montepaschi Siena ile üçüncülük elde ettiği Final Four'da hedefinin bunu daha yukarıya çekmek, final veya şampiyonluk yaşamak olduğunu belirten Ataman, ''Ülkerspor yeni bir kadroya sahip. Güçlü ama saha içi takım uyumunu sağlayamamışlar. Sezon başında kendi takımını kurmak elbette ki avantaj. Ama Final Four'a gelene kadar daha 15 maç var. Bu da sistemimi oturtmak için yeterli bir süre. Öncelikli hedefimiz, grupta ilk 2 sırayı alarak avantaj kazanmak'' diye konuştu. 
     Ülkerspor düzeyinde bir takımın, transferde ancak üst düzey oyuncularla ilgilenebileceğine dikkati çeken Ataman, şu anda bir ihtiyaçları olmadığını, sistemine uyamayan oyuncular olduğu taktirde bir arayışa girebeleceklerini açıkladı. 
     
     FC BARCELONA MAÇI 
     Rakipleri Barcelona'da Bodiroga'nın sakatlığına karşılık, Haluk ve Blair'ın yarınki maçta takımdaki yerlerini alamayacaklarına değinen Ataman, ''Biz 2'ye 1 dezavantajlıyız. Eksiklerimizi, kadromuz içinde kamufle edeceğiz'' dedi. 
     Bodiroga'nın oynamayacak olmasının kendileri için avantaj olacağını kaydeden Ataman, ''Bodiroga, Barcelona'nın en önemli silahı. Oynasaydı işimiz daha zor olurdu. Onun sakatlığı, kazanma şansımızı artırır. Blair'ın oynamaması da bizi sıkıntıya sokuyor'' diye konuştu. 
     Blair'ın yerine kullanacakları Fatih'in, bu düzeydeki maçlarda, gizli kalmış potansiyelini ortaya koyduğunu belirten Ataman, kendilerinin de Fatih'in üzerine gideceğini, ancak genç oyuncudan FC Barcelona maçını kazandırmasını da beklemediklerini söyledi. 
     Ataman, ''Final Four'' için iddialı olan takımları ise Ülkerspor, Efes Pilsen, FC Barcelona, Pamesa Valencia, Benetton Treviso, TAU Ceramica, CSKA Moskova, Maccabi Tel Aviv, Panathinaikos ve Montepaschi Siena olarak gösterdi. 
     
</TEXT>
</DOC>
