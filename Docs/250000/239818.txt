<DOC>
<DOCNO> 239818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonyas06.html </URL>
<DATE> 2004/05/13/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Brad Pitt'e Truva daveti... 
</HEADLINE>
<TEXT>

     AKP Çanakkale Milletvekili İbrahim Köşdere, tüm dünyada ve Türkiye'de yarın vizyona girecek Troy filminin dünyaca ünlü başrol oyuncusu Brad Pitt ve filmin yönetmenini Türkiye'ye davet etti. 
     Aynı zamanda bir turizmci olan İbrahim Köşdere, Brad Pitt ve filmin yönetmenine daveti şu an ABD'de bulunan Türkiye-ABD Parlamentolararası Dostluk Grubu Başkanı Egemen Bağış aracılığıyla iletti. Önümüzdeki günlerde davetine bir yanıt alacağını bildiren Köşdere, filmde emeği geçenleri filme konu olan Truva'da ağırlamaktan büyük bir memnuniyet duyacağını söyledi. Filmin Çanakkale ve Türkiye'nin tanıtımına büyük katkı sağlayacağına inandığını dile getiren Köşdere, gönlünün f ilmin Malta ve Meksika'da değil, olayın geçtiği Truva'da çekilmesini istediğini de kaydetti. 
     
     VEKİLLER ÇANAKKALE'DE KAYNAŞACAK 

     Köşdere, bakanlar, milletvekilleri ve basın mensupları için de 28 Mayıs'ta başlayacak üç günlük bir Çanakkale gezisi programladı. Tüm milletvekillerine davetini ileten Köşdere, 28 Mayıs'ta başlayacak gezi programının 29 Mayıs'ta Gelibolu gezisi ve 30 Mayıs'ta da Çanakkale programı ile biteceğini anlattı. Milletvekillerinin yüzde 70'inin Çanakkale'yi görmediğini tespit ettiğini dile getiren Köşdere, bu gezinin hem Çanakkale'nin tanıtımına hem de milletvekilleri arasında kaynaşmayı sağlayacağını ifade etti. 
     
</TEXT>
</DOC>
