<DOC>
<DOCNO> 213346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sonspo18.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, Galatasaray'dan çekinmiyor... 
</HEADLINE>
<TEXT>

     Bursaspor Kulübü Teknik Asbaşkanı Erhan Akbaş, ligdeki konumları nedeniyle artık yenilgiye tahammüllerinin olmadığını belirterek, ''Galatasaray karşısına galibiyet parolasıyla çıkacağız'' dedi. 
     Akbaş, devre arasında Mustafa Gürsel, Osterc ve Grozdiç gibi kaliteli oyuncuları transfer ederek kadroyu güçlendirdiklerini, Bursaspor'un ikinci yarıda hem oyun hem de skor olarak taraftarlarını memnun edeceğini söyledi. 
     İkinci yarının ilk haftasında lig lideri Beşiktaş'tan daha iyi futbol oynadıklarını, ancak hakemin kötü yönetimi nedeniyle sahadan yenik ayrıldıklarını anlatan Akbaş, ''Yenilmeyi hak etmedik. Artık yenilgiye tahammülümüz yok. Galatasaray karşısına galibiyet parolasıyla çıkacağız. Ligde bundan sonra tüm maçlara 3 puan almak için çıkacağız. Kadro kalitemize güveniyoruz'' diye konuştu. 
     Akbaş, futbolun 3 neticeli bir oyun olduğunu, ancak kendilerini şanssızlık veya kötü oyun nedeniyle değil, bir kişinin verdiği kararlar yüzünden yenilmenin üzdüğünü anlatarak, şunları söyledi 
     ''Ligin ilk yarısında birçok maçtan şanssız bir şekilde yenik ayrıldık, ama hiçbirinin ardından çıkıp kimseyi suçlamadık. Beşiktaş maçında bir oyuncumuz kırmızı kartla oyun dışı kaldı. Benzer bir pozisyonda ise rakip oyuncuya kart gösterilmedi. Biz hakem hatalarına değil, hatalı kararların yanlı olmasına, sadece bizim lehimize verilmesine kızıyoruz. Beşiktaş maçında hakem hataları nedeniyle canımız yandı. Aynı haksız muamelenin sürmesi halinde, yönetim olarak gerekeni yaparız.'' 
     
</TEXT>
</DOC>
