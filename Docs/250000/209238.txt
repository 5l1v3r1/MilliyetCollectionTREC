<DOC>
<DOCNO> 209238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/yasam/yas01.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Mars'a yolculuk çok zor olacak 
</HEADLINE>
<TEXT>

   NASA uzmanları, Mars yolculuğunda yaşanacak zorlukları bir astronotun ağzından kaleme aldı. İşte, 30 yıl sonraki Mars yolculuğunun 'seyir defteri'... 
      DIŞ HABERLER SERVİSİ 
   
   'Yıl 2034... Mars'a doğru yol alan bir uzay gemisindeki astronotlardan biriyim. Görevim, 30 yıl önce Başkan George W. Bush'un sözünü yerine getirmek. Yani 'Kızıl Gezegen'e ayak basan ilk insan olmak...' 
   ABD Havacılık ve Uzay Dairesi NASA uzmanlarının yazıya böyle döktüğü senaryoya göre, sadece gidişi altı ay sürecek Mars yolculuğu, insanoğlunun en tehlikeli ve zorlu macerası olacak. Senaryoya göre, Mars gemisindeki mürettebat, seyir defterine muhtemelen yukarıdaki ifadelerle başladıktan sonra, şöyle devam edecek 
   
   'Aramızda sır kalmadı' 
   "Gemimiz, benim dışımda beş astronotla birlikte Dünya'dan ayrılalı üç ay oldu. Ailemi bıraktığım gezegenim şimdi milyonlarca kilometre uzakta uzayda bir topluiğne başından daha büyük gözükmüyor. Ve daha önümüzde üç ay daha sürecek bir yolculuk var. Geminin dışında uzay uğulduyor. Radyasyon yüklü yüksek enerji partikülleri geminin gövdesinden sızarak gücümüzü alıyor. Az önce Güneş'teki ani bir patlama yoğun radyasyon salınımına neden oldu. Bu yüzden hepimiz sığınağa girmek zorunda kaldık. 
   Mürettebat sinirlerimi bozmaya başladı. Hep aynı insanlar her gün ve bütün gün. Birlikte yiyor, çalışıyoruz. Aynı hik yeleri yüzlerce kez dinledim. Artık aramızda sır kalmadı. Sadece uykumun bilinçsizliğinde yalnızım. 
   
   'Kemiklerimiz gevrekleşti' 
   Ve bazen yıldızlar arasında aralıksız çalışan bir makine olan bu gürültülü evde uyumak da imk nsız. Kendimi insanlıktan soyutlanmış ve yalnız hissediyor, evimi özlüyorum. Ailemle tek bağım Dünya'dan gönderilen görüntüler. Üç yaşındaki oğlum döndüğümde altısında olacak. 
   Buradaki bir diğer düşmanımızsa uzayın hafifliği, yani yerçekiminin olmaması. Kemiklerimiz zayıflıyor, kaslarımız eriyor. Yediklerimizin bile tadı farklı geliyor. Kaslarımızı ve kalbimizi korumak için günde iki saat egzersiz yapıyoruz. Ama kemiklerimizin gevrekleşmesini, kırılgan bir hale gelmesini engelleyemiyoruz. 
   
   'Milyonlarca tehlike var' 
   Sürekli stres altındayız, çünkü dışarıda ve içeride tehlike kol geziyor. Bu karmaşık gemide ters gidebilecek milyonlarca şeyden sadece biri bile bizi öldürebilir. Camın dışındaysa bir vakum ve çok derin bir soğuk var. En ufak bir hatada bir uzay enkazının cansız bir parçası olabilir, uzayın derinliklerine yuvarlanabiliriz. 
   Görev Kontrol ile sürekli temas halindeyiz. Geminin güvenliği ve Mars'a iniş için her gün upuzun listeler gönderiyorlar. Ancak bizim burada ne yaptığımızı hiçbir zaman anlamıyorlar, bizi umursadıklarından bile emin değilim." 
   
   Dört ana sorun...    NASA uzmanları, Mars'a doğru yol alan astronotların uzayda karşılaşacakları karmaşık sorunları tasvir etmek amacıyla, işte bu kurgusal anıları yazdı. 
   Bu sorunların gerçekleşme olasılığını doğrulayan NASA uzmanları, kuruluşun laboratuvarlarında riski minimuma indirmek için çalışmalar yapılacağını söylüyor. NASA uzmanlarından Guy Fogelman da, uzun süreli bir uzay yolculuğuna kalkışılmadan önce çözülmesi gereken dört önemli problemi şöyle özetliyor 
   "Radyasyon, ağırlığın olmamasından dolayı kemik erimesi, bozulan psikoloji, uzaktan tıbbi teşhis ve müdahale için teknoloji yoksunluğu..." 
   
   
</TEXT>
</DOC>
