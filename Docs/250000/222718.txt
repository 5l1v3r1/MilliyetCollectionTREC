<DOC>
<DOCNO> 222718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sondun27.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye'de olaylar... Güvenlik önlemleri devam ediyor... 
</HEADLINE>
<TEXT>

     Suriye'nin Haseki İline bağlı Kamışlı İlçesi'nde 4 gün önce futbol maçında çıkan kavga sonrasında Kürt gruplarla askerler arasında yaşanan olaylar sonrasında bazı yerleşim birimlerinde alınan güvenlik önlemlerinin devam ettiği öğrenildi. 
     AA muhabirinin yerel yetkiliden aldığı bilgiye göre, Kamışlı'nın ardından Haseki iline bağlı Aynelarap İlçesi ile Halep'e bağlı Aynelresul ilçelerine sıçrayan olaylarda, kamu binalarına saldıran Kürt gruplara karşı alınan yoğun güvenlik önlemlerinin sürdüğü, 2 ilçede uygulanan sokağa çıkma yasağının halen devam ettiği bildirildi. Bugün Halep ilinin kenar semtlerinde yaşayan Kürt gruplarda hareketlenme gözlendiği, gösteri yapmak isteyen grupların askerler tarafından engellendiği, Kürtlerin yoğun olarak yaşadığı mahallelerde askerlerin zırhlı araçlarla devriye görevi yaptıkları kaydedildi. 
     Güvenlik güçlerinin olayları önleyebilmek için çok sayıda Kürt'ü gözaltına aldığı, olayları yatıştırmak için yoğun çaba sarf ettiği bildirildi. 
     Halep ve Haseki illeri başta olmak üzere yerleşim birimlerinde güvenlik güçlerinin duruma hakim olmakla birlikte sıkı güvenlik önlemlerini sürdürdükleri öğrenildi. 
     
</TEXT>
</DOC>
