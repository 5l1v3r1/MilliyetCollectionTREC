<DOC>
<DOCNO> 233373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/yazar/akyol.html </URL>
<DATE> 2004/04/21/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Kıbrıs ve Türkiye 
</HEADLINE>
<TEXT>

   
   DENKTAŞ Türk hükümetini ağır sözlerle eleştiriyor eleştirsin... Tabii farklı düşünebilir. Ama bu farklılığın bir polemiğe dönüşmesi kaygı vericidir. 
   Son olarak Denktaş Türkiye'nin hükümetini "bir partinin iktidarı" olarak niteledi ve çok ağır sözler etti 
   "Egemen değildiysek Türkiye büyükelçisini niye gönderdi Ne diye 20 yıldır egemen devletiz diye tanıdı .. 
   AB'den bir tarih almak için Kıbrıs feda ediliyor .. 
   Bir Kardak kayası için savaşı göze alan Türkiye, uğruna şehitler verdiği Kıbrıs'ı terke hazırlanıyor .." 
   Dün Adalet Bakanı Cemil Çiçek'e Denktaş'ın bu sözleri için ne dediğini sordum, şu cevabı verdi 
   - Sayın Denktaş'ın tarihi kişiliğine saygımızdan susuyoruz, cevap vermiyoruz. Ve biliyoruz ki, Anadolu ve Ada Türklüğü arasında böyle bir tartışma çok zararlı olur. 
   Acaba Denktaş bir de bu açıdan hiç düşündü mü 
   
   EVVELA, Sayın Denktaş'ın Kıbrıs Türklerine "Türkiye AB uğruna sizi terk ediyor" mesajını vermesi çok yanlıştır. 
   Annan planı kabul edilse de, Türkiye daha uzun yıllar Kıbrıs Türklerini elbette destekleyecektir hem siyaseten, hem iktisaden. 
   Kıbrıs Türklerinde "terk edilmiş" duygusu yaratmaktan ve anavatanla dayanışmada soğukluğa yol açmaktan sakınmak gerekir. 
   İkincisi, KKTC "devlet-i ebed müddet" olarak kurulmamıştı zaten Anayasa hükmünde olan KKTC'nin "Kuruluş Bildirisi"nde açıkça, "iki eşit halk arasındaki ortaklığın bir federasyon çatısı altında yeniden kurulması" öngörülmüş, bağımsızlık ilanının bunu kolaylaştıracağına inanıldığı belirtilmişti. 
   KKTC'nin Anayasa Mahkemesi de, işte bu sebepledir ki, KKTC'ye son vererek "federasyon çatısını" kuracak olan Annan planının referanduma sunulmasını onaylamıştır. 
   Hem Denktaş'ın kendisi yıllardır neyin müzakeresini yapıyordu 
   
   AKIL ile gönül çatışınca aklın gereğini yapmak doğrudur. Yapılan da budur. 
   "Akıl için yol bir değildir" elbette ama 'akıllar'ın tartışması, Kıbrıs'la Anadolu arasında soğukluk yaratacak bir 'nefsaniyet' düzeyine çıkmamalıdır. 
   Aksine, Kıbrıs Türkleri ile Türkiye arasındaki dayanışma duygusunun, ekonomik ve sosyal ilişkilerin çok daha güçlendirilmesini gerektiren bir sürece giriyoruz. 
   Denktaş, hükümeti eleştirsin, "hayır" kampanyası yürütsün ama "Türkiye Kıbrıs'ı terk ediyor" gibi laflar ederse, hem haksızlık yapmış olur, hem dayanışma duygularını zedeler. 
   Adalet Bakanı Cemil Çiçek'e, Annan planının "güvence için" BM Güvenlik Konseyi'ne sunulmasını da sordum, şunu söyledi 
   - Referandumdan sonra sunacaktı, şimdi sunuyor. Bundan bir şikayetimiz yok. Hatta Güvenlik Konseyi kararı, Annan planındaki derogasyonların hukuki gücünü artıracağı için olumlu bir yönü de var. 
   Evet, 30 yılın sonunda iyi bir konjonktürdeyiz, artık, Denktaş dahil, hepimiz 25 Nisan sonrasını düşünmeliyiz... 
   
      
   
   
</TEXT>
</DOC>
