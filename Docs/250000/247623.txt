<DOC>
<DOCNO> 247623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/sonyas09.html </URL>
<DATE> 2004/06/13/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Blair'in eşi, internetten ikinci el alışveriş yapıyor... 
</HEADLINE>
<TEXT>

     İngiltere Başbakanı Tony Blair'in yılda 250 bin sterlin kazanan avukat eşi Cherie Blair'in internette açık artırmayla satış yapan ve daha çok ikinci el malları piyasaya süren ebay adlı siteden alışveriş yaptığı öne sürüldü. 
     Bayan Blair'in bu yolla kendisi için 10 sterline pembe sandalet ve küçük oğlu Leo için de 99 peniye ''Winnie the Pooh'' çalar saati aldığı belirtiliyor. 
     Cherie Blair'in bir başka açık artırmadan da tanesi 1,99 sterline yine oğlu Leo'ya Disney'in çeşitli video filmlerini aldığı kaydediliyor. Sitede aynı açık artırmalara katılanlar, başbakanın eşiyle açık artırmaya katılmanın kendileri için hem sürpriz bir durum, hem de heyecan verici olduğunu söylediler. 
     Cherie'nin en son Roland Cartier'e ait 1980'li yılların parlak kırmızı stiletto tipi ayakkabılarını aldığı ifade ediliyor. Bayan Blair'in ayakkabıyı alabilmek için üç kez fiyat yükselttiği ve yenisi yaklaşık 100 sterlin değerindeki bu ayakkabıyı beşte biri fiyatına aldığı kaydediliyor. 
     
</TEXT>
</DOC>
