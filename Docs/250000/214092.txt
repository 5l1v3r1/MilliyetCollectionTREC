<DOC>
<DOCNO> 214092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sonspo19.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor Hak etmediğimiz 1 puana razı olmak zorunda kaldık. 
</HEADLINE>
<TEXT>

     Bursaspor Kulübü Basın Sözcüsü Sedat Kaya, Galatasaray karşısında galibiyeti hak eden bir oyun sergilemelerine karşın, şanssızlıklar sonucu sahadan 1 puanla ayrılmak zorunda kaldıklarını söyledi. 
     Kaya, AA muhabirine yaptığı açıklamada, Galatasaray karşısında yeşil-beyazlı oyuncuların kazanmak için ellerinden gelen tüm çabayı gösterdiklerini, çok sayıda net gol pozisyonuna girmelerine rağmen bir türlü sonuca ulaşamadıklarını bildirdi. 
     Ligin ikinci yarısında oynadıkları Gaziantepspor ve Beşiktaş maçlarında da aynı yüksek performansı gösterdiklerini anlatan Kaya, ''Şans bir türlü yüzümüze gülmüyor. Bursaspor'un şuan ki bulunduğu yeri hak etmediğini tüm Türkiye dün akşamki maçta da gördü. Üzülerek söylüyorum ki, Galatasaray karşısında hak etmediğimiz 1 puana razı olmak zorunda kaldık. Tek tesellimiz, oyuncuların savaşan, hırslı ve mücadeleci bir oyun ortaya koymaları. Bu yüzden tüm oyuncularımızı kutluyorum'' diye konuştu. 
     Kaya, Sertan'ın attığı golün ofsayt gerekçesiyle sayılmamasına ilişkin olarak da, ''Bursaspor Kulübü olarak biz hakemlerle ilgili olarak bugüne kadar konuşmadık, yine de konuşmayacağız. Ama, Sertan'ın pozisyonunu tüm Türkiye gördü'' diye konuştu. 
     Ligin ikinci yarısında oynanan 3 karşılaşmada sergilenen futbolun, gelecek haftalar için umut verdiğini kaydeden Kaya, Bursaspor'un üst üste alacağı galibiyetlerle puan cetvelindeki tehlikeli bölgeden hızla uzaklaşacağına inandığını, bundan da kimsenin şüphesi olmaması gerektiğini söyledi. 
     Kaya, Bursaspor Kulübü olarak maçtan önce ve sonra gerek yeşil- beyazlı yöneticilere, gerekse taraftarlara yönelik yakın ilgisinden dolayı Galatasaray Kulübü Başkanı Özhan Canaydın'a teşekkür ettiklerini de bildirdi. 
     
</TEXT>
</DOC>
