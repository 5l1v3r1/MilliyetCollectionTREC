<DOC>
<DOCNO> 245917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sondun11.html </URL>
<DATE> 2004/06/07/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Joschka Fıscher 'Avrupalı Türkiye ikinci Normandiya olur' 
</HEADLINE>
<TEXT>

     Nazizme karşı zaferin başlangıcı Normandiya Çıkarmasının 60'ıncı yıldönümü coşkulu törenlerle kutlanırken Alman Yeşiller Partisinin lideri ve Almanya Dışişleri Bakanı Joschka Fischer, "Avrupalılaşmış bir Türkiye, terörizm ve totaliterizme karşı savaşta D-Day olur" dedi. 
     Yeşiller Partisi lideri Joschka Fischer, Alman ekonomi gazetesi Handelsblatt'ın sorularını yanıtlarken Türkiye'nin AB üyeliğine destek verdi. 
     
     NORMANDİYA ÇIKARMASI BENZETMESİ 

     Türkiye'nin AB üyeliğinin Avrupa'ya ne kazandıracağına ilişkin soru üzerine Fischer, Normandiya Çıkarması'nın 60'ıncı yıldönümü kutlamalarını anımsatarak, "Avrupalılaşmış bir Türkiye, demokratik bir anayasal devlet, çağdaş bir ekonomi ve güçlü sivil topluma sahip bir Müslüman ülkeyle bağlantı kurmak, terörizm ve totaliter anlayışlara karşı savaşın D-Day'i olur" dedi. 
     
     AVRUPA OLMAZSA TÜRKİYE İSTİKRARSIZLIK UNSURU OLUR 

     Fischer, Avrupa'daki bazı ülkelerin Türkiye-AB müzakerelerinin başlaması konusunda kuşkularının artmasını nasıl karşıladığına ilişkin soruya, gerçeklerin iyi araştırılması gerektiğini söyleyerek yanıt verdi. Joschka Fischer, şöyle dedi 
     "Soru, Avrupalılar ile Ankara'daki ortaklarının, Avrupa perspektifini çağdaş bir doğrultuda Türkiye'nin dayanak noktası haline getirip getirmeyeceğidir. O zaman Türkiye bir istikrar unsuru haline gelir. Diğer yolu seçip Türkiye'yi dışlarsak ülkenin üzerinde Doğu İslamı perspektifi belirleyici olur. İşte Türkiye o zaman bir istikrarsızlık unsuru olur." 
     
     TÜRKLER SADECE MÜKTESEBATIN YETMEYECEĞİNİ BİLİYOR 

     Fransa'nın hala "kuşkucular" tarafında bulunduğunun anımsatılması üzerine de Joschka Fischer, konunun sakin biçimde tartışılması gerektiğini belirtti. AB'nin şimdi Türkiye'nin üyeliğine değil müzakerelerin başlayıp başlamamasına karar vereceğini vurgulayan Fischer, "Türkler ülkelerinin sadece AB müktesebatını kabul ederek bir yere varamayacağını, bunların uygulamaya dönüştürülmesi gerektiğini biliyorlar. Türkiye'nin AB'ye katılmak için olgun hale gelip gelmediğine ülkedeki gelişmeler değerlendirildikten sonra karar verilecek. Gerçeğin ışığı birçok korkuyu ortadan kaldırabilir ve kaldıracak" ifadesini kullandı. 

     
</TEXT>
</DOC>
