<DOC>
<DOCNO> 247819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sonspo03.html </URL>
<DATE> 2004/06/14/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Detroit, dünyayı bir kez daha şok etti... NBA finalinde durum şimdi 3-1 
</HEADLINE>
<TEXT>

     NBA finalinde Mehmet Okur'un takımı Detroit Pistons, Lakers'ı 88-80 mağlup ederek seride durumu 3-1'e getirdi. Büyük çekişme içinde geçen serinin 4. maçında Pistons son çeyrekte kontrolü ele alıp, Lakers'ın skorerlerine geçit vermeyince şampiyonluk yolunda büyük avantaj sağladı. 
     Temsilcimiz Mehmet Okur forma şansı bulamazken, Rasheed Wallace'ın 26 sayı, 13 ribaund, 2 blok, Chauncey Billups'ın 23 sayı 4 asisti galibiyette büyük rol oynadı. 
     Lakers'ta ise Shaquille O'Neal'ın 36 sayı, 20 ribaundluk insanüstü performansı galibiyet için yeterli olmadı. Diğer bir süperstar Kobe Bryant ise 20 sayı keydetmesine karşın 25'te 8'lik saha içi isabetiyle hayalkırıklığı yarattı. 
     
     MAÇIN ÖYKÜSÜ 

     Karşılaşmanın ilk 2 periyodunda her iki takım da kontrollü bir oyun ortaya koyarken, devre 41-39 Detroit Pistons üstünlüğüyle geçildi. 
     3. çeyreğe her iki takım da karşılıklı basketlerle başlarken, oyun kurucu Chauncey Billups ile etkili olan Detroit Pistons, 27. dakikada skoru 45-43'e getirdi. Kobe Bryant ve Ukraynalı milli oyuncu Stanislav Medvedenko ikilisinin sayılarıyla ilk dakikalardaki tutukluğunu üzerinden atmayı başaran Lakers, 30. dakikada 50-49 öne geçmeyi başardı. Play-off'ların en iyi maçını çıkaran deneyimli forvet Rasheed Wallace'ın basketleriyle 5-0'lık bir seri yakalayarak rakibinin serisine son veren Detroit Pistons, farkı da 4 sayıya çıkarttı 54-50. Mücadelenin son dakikaları, Kobe Bryant ve son çeyreğe kadar tam anlamıyla açılamayan Richard Hamilton'ın karşılıklı basketlerine sahne olurken, üçüncü çeyrek 56-56 beraberlikle tamamlandı. 
     
     SON PERİYODDA 'SHEED' COŞTU 

     Karşılaşmanın final periyoduna Richard Hamilton ve Rasheed Wallace'ın sayılarıyla giren Detroit Pistons, farkı da 4 sayıya dek çıkardı 62-58. Shaquille O'Neal'ın sayılarıyla farkı eritmeye çalışan rakibi karşısında Rasheed Wallace ile kolay basketler bulan Detroit Pistons, 41. dakikada skoru 67-62'ye getirdi. Hücumda yalnızca Shaquille O'Neal'ın etkili olduğu rakibi karşısında son bölümlerde oyuna ağırlığını koyan Chauncey Billups ile sayılar bulan Detroit Pistons, farkı da 10 sayıya yükseltti 77-67. Bu dakikadan sonra farkı bir ara 11 sayıya dek çıkaran Detroit Pistons, karşılaşmadan da 88-80 galibiyetle ayrılmayı başardı. 
     
     DETROIT, EVİNDE ŞAMPİYON OLABİLİR 

     Final serisinin 5. maçı, 16 Haziran Çarşamba günü TSİ sabaha karşı yine Detroit'de yapılacak. Detroit evindeki bu maçı kazanırsa NBA tarihindeki 3. şampiyonluğu kazanmış olacak. 5. maçı Lakers'ın kazanması halinde ise son iki maç Lakers'ın sahası Staples Center'da oynanacak. 

     
</TEXT>
</DOC>
