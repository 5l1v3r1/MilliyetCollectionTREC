<DOC>
<DOCNO> 242091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/spor/spo04.html </URL>
<DATE> 2004/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'a müjde 
</HEADLINE>
<TEXT>


Şota, pürüz çıkınca Glasgow Rangers'a imza atmaktan vazgeçti. Yöneticiler, takımın eski yıldızı ile masaya oturmaya hazırlanıyor 


Umutlar arttı 
BORDO - Mavililer'in renklerine bağlamayı düşündüğü isimler arasında yer alan eski golcüsü Şota Arvaladze'nin, Glasgow Rangers ile anlaşamadığı açıklandı. Opsiyonlu anlaşması bulunan Şota'nın, para konusunda pürüz çıkınca İskoç kulübü ile sözleşme yenilemekten vazgeçtiği öğrenildi. 

Gözler Doğan'da 
ŞOTA'NIN, 27 Mayıs'taki milli maçtan sonra Trabzonspor ile masaya oturması bekleniyor. Asbaşkan Nevzat Şakar, "Hocamızın istemesi halinde Şota'yı renklerimize bağlayabiliriz" dedi. Bir haftadır İsviçre, Belçika ve Çek Cumhuriyeti'nde futbolcu bakan Ziya Doğan, Türkiye'ye döndü. Yönetim gelen rapor doğrultusunda transfere yön verecek. 

Amaral iddiası 
TRABZONSPOR'UN transfer listesindeki birçok isim arasında Arjantinli Gimenez ve Brezilyalı orta saha oyuncusu Amaral'ın da bulunduğu öğrenildi. İsviçre'nin Basel takımında forma giyen 29 yaşındaki Gimenez'in sözleşmesi önümüzdeki sezon sona eriyor. Beşiktaş'ta bir dönem forma giyen Amaral'ın da menajeriyle görüşmeler yapıldığı bildirildi. 

Maxim temasta 
KARADENİZ ekibinin önümüzdeki sezon için 450 bin dolar teklif ettiği ve 10 gün süre verdiği Maxim Romaschenko, Rusya'nın Spartak Moskova takımıyla görüşmeye başladı. Beyaz Rus oyuncuya ciddi teklifler geldiği bildirildi. Öte yandan Trabzon, Şampiyonlar Ligi nedeniyle önümüzdeki sezon en az 15 bin kombine bilet satmayı planlıyor. 



</TEXT>
</DOC>
