<DOC>
<DOCNO> 243249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/soneko10.html </URL>
<DATE> 2004/05/27/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Japon Analist Cari işlemler açığı artarsa, iç talebi frenlemek gerekir 
</HEADLINE>
<TEXT>

     Japon Kredi Derecelendirme Kuruluşu JCR'ın baş analisti Yoshihiko Tamura, cari işlemler açığının devam etmesinin, Türkiye'nin ekonomik büyüme oranını düşürebileceğini, bunu önlemek için iç talebi frenlemenin gerekebileceğini belirtti. 
     Yoshihiko Tamura, Türkiye'de, enflasyon ve faiz oranlarındaki düşüşün, bankaların da tüketici faiz oranlarını düşürmesiyle tüketim talebini artırdığını, bunun sonucunda, kendilerinin, Gayri Safi Yurtiçi Hasıla GSYİH itibarıyla yüzde 3.3 oranında bekledikleri yıl sonu cari işlemler açığı hedefinin aşılacağının görüldüğünü kaydetti. 
     Tamura, reformların ve ekonomik programın sürdürülmesi halinde, yılsonu itibarıyla yüzde 5 düzeyindeki büyüme oranının gerçekleştirilebileceğini, ancak cari işlemler açığının artarak devam etmesi halinde, iç talebi frenlemenin gerekli olabileceğini ve talebi frenleyecek etkili önlemlerin alınabileceğini bildirdi. 
     İthalatın azalmasını beklediklerini belirten tamura, ayrıca, artan turizm gelirlerinin, cari işlemler açığını daraltıcı faktörler olabileceğini vurguladı. 
     Türkiye'nin 2004 yılı Mart ayı cari işlemler açığı 2 milyar 29 milyon dolar, Ocak-Mart dönemi cari işlemler açığı ise 5 milyar 35 milyon dolar olarak gerçekleşmişti. 
     
     KREDİ NOTUNU YÜKSELTEBİLECEK FAKTÖR... 

     JCR baş analisti Yoshihiko Tamura, ekonomik reform programının aynen sürdürülmesi sonucu sürdürülebilir bir ekonomik büyümenin sağlanması halinde, Türkiye'nin kredi notunun artırılabileceğini vurguladı. 
     Tamura, cari işlemler açığı, Avrupa Birliği'nin müzakereler konusunda vereceği karar ve IMF ile ilişkilerin geleceği gibi üç faktörün, Türkiye ekonomisini etkileyecek faktörler olduğunu belirterek, bunların yakından izleneceğini bildirdi. 
     
     IMF İLE YENİ ANLAŞMANIN ÖNEMİ... 

     IMF ile ilişkilerin devamının önemini vurgulayan Tamura, yürürlükteki Stand By'ın bitmesinin ardından 2005'te yapılacak yeni bir anlaşmanın, piyasalara güven vereceğini, bunun önceden açıklanmasının ise piyasalardaki istikrara katkıda bulunacağını kaydetti. 
     Tamura ayrıca, Avrupa Birliği ile müzakereler konusunda bir sorun çıkması halinde bile IMF ile yapılacak bir anlaşmanın kurtarıcı olacağını da ifade etti. 
     JCR, en son Mart ayında, Türkiye'ye B notu verirken, ekonomik görünümü de olumluya çevirmişti. 

     
</TEXT>
</DOC>
