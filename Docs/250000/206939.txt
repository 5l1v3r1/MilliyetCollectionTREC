<DOC>
<DOCNO> 206939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/spor/spo01.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili düğmeye bastı 
</HEADLINE>
<TEXT>

   Beşiktaş Başkanı, kongre çalışmalarına başladı. Mevcut yönetimden memnun kalan Serdar Bilgili, herkesin devam edebileceğini söyledi. Ayrılacak olan isimlerin yerine yenileri belirlenecek 
      BİLAL MEŞE 

   
   'Çatıyı bozmayacağım' 
   BEŞİKTAŞ'TA üçüncü kez başkanlığa adaylığını koyacak olan Serdar Bilgili, 25 Ocak'taki olağan kongre için oluşturacağı yönetim kurulu listesinin hazırlıklarına başladı. Liste oluşturmada şeffaf bir politika izleyen Bilgili, işbaşındaki yönetimde yer alanlarla yola devam edeceğini açıkladı. Başkan Bilgili, "Başarılı olduk, çatıyı bozmayacağım" diyerek, mevcut yönetimden memnun olduğunu vurguladı. 
   
   'Ayrılacaklar söylesin' 
   BİLGİLİ, hafta başında yapılan toplantıda yönetimdeki arkadaşlarına düşüncelerini aktardı. Başkan şöyle konuştu "Sizlerle birlikte yola çıktık ve bugünlere kadar geldik. Müthiş bir dayanışma gösterdik, Beşiktaş'ı başarılı bir çizgiye taşıdık. Yönetimin iskeletini bozmak gibi bir düşüncem asla yok. Sizlerle yola devam etmek en büyük arzum. Ancak ayrılmak isteyen varsa lütfen bu düşüncesini bana aktarsın." 
   
   Listeye kimler girecek 
   TOPLANTIDA yer alan isimlerden Haşmet Kürüm, Cengiz Kaptanoğlu, İsmail Ünal, Ahmet Kavalcı, Behçet Ümitlen, Hüseyin Mican ve Deniz Atalay'ın seçimlerde yer alacakları kaydedildi. Bu arada bir süre önce Futbol Komitesi'nden istifa eden Yıldırım Demirören ve Kıvanç Oktay'ın Bilgili'nin listesinde yer almayacağı vurgulandı. Bilgili'nin, boş kalan koltuklara kimi alacağı ise henüz netlik kazanmadı. 
   
   Sırada Tümer var    RAHMAN SAĞIROĞLU 

   İÇ transferde hızlı davranan Beşiktaş, dün Ahmet Yıldırım'a iki yıllık imza attırdı. Başarılı futbolcu, yüzde 30'u peşin, kalanı maç başına olmak üzere yıllık 1 trilyon 350 milyar liraya mukavelesini uzattı. Tümer Metin de bugün yeni sözleşmeye imza atacak. Bu oyuncunun da yüzde 30'u peşin, kalanı yine maç başına olmak üzere yıllık 1.5 trilyon lira alacağı ifade edildi. 
   İKİNCİ Başkan Hüsnü Güreli, Ahmet Dursun'dan boşalan mevkiiye mutlaka bir santrfor transfer edeceklerini ifade etti. Güreli şöyle devam etti "Bunu hem hocamız, hem de biz istiyoruz. Ama aradığımız oyuncunun Avrupa'da oynamamış ve hazır durumda olması gerekiyor. Ayrıca gelecek sezon başlayacak 6 yabancı sınırlamasını da düşünüyoruz." 
   
   Ilie sesleri    Beşiktaş, bonservisi elinde olan Rumen oyuncu için harekete geçti. Lucescu'nun, yıldız futbolcuyla biraraya geldiği öğrenildi 
   BÜNYAMİN OSMAN 

   Sözleşmesi bitti 
   AHMET Dursun ile yolların ayrılmasından sonra santrfor arayışına giren Beşiktaş, 31 Aralık'ta Alaves ile sözleşmesi biten Rumen Adrian Ilie'nin peşine düştü. Romanya'dan dün dönen Teknik Direktör Lucescu'nun Ilie ile bir görüşme yaptığı öğrenildi. Lucescu, Rumen basınına ise "Hiç istemesem de Beşiktaş'ın yararı için bir Rumen daha alabiliriz" dedi. 
   
   Faruk'a teklif 
   KARTAL, Ilie dışında İstanbulspor'a Faruk için de teklif götürdü. Beşiktaş, 500 bin dolar önerirken, Sarı - Siyahlı yönetim 750 bin dolar istedi. Bunun üzerine transfer gerçekleşmedi. Siyah - Beyazlı yönetimin önceki akşam yaptığı toplantıda Boliç'in ismi de gündeme geldi, ancak Hüsnü Güreli, Boşnak futbolcuyla ilgilenmediklerini açıkladı. 
   
   Kartal'a dev bütçe    AVRUPA ve Türkiye'ye damgasını vurmak isteyen Beşiktaş, yeni dönem için dev bir bütçe hazırlığına girdi. 24 Ocak tarihinde çoğunluğa bakılmaksızın gerçekleşecek olan mali kongrede yönetim önce ibra edilecek, ardından da yeni bütçe üyelerin oyuna sunulacak. Kulübe yakın çevreler, yeni bütçenin 60 - 70 milyon dolar arasında olacağını ifade etti. 
   
   
</TEXT>
</DOC>
