<DOC>
<DOCNO> 233819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/soneko14.html </URL>
<DATE> 2004/04/22/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
23 Nisan tatili, referandumla birleşince Kıbrıs'a gidenlerin sayısı arttı 
</HEADLINE>
<TEXT>

     Kıbrıs'taki referandum ve 23 Nisan Ulusal Egemenlik ve Çocuk Bayramı tatilinin biraraya gelmesi, KKTC'ye gidenlerin sayısını artırdı. KKTC'ye giden tüm uçak ve feribotlarda yer bulunmazken, otellerde de doluluk oranı yüzde 100'e ulaştı. 
     Kıbrıs Türk Hava Yolları yetkililerinden aldığı bilgiye göre, KKTC'ye giden tüm uçaklar 22-27 Nisan günleri arasında karşılıklı olarak tamamen dolu. Yetkililer, KKTC üniversitelerindeki Türk öğrencilerin aileleri, bayram tatilini geçirmek isteyenler ve referandumda oy vermek üzere gidenlerin birleşmesi nedeniyle büyük bir talep meydana geldiğini belirttiler. 
     KKTC'ye havayoluyla İzmir'den, üçü direk, üçü Londra'dan olmak üzere haftada 6 sefer yapılıyor. İstanbul'dan haftada 16 sefer yapılıyor. Ankara'dan her gün, Adana'dan ise haftada üç gün sefer düzenleniyor. Yetkililer, uçak rezervasyonlarında yedek listelerinin bile dolduğunu belirterek, ek sefer talepleri bulunduğunu dile getiriyor. 
     
     TURİZMCİLER SIKINTILI 

     Tursem şirketinin sahibi KKTC'li turizmci Seda Yıldırım, her tatil dönemindeki yoğunluğun referandum öncesi daha da arttığına işaret etti. Yıldırım, turizmciler olarak bundan sonrası ile daha fazla ilgilendiklerini kaydederek, ''1 Mayıs'tan sonra sektörümüz açısından evet oyu çıkarsa ne olur, hayır oyu çıkarsa ne olur Büyük bir belirsizlik var'' dedi. 
     Annan Planına göre, ''evet'' çıkması halinde KKTC'nin AB üyesi olacağını, Türkiye'nin ise AB üyesi olmadığı için adaya gidecek Türk vatandaşlarından Shengen vizesi istenebileceğini ileri süren Yıldırım, şöyle konuştu 
     ''Bu durum, Türk vatandaşlarına büyük bir haksızlık olacaktır. 30 yıldır vatan parçası olan bu topraklara pasaport ve vize ile girilmesi, konut fonu ödenmesi büyük acı olacaktır. Böyle bir durumda geçen yıl 400 bin Türk vatandaşının ziyaret ettiği adaya kimse gitmeyecektir. Kıbrıs'ta turizm bitecektir. Birçok turizm firması da kepenklerini kapatacaktır.'' H T Turizm şirketi sahibi Handan İdil, talep yüksek olmasına rağmen havayolundaki yoğunluk nedeniyle bunu karşılayamadıklarını bildirdi. 
     İdil, KKTC'deki tüm otellerin yüzde 100 doluluğa ulaştığını kaydederek, ''Seyahat amaçlı gidenler 23 Nisan tatilini değerlendirmek istiyor. Öğrenci aileleri de çocuklarının tatillerinde yanında olmak istiyor. Referandumda oy kullanmak isteyenler bulunuyor. Hepsi biraraya gelince talepte patlama yaşadık, ancak değerlendiremiyoruz'' dedi. 
     Referandumdan çıkacak sonuca göre bundan böyle nüfus cüzdanlarıyla KKTC'ye gidemeyeceğini düşünenlerin de talebi artırdığını belirten İdil, ''Pasaport, vize ve fon olmadan gidip göreyim'' diyen birçok kişinin tur satın almak için başvurduğunu da sözlerine ekledi. 
     
</TEXT>
</DOC>
