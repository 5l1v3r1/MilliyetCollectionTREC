<DOC>
<DOCNO> 227073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/spor/spo03.html </URL>
<DATE> 2004/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Mondragon 'top-ten'de 
</HEADLINE>
<TEXT>

   UEFA'nın dergisi, Kolombiyalı eldiveni Juventus ve Olympiakos maçlarındaki oyunu nedeniyle "10 büyük performans" arasına aldı 
      ALİCAN ESENCİ 

   
   İki maçta da büyüledi 
   UEFA'NIN Şampiyonlar Ligi için özel olarak çıkardığı Champions Dergisi'nin bu ayki konuklarından biri Galatasaraylı Mondragon oldu. "10 Büyük Performans" başlığı altında verilen haberde, Mondragon'un, özellikle Juventus ve Olympiakos maçlarında ortaya koyduğu performansla yıldızlaştığı bildirildi. 
   
   'Cesur bir kaleci' 
   KOLOMBİYALI kalecinin, Olympiakos maçında yaptığı 5 kurtarışla ne kadar cesur olduğunu kanıtladığına dikkat çekildi. Dergide Bülent'in, Olympiakos maçı ve Mondragon ile ilgili görüşlerine de yer verildi. Kaptan, "Onu fazla savunamadık. Ancak Mondi kazanmak istiyordu" ifadelerini kullandı. 
   
   İpler sıkıldı    Yoğun mesai 
   GALATASARAY, Beşiktaş ile oynayacağı derbinin hazırlıklarını yoğun bir şekilde sürdürüyor. Teknik Direktör Hagi, ilk galibiyetini almayı hedeflediği Beşiktaş maçı öncesinde antrenman sayısını ikiye yükseltti. Rumen çalıştırıcı dün sabah yapılan idmanda futbolcularını sık sık uyardı. Hagi, "Hep yerden oynayacaksınız. Top uçak gibi gezmesin" dedi. 
   
   Yüzler gülüyor 
   İDMANDA oyuncular arasında ilginç diyaloglar yaşandı. Arif, şut çalışması sırasında kaleci Kingston'a sürekli "Bekle Riçi geliyorum" diye bağırdı. Tecrübeli oyuncunun, çift kale maçta rakibin tüm gollerini Cihan'ın atması üzerine "Başka golcünüz yok mu " demesi kahkahalara neden oldu. Kaleci antrenörü olarak düşünülen Taffarel'in bugün gelmesi bekleniyor. 
   
   Wiltord iddiası    YENİ sezonun transfer çalışmalarına şimdiden başlayan Galatasaray'ın, ünlü yıldızların peşine düştüğü öğrenildi. Sarı-Kırmızılılar'ın, Yıldıray ve Hamit Altıntop'un yanı sıra Arsenal'de forma giyen golcü Sylvain Wiltord ile ilgilendiği iddia edildi. Fransa'nın Sochaux takımında top koşturan orta saha oyuncusu Benoit Pedretti'nin de gündemde olduğu belirtildi. Cim-Bom'un Halil Altıntop ve Fatih Sonkaya ile de anlaştığı ileri sürüldü. 
   
   IAAF'tan sertifika    80 bin kapasiteli Atatürk Olimpiyat Stadyumu'na, Uluslararası Atletizm Federasyonu IAAF tarafından Birinci Sınıf Atletizm Stadyumu Sertifikası verildi. Önümüzdeki günlerde Olimpiyat Stadı'nda uluslararası organizasyonların yapılmasının gündemde olduğu öğrenildi. 
   
   
</TEXT>
</DOC>
