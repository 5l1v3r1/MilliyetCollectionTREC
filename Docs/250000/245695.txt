<DOC>
<DOCNO> 245695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/siyaset/siy01.html </URL>
<DATE> 2004/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'TSE kendine de standart getirsin' 
</HEADLINE>
<TEXT>


ANKARA ANKA 


Cumhurbaşkanlığı Devlet Denetleme Kurulu DDK , Türk Standartları Enstitüsü TSE yönetiminde büyük bir keyfiyet yaşandığını ve kuruma alınan kimi personelin, referans olarak siyasi kimliğe sahip kişileri gösterdiğini belirterek, TSE'nin de kendisine standart getirmesini istedi. Cumhurbaşkanı Ahmet Necdet Sezer'in talimatıyla hazırlanan DDK raporunda kurumun 1999'da toplam 1851 olan personel sayısının 2003'te 2249'a çıktığı ve bu kişilerden 553'ünün ilk ve ortaöğrenim mezunu olduğu, personele, aylık dışında, ikisi teşvik olmak üzere yılda altı ikramiye ve fazla çalışma ücreti ödendiği belirtildi. Raporda, "Bölge müdürlükleri ve mahalli temsilciliklerin oluşturulacağı yerler, nesnel ölçütlere göre değil, kişisel tercihlere ya da siyasi etkilere göre seçilmektedir. Kurumun taşra örgütlenmesi yeniden değerlendirilmeli" görüşü yer aldı. Ayrıca, unvan verilmesinde herhangi bir ölçütün olmamasının, eleman alımında ve unvan dağıtımında sorunlara yol açtığı belirtilerek, norm kadro uygulaması önerildi. Raporda, "Her konuda standart belirleyen kurumun, hazırlayacağı yönetmelikle örgütlenme yapısına da standart getirmesi gerekmektedir" denildi. 


</TEXT>
</DOC>
