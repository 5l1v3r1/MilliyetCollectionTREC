<DOC>
<DOCNO> 236205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonsiy03.html </URL>
<DATE> 2004/04/30/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Kültür Bakanlığı, Hollywood'a evsahipliği yapmak istiyor... 
</HEADLINE>
<TEXT>

     Kültür ve Turizm Bakanlığı Türkiye'de film çekmek isteyen yabancı ekiplere yardımcı olacak bir komisyon kurmaya hazırlanıyor. Sinema ve Telif Hakları Genel Müdürü Abdurrahman Çelik, yabancıların Türkiye'de film çekmesini engelleyen en önemli etkenin bu alana yatırım yapan uluslararası sigorta şirketleri olduğunu belirterek, şirketlerle görüşme halinde olduklarını söyledi. 
     Kültür ve Turizm Bakanlığı Sinema ve Telif Hakları Genel Müdürü Abdurrahman Çelik, meslek birliklerinden SESAM ve TÜRSAK ile ortak bir çalışma yürüttüklerini kaydetti. 
     Çalışmanın amacının yurt dışından gelen ve Türkiye'de film çekmek isteyen yabancı ekiplere yardımcı olacak Türk ekipler hazırlamak olduğunu anlatan Çelik, yabancı ekiplerin böylece Türkiye'de hiçbir sorunla karşılaşmayacaklarını söyledi. 
     
     SAHNELERİN MEKANLARINI ANLATAN KİTAP DA HAZIRLANIYOR 
     Yabancı ekiplere çekecekleri filmle ilgili olarak araç gereçleri nerede bulabileceklerini ya da uygun mekanların neresi olabileceğini anlatan bir kılavuz kitap hazırlama aşamasında olduklarını söyleyen Çelik, "Örneğin savaş sahnelerinin en iyi nerede çekileceğini, tarihi bir film için en uygun mekanın neresi olacağını da bu kitapta anlatacağız. Ayrıca bu bilgileri ekipler bize başvurmaları durumunda da edinebilecekler" diye konuştu. 
     
     GEREKİRSE DEVLET GÜVENCESİ VERİLECEK 
     Çelik, yabancıların Türkiye'de film çekmesini engelleyen en önemli etkenin bu alana yatırım yapan uluslararası sigorta şirketleri olduğunu belirterek, bu şirketlerle görüşmelerin devam ettiğine işaret etti. 
     Türkiye'nin riskli bölge olarak görüldüğüne dikkat çeken Çelik, "Ancak, gerekirse devlet güvencesi verilerek Türkiye'de film çekimini teşvik etmek istiyoruz" dedi. 
     
     TARİHİ MEKANLARDA FİLM ÇEKİMİNE İZİN VERİLECEK 
     Abdurrahman Çelik, ekiplerin Kültür ve Turizm Bakanlığı denetiminde istedikleri tarihi mekanda film çekebileceğini de ifade etti. "Türkiye'de çok önemli mekanlar var ve bu mekanların dünyada bir örneği daha yok. Örneğin, Efes, Aspendos gibi mekanlarda da film çekilebilir. Zaten Bakanlıkların birleşmesindeki en önemli nedenlerinden biri de bu tür zorlukları ortadan kaldırmaktı" diye konuştu. 
     
     "TÜRK OYUNCULAR DA OSKARLIK FİLMLERDE ROL ALACAK" 
     Çelik, Türkiye'de çekilecek "Yüzüklerin Efendisi" gibi bir film için ekiplerin, tüm oyuncuların yurt dışından getirilemeyeceğini ve belki de Türkiye'den de filmde rol alacak oyuncu isteyebileceklerine işaret etti. Çelik "Düşünsenize bu tarz filmlerin çekildiği ülkeler şimdi ihya oldu" dedi. 
     
</TEXT>
</DOC>
