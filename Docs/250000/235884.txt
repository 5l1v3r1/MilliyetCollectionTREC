<DOC>
<DOCNO> 235884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/soneko31.html </URL>
<DATE> 2004/04/29/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Koç Holding'in 2003 yılı konsolide cirosu 11.1 milyar dolar 
</HEADLINE>
<TEXT>

     Koç Holding Yönetim Kurulu Başkanı Mustafa Koç, topluluğun ana iş birimlerinde görülen yüksek artışların 2003 yılı konsolide cirolarını 11.1 milyar dolara, konsolide net karlarını 274 milyon dolara çıkardığını bildirdi. 
     Koç Holding A.Ş'nin 40 Hesap Yılı Ortaklar Genel Kurul Toplantısı, Nakkaştepe'deki Holding Merkezi'nde gerçekleştirildi. Mustafa Koç'un, Koç Holding Çalışma Raporu'nda yer alan mesajı, Muhasebe Müdürü Emine Alangoya tarafından okundu. 
     Mustafa Koç, mesajında, 2003'ün, Koç Topluluğu açısından iç ve dış piyasalarda beklentilerin çok üzerinde performansın gösterildiği bir yıl olduğunu kaydetti. 
     Koç, ''Ana iş birimlerimizde görülen yüksek artışlar 2003 yılı konsolide ciromuzu 11.1 milyar dolara, konsolide net karımızı 274 milyon dolara çıkardı. Bu olumlu göstergeler, otomotiv, dayanıklı tüketim, perakende, finansal hizmetler, enerji gibi ana iş birimlerimizdeki gücümüz ve son birkaç senedir yaptığımız yatırım ve girişimlerimizin sonucudur'' dedi. 
     Koç, iş hacmindeki artışın, uluslararası pazarlara açılmaya ve ihracata verdikleri önemin yanı sıra iç piyasadaki liderliklerinin de göstergesi olduğunu dile getirerek, şöyle devam etti 
     ''Topluluk olarak giderek daha fazla yurtdışına açılıyor ve uluslararası piyasalardan pay almaya devam ediyoruz. Örnek vermek gerekirse otomotiv iş biriminde Avrupa'nın üretim merkezi olma yolunda ilerliyoruz, dayanıklı tüketimde güçlü markaları satın alarak dış pazarlarda payımızı artırıyoruz, perakendecilikte Kazakistan'dan Balkanlar'a kadan genişleyen bir coğrafyada faaliyetlerimizi sürdürüyoruz.'' Ana hedeflerinin, karlılıklarını ve ortaklarına sağladıkları verimi artırarak ve hızlı büyüme temposunu sürdürerek, Avrupa'nın lider şirketlerinden biri haline gelmek olduğunu anlatan Koç, 2003 yılındaki olumlu performanslarında Irak'taki savaşın erken sona ermesi ve Türkiye'deki siyasi ve ekonomik toparlanma sürecinin kısa sürmesinin de büyük payı olduğunu belirtti. 
     
     ''HÜKÜMETİN ÇABALARI ÖNEMLİ ROL OYNADI'' 
     Türkiye'nin bugün içinde olduğu olumlu havanın yakalanmasında, akılcı Merkez Bankası politikaları ile hükümetin ekonomik dönüşüm sürecindeki çabalarının önemli bir rol oynadığını vurgulayan Koç, ''Bu aşamada kronik hale gelen yüksek enflasyona karşı sürdürülen mücadelenin kazanılmakta olduğunu görüyoruz'' dedi. 
     Ekonomideki iyileşmeden örnekler veren Koç, yapısal reformlardaki başarı ve ekonomik göstergelerdeki iyileşmenin, iş dünyası ve toplumun gelecekle ilgili beklentilerini kuvvetlendirip, ekonomiyi iç ve dış şoklara karşı dirençli hale getirdiğini kaydetti. 
     Koç, AB ile ilişkilerin geliştirilmesinin bu olumlu ekonomik havaya katkı sağladığını, mevcut tek parti hükümetinin AB'ye tam üyelik konusunda bir dönüm noktası olan Kopenhag kriterlerine yönelik önemli siyasi reformları yasalaştırdığını ifade ederek, ''AB üyeliğine giden yol kısa olmayacaktır, ancak bu sürecin ülkemiz için son derece olumlu olacağını düşünüyoruz. 2004 yılında da bu yolda önemli adımlar atılmasını umuyoruz. Bu gelişmeler memleketimizin gerçek potansiyelinin ortaya çıkması açısından son derece önem taşımaktadır'' görüşünü aktardı. 
     AB ile yakın ilişkilerin Türk özel sektörünün iş yapma biçimini de yakından etkileyeceğini, kurumsallık, şeffaflık ve dürüstlüğe verilen önemin önümüzdeki dönemde daha da ön plana çıkacağını dile getiren Mustafa Koç, topluluk olarak bu konulara verdikleri önceliğin, kendilerini ayrıcalıklı bir konuma getirdiğini ve önemli artı değer sağlamakta olduğunu bildirdi. 
     Koç, bu konulardaki çabalarının bir göstergesi olarak, kurumsal yönetişim prensiplerini yeniden ele alarak, dünyadaki en iyi örnekler doğrultusunda revize etmekte olduklarını kaydetti. 
     
     ''TOPLULUK EMİN ELLERDE'' 
     Koç Holding Şeref Başkanı Rahmi Koç da mesajında, hükümetin kararlı bir dış politika uygulamanın yanında, içeride de IMF programlarına sadık kaldığını belirterek, AB'ye tam üyelik müzakerelerine bir adım daha yaklaşıldığını, iç talebin arttığını ve ekonominin büyüdüğünü vurguladı. 
     Koç Topluluğu'nun geçmişte, ülke ekonomisinden daha fazla büyüdüğünü, yine aynı trendin sürdürüldüğünü anlatan Koç, mesajında şöyle dedi 
     ''Satışlar ve kar, beklentilerimizi aştı. Yeniden yapılanma planlandığı gibi uygulandı. Pazar payları ya korundu veya artırıldı. Koç Holding'in piyasa değeri arttı. 
     Koç Topluluğu'na olan güven ve destekleri için imalatçılarımız, bayilerimiz ve müşterilerimize teşekkür ederim. 
     77 yaşında, Koç Topluluğu'nun emin ellerde olduğunu görmekten son derece mutlu ve müsterihim.'' 
     
</TEXT>
</DOC>
