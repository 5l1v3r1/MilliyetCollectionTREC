<DOC>
<DOCNO> 248480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonspo32.html </URL>
<DATE> 2004/06/16/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Okan Buruk yarın imzalıyor... 
</HEADLINE>
<TEXT>

     Beşiktaş, İtalya'nın İnter takımında oynayan Okan Burak ile yarın sözleşme imzalayacak. 
     Beşiktaş ile 1 yılı opsiyonlu 3 yıllık anlaşma sağlayan milli futbolcu, Akaretler'deki kulüp binasında saat 12.00'de kendisini siyah-beyazlı renklere bağlayan sözleşmeye imza atacak. 
     
     BEŞİKTAŞ BELGESELİ SATIŞTA 

     Öte yandan Türkiye'nin ilk spor kulübü olan ve 101 yılını geride bırakan Beşiktaş Jimnastik Kulübü'nün tarihi, bir belgesel olarak satışa sunuldu. 
     Beşiktaş'ın tarihine ışık tutacak ''BJK 100. Yıl Belgeseli''nin, 10 kişiden oluşan ve tamamı Beşiktaş taraftarı olan bir ekip tarafından hazırlandığı kaydedildi. 
     1903-2003 yılları arasını kapsayan belgeselin arşiv derleme çalışmaları sırasında, onbinlerce adet gazete kupürünün elektronik ortama aktarıldığı, farklı zaman dilimlerine ait 1000'e yakın maçın görüntüsünün derlendiği bildirildi. 
     Belgeselde, Beşiktaşlılar'ın hafızalarında yer etmiş ve hayran oldukları, Şükrü Gülesin'den Recep Adanır'a, Nusret Ülük'den Nazmi Bilge'ye, Kaya Köstepen'den Ahmet Özaçar'a, Yusuf Tunaoğlu'dan Sanlı Sarıalioğlu'na, Sinan-Tezcan-Tuğrul'dan Niko Kovi'ye, Zekeriya Alp'den Sabri Dino'ya, Ferdinand'dan Metin-Ali-Feyyaz'a kadar unutulmaz birçok futbol yıldızının maç görüntülerinin yer aldığı açıklandı. 
     Siyah-beyazlı renklere hizmet etmiş başkanlar, yöneticiler, teknik adamlar ve futbolcularla yapılan röportajların da bulunduğu ''BJK Belgeseli''nin, BJK Store İnönü, BJK Store Capitol, BJK Store Ankara ve BJK Store İzmir'de satışa sunulduğu ve fiyatının 88 milyon 500 bin lira olduğu belirtildi. 

     
</TEXT>
</DOC>
