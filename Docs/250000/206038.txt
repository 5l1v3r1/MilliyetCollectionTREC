<DOC>
<DOCNO> 206038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/sonspo02.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep, Hakan Bayraktar'dan sonra Yusuf'un da işini bitirdi 
</HEADLINE>
<TEXT>

     Gaziantepspor, Fenerbahçeli Yusuf Şimşek ile anlaştı. 
     Gaziantepspor'un davetlisi olarak akşam saatlerinde kente gelen Yusuf Şimşek'i havaalanında kulüp idari menajeri Ali Doğan karşıladı. 
     Özel bir otomobille Profesyonel Futbol Şube Sorumlusu Asım Atmaz'ın kent merkezindeki ofisine götürülen Yusuf Şimşek ile bir saatlik görüşmenin ardından her konuda anlaşma sağlandı. Yusuf'un yarın öğle saatlerinde Büyükşehir Belediye Başkanı Celal Doğan'ın makamında resmi mukaveleye imza atacağı bildirildi. 
     Yusuf'la 1 yılı opsiyonlu olmak üzere mukavele imzalanacağı öğrenildi. 
     Yusuf, ''Ligde başarılı olmuş, üst sıralar için mücadele veren ve UEFA'da ülkemizi başarıyla temsil eden bir takımdan yana tercihimi kullanmak istedim. Her yönüyle kendimi gösterebileceğim, sorunsuz bir kulüpteyim. Çok mutluyum'' diye konuştu. 
     Kulüp yetkilileri, Yusuf'un transferi ile Bulgaristan'ın Levski Sofya takımında oynayan orta saha oyuncusu Nikolov'un transferinden büyük ölçüde vazgeçildiğini, rotayı Brezilyalı Santos'a çevirdiklerini söylediler. 
     
</TEXT>
</DOC>
