<DOC>
<DOCNO> 238160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonsiy40.html </URL>
<DATE> 2004/05/07/ </DATE>
<TIME> 20.27 </TIME>
<AUTHOR>  </AUTHOR>
<HEADLINE>
Yunanistan temasları... "Barışın egemen olduğu dünya kurmaya mecburuz" 
</HEADLINE>
<TEXT>

     Başbakan Recep Tayyip Erdoğan, ''Sevgi ve dayanışma ile barışın egemen olduğu bir dünya kurmaya, Ege'yi bir barış denizi yapmaya mecburuz'' dedi. 
     Atina Belediye Başkanı Dora Bakoyannis, Başbakan Erdoğan'a Atina Belediyesi'nin Liyakat Altın Madalyası'nı takdim etti. 
     Başbakan Erdoğan ve eşi Emine Erdoğan, Atina Belediye Binası'na gelişinde, Bakoyannis ve eşi Isidoros Kouvelos tarafından karşılandı. 
     Belediye bandosu eşliğinde Liyakat Altın Madalyası'nın verileceği kata çıkan Başbakan Erdoğan ve eşi Emine Erdoğan ile Atina Belediye Başkanı Bakoyannis ve eşi bir süre baş başa sohbet ettikten sonra törene geçildi. 
     Bakoyannis konuşmasında, 16 yıl önce Yunanistan'ı Turgut Özal'ın Başbakan olarak ziyaret etmesine rağmen, yanlışlıkla Erdoğan'ın 51 yıldan bu yana Yunanistan'ı ziyaret eden ilk Türk başbakanı olduğunu söyledi. 
     Erdoğan'a, Atina Belediyesi'nin oy birliğiyle Liyakat Altın Madalyası verilmesini kararlaştırdığını belirten Bakoyannis, birkaç ay önce Türkiye'yi ziyaret ettiğini, Başbakan Erdoğan ve eşinin, misafirperverliğin en güzel örneğini gösterdiklerini kaydetti. 
     Bakoyannis, Erdoğan'ın, 1994 yılında İstanbul Büyükşehir Belediye Başkanı seçilmesinden itibaren yaptığı önemli çalışmalar bulunduğunu ve yolsuzlukla mücadeleyle anıldığını söyledi. 
     Erdoğan'ın AK Parti'yi kurduğunu ve elinden alınan milletvekilliğini yüzde 85 gibi bir oyla geri aldığını anlatan Bakoyannis, Erdoğan'ın, ''Türkiye'de bir yandan inanç sahibi olarak Müslüman kesimi, diğer taraftan da AB yolunda yaptığı çalışmalarla laik kesimi temsil ettiğini'' ifade etti. 
     Başbakan Erdoğan'ın, Türk-Yunan ilişkilerine de büyük katkılarda bulunduğunu belirten Bakoyannis, ''Bugün iki ülke halkının, liderlerinden daha derinlemesine bir siyaset ve barış istediğini'' söyledi. 
     Bakoyannis, Atina'nın Altın Liyakat Madalyası'nın Türkiye Başbakanı gibi ''önemli'' bir kişiye verilmesinin, iki ülkenin çatışmaları bırakarak barışa yönelik adımların atılması açısından önemli olduğunu kaydetti. 
     Başbakan Erdoğan ise çok anlamlı bir günde, farklı bir heyecan yaşadığını belirterek, Atina'yı Başbakan sıfatıyla ziyaret ettiği bugün, Atina'nın liyakat madalyası ve beratını almaktan büyük mutluluk duyduğunu ifade etti. 
     Erdoğan, kendisi için özel bir önemi olan bu ziyarete anlam kazandıran bu jestinden dolayı Bakoyannis'e şahsı ve Türk milleti adına teşekkürlerini sundu. 
     Atina halkının 1999 yılında Türkiye'de yaşanan deprem felaketinde Türk vatandaşlarının yanında olduğunu, o an ve bugün kendisini iki nokta arasında getirip götürdüğünü anlatan Erdoğan, şöyle devam etti 
     ''O bir dostluk anlayışı, bir desteğin açık ifadesiydi, ama ben o zaman cezaevinden çıkmak üzereydim. Cezaevinden çıktıktan hemen sonra Atina depremi olmuştu ve ben de o halimle Atina'ya gitmiştim. Bu benim için hem insani hem de inanç değerlerimden gelen bir görevdi. Biz şuna inanıyoruz Yaradılanı yaradandan ötürü sevmek vardır. Nerede bir dara düşen varsa onun imdadına koşmak vardır. Bu mutluluğu karşılıklı olarak yaşadık, ama istiyoruz ki bundan sonra da bütün dünyada yaşayalım. 
     Irak'ta fotoğraflarını gördüğümüz tablolar olmasın istiyoruz. İnsanlık artık bunlara tahammül edemiyor. Barışa koşmaya mecburuz. Sevgi ve dayanışma ile barışın egemen olduğu bir dünya kurmaya mecburuz. Ege'yi bir barış denizi yapmaya mecburuz. Hükümet olarak bu iradeye sahibiz'' Atina'nın bu yıl bir başka olduğunu, Olimpiyat ateşinin bu yıl Atina'da yandığını anımsatan Erdoğan, ''Meşaleyi taşı, dünyayı birleştir'' sloganıyla, ilk kez bu meşalenin dünyada birçok şehri dolaşarak yoluna devam ettiğini söyledi. 
     Bu meşalenin İstanbul'dan Atina'ya selam getireceğini kaydeden Erdoğan, değişik ülkelerin sporcularının katılımıyla Atina'nın farklı bir renk kazanacağını ifade etti. 
     Olimpiyatlara katılmayı arzu ettiğini bildiren Erdoğan sözlerini, ''Ömrümüz olursa, sizlerle burada birarada olacağız. Sizin coşkunuzu bütün dünyayla beraber paylaşacağız. Athena'nın şehrinize hediye ettiğine inanılan ve barışı simgeleyen zeytin dalları insanlığın en büyük festivali olan olimpiyatlarda başarı kazanan sporcuların alınlarını süsleyecek. Az önce bana takdim edildiği gibi'' diye tamamladı. 
     Törene, devlet bakanları Beşir Atalay, Mehmet Aydın ve Kürşad Tüzmen ve eşleri ile Yunanistan Kilisesi Başpiskoposu Hristodulos da katıldı. 
     Törende, iki ülkenin milli marşları çalındı ve belediyenin Erdoğan'a Liyakat Altın Madalyası verilmesi kararı okundu. 
     
     ERMENİ PROTESTOSU 
     Bu arada, Başbakan Erdoğan Atina Belediye Binası'ndan ayrılırken yolun karşı tarafında toplanan ve Ermeni Gençlik Derneği'ne mensup oldukları bildirilen grup protesto gösterisinde bulundu. 
     Üzerinde ''Avrupai Türkiye İçin Tek Yol Ermeni Soykırımı'nı Tanımaktır'' yazılı pankart taşıyan grup, sloganlar attı. 
     
</TEXT>
</DOC>
