<DOC>
<DOCNO> 207087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sonspo34.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sultanlar Bulgaristan'ı yendi, yarı finale çıktı 
</HEADLINE>
<TEXT>

     Voleybol Olimpiyat Elemeleri’nde pazartesi günü son Dünya Şampiyonu İtalya’yı deviren Filenin Sultanları, bugün Bulgaristan'ı 3-1 yendi. 
     Maçın oynandığı salonu dolduran Azeri sporseverler, tezahüratlarıyla Sultanlar'a yoğun destek verdi ve büyük sevinç gösterilerinde bulundu. 
     Milli takımımız başlangıcı karşılıklı sayılarla geçen birinci setin ilk teknik molasına 8-7, ikinci teknik molaya ise farkı açarak 16-11 önde girdi. Bulgaristan'ın son direnmelerini de başarıyla eriten kızlarımız, ilk seti 25-19 kazandı. 
     İkinci set çok çekişmeli geçti. Sete iyi başlayan Sultanlar, Bulgaristan'ın 6-6 beraberliği yakalamasına karşın ilk teknik molaya 8-6 önde girmeyi bildi. Molanın ardından Bulgaristan peş peşe aldığı sayılarla 13-10 öne geçti ve ilk kez 3 sayıyla öne geçti. Kızlarımız toparlanıp beraberliği sağlasa da Bulgarlar ikinci teknik molaya 16-13 üstünlükle girdiler. Milliler setin sonlarında oyundan koptu ve Bulgaristan 25-18 kazanarak durumu 1-1'e getirdi. 
     Esra'nın smaçlarıyla üçüncü sete fırtına gibi giren Sultanlar, ilk teknik molaya 8-4, ikinci teknik molaya 16-10 üstünlükle girerken, bir ara farkı 8 sayıya kadar çıkardılar. Aynı performansla mücadeleye devam eden milliler, farkı açtı ve seti 25-16 almayı başardı. 
     Son sette Sultanlar yine harika bir oyun ortaya koydu. Çok üstün bir oyunla farkı açan millilerimiz, bir ara Bulgaristan'ın farkı 2 sayıya indirmesine rağmen seti 25-19 alarak maçı 3-1 kazanmayı başardı. 
     
</TEXT>
</DOC>
