<DOC>
<DOCNO> 201904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/guncel/gun01.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombacı kaçamadı 
</HEADLINE>
<TEXT>

   İstanbul'daki intihar saldırılarında kullanılan bombaları yapıp kamyonetlere yerleştirdiği iddia edilen F.Y., yurtdışına kaçmaya çalışırken Hakk ri'de yakalandı 
   ERDAL KILINÇ SERHAT ÜNAL 
   
   İstanbul'daki iki sinagog, İngiltere Başkonsolosluğu ve HSBC binasına düzenlenen intihar eylemlerinde kullanılan bombayı temin ettiği öne sürülen bir kişi, yurtdışına çıkış yapmak isterken yakalandı. 
   El Kaide'nin Türkiye uzantısı olan 10 kişilik ölüm hücresinin gerçekleştirdiği eylemlerle ilgili yürütülen soruşturmada, bomba malzemelerini temin ettiği öne sürülen F.Y., 3 gün önce sahte kimlikle Hakk ri Esendere Sınır Kapısı'ndan çıkış yapmak isterken yakalandı. Beth Israel Sinagogu saldırısında, olay yerinde keşif yapan ve hareket emrini veren Yusuf Polat'ın ifadesinde adı geçen F.Y. aynı gün İstanbul'a getirilerek, Terörle Mücadele Şube Müdürlüğü'nde sorguya alındı. 
   
   İmalat yeri İSTOÇ 
   F.Y'nin sorgusunda, malzemeleri eylemlerden üç ay önce temin ettiğini, bunları parça parça İSTOÇ'taki iki katlı bir işyerine getirdiğini, burada bombayı yaptığını ve kamyonetlere yerleştirdiğini, eylemden önce de İstanbul'dan ayrıldığını itiraf ettiği öne sürüldü. 
   Afganistan'da bomba eğitimi gördüğü belirtilen F.Y.'nin, sadece dört eylem için hazırlık yaptıklarını itiraf ettiği bildirildi. İSTOÇ'taki işyerine önceki gün düzenlenen polis baskınında ise bomba malzemeleri, bomba pimleri, fünyeler ve amonyakların konulduğu bidonlar ele geçirildiği öğrenildi. 
   
   
   
</TEXT>
</DOC>
