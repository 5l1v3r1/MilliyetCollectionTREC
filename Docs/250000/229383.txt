<DOC>
<DOCNO> 229383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sontur07.html </URL>
<DATE> 2004/04/07/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
İş sağlığı ve güvenliği... Çalışma hayatına ilişkin düzenlemeler... 
</HEADLINE>
<TEXT>

     4857 sayılı yeni İş Kanunu'na dayanılarak, iş sağlığı ve güvenliği ile postalar halinde çalıştırma konularında bir dizi düzenleme yapıldı. 
     Düzenlemeler Resmi Gazete'nin bugünkü sayısında yayımlanarak, yürürlüğe girdi. 
     ''İş Sağlığı ve Güvenliği Kurulları Hakkında Yönetmelik'', sanayiden sayılan, devamlı olarak en az 50 işçi çalışan ve 6 aydan fazla sürekli işlerin yapıldığı işyerlerinde işveren bir iş sağlığı ve güvenliği kurulu kurmakla yükümlü olacak. 
     İşverene bağlı, fabrika, müessese, işletme veya işletmeler grubu gibi birden çok işyeri bulunduğu hallerde 50'den fazla işçi çalıştıran her bir işyerinde ayrı ayrı birer iş sağlığı ve güvenliği kurulu oluşturulacak. 
     İş sağlığı ve güvenliği kurulu, en az ayda bir kere toplanacak. 
     Ağır iş kazası halleri veya özel bir tedbiri gerektiren önemli hallerde kurul üyelerinden herhangi biri kurulu olağanüstü toplantıya çağırabilecek. 
     Kurulun olağan toplantılarının süresi toplam olarak ayda 24 saati geçemeyecek. 
     İşverenler, iş sağlığı ve güvenliği kurullarında mevzuata uygun olarak verilen kararları uygulamakla yükümlü olacak. 
     İş sağlığı ve güvenliği kurulları ise, yapacakları tekliflerde, bulunacakları tavsiyelerde ve verecekleri kararlarda işyerinin durumunu ve işverenin olanaklarını göz önünde bulunduracak. 
     İşçiler, sağlık ve güvenliğin korunması ve geliştirilmesi amacıyla iş sağlığı ve güvenliği kurullarınca konulan kurallar, yasaklar ile alınan karar ve tedbirlere uymak zorunda olacak. 
     
     İŞ SAĞLIĞI VE GÜVENLİĞİ EĞİTİMİ 
     ''Çalışanların İş Sağlığı ve Güvenliği Eğitimlerinin Usul ve Esasları Hakkında Yönetmeliğe'' göre de çalışanlar işyerinde düzenlenecek iş sağlığı ve güvenliği eğitimlerine katılacak ve bu konudaki talimat ve prosedürlere uyacaklar. 
     Verilen eğitimler, çalışanlara herhangi bir mali yük getirmeyecek şekilde düzenlenecek ve eğitimlerde geçen süre çalışma süresinden sayılacak. 
     İşyerindeki kadınların, gençlerin, çocukların, özürlü, eski hükümlü, terör mağduru ve göçmen işçilerin eğitimine özel önem verilecek. 
     Sağlık ve güvenlikle ilgili özel görevi bulunan çalışanlar ve temsilcileri özel olarak eğitilecek. Sağlık ve güvenlik açısından özel önlem alınmasını gerektiren alanlarda çalışanlara özel eğitim verilecek. 
     İşverenler, çalışanların yaptığı veya yapacağı işle ilgili bilgisinin olmaması, eksik olması ya da mevcut bilgisinin yetersiz kalması gibi hususları dikkate alarak işe başlamadan önce, çalışma yeri veya iş değişikliğinde, iş ekipmanlarının değişmesi halinde ve yeni teknoloji uygulamalarında, çalışanları eğitecek. 
     Eğitim, değişen ve yeni ortaya çıkan risklere uygun olarak yenilenecek ve gerektiğinde periyodik olarak tekrarlanacak. 
     İşyerlerinde düzenlenen eğitimler belgelendirilecek ve bu belgeler çalışanların özlük dosyalarında saklanacak. 
     Yönetmelik hükümleri, işyerindeki çıraklara ve stajyerlere de uygulanacak. 
     
     POSTALAR HALİNDE ÇALIŞTIRMA ESASLARI 
     ''Postalar Halinde İşçi Çalıştırılarak Yürütülen İşlerde Çalışmalara İlişkin Özel Usul ve Esaslar Hakkında Yönetmelik'' ise nitelikleri dolayısıyla sürekli çalıştıkları için durmaksızın birbiri ardına postalar halinde işçi çalıştırılarak işletilen veya nöbetleşe işçi postaları ile yapılan işlerde, çalışma sürelerine, gece çalışmalarına, hafta tatillerine ve ara dinlenmesine ilişkin özel usul ve esasları düzenliyor. 
     Buna göre, nitelikleri dolayısıyla sürekli çalıştıkları için durmaksızın birbiri ardına postalar halinde işçi çalıştırılarak yürütülen işlerde 24 saatlik süre içinde en az üç işçi postası çalıştırılacak. 
     Gece dönemine denk düşen 20.00-06.00 saatleri arasındaki işçi postalarında, 18 yaşını doldurmamış çocuk ve genç işçiler çalıştırılmayacak. 
     Bir işçi postası ile yürütülen işlerde, ikili ya da daha çok posta sayısının artırılması ya da üç posta halinde çalışılan işyerlerinde günlük çalışma süresinin 7,5 saatin altında saptanması sonucunda, çalışma sürelerindeki azalma nedeniyle, işçilerin ücretlerinden her ne şekilde olursa olsun, indirim yapılamayacak. 
     İstisnalar dışında, işçilerin gece postalarında 7,5 saatten çok çalıştırılmayacak. 
     Çalışma süresinin yarısından çoğu gece dönemine rastlayan bir postanın çalışması, gece çalışması sayılacak. 
     Gece ve gündüz işletilen ve nöbetleşe işçi postaları çalıştırılarak yürütülen işlerde postalar en fazla bir iş haftası gece çalıştırılan işçilerin, ondan sonra gelen ikinci iş haftasında gündüz çalıştırılmaları suretiyle ve postalar birbirlerinin yerini alacak şekilde düzenlenecek. 
     Zorunluluk olmadıkça işçilerin postaları değiştirilemeyecek. 
     Gece çalışması nedeniyle sağlığının bozulduğunu raporla belgeleyen işçiye işveren, olanakların elverdiği ölçüde gündüz postasında durumuna uygun bir iş verecek. 
     İşin niteliği ve yürütümü, iş sağlığı ve güvenliği gözönünde tutularak, gece ve gündüz postalarında iki haftalık nöbetleşme esası da uygulanabilecek. 
     Posta değişiminde işçiler sürekli olarak en az 11 saat dinlendirilmeden çalıştırılamayacak. 
     Postalar halinde işçi çalıştırılarak yürütülen işlerde, işçilere, haftanın bir gününde 24 saatten az olmamak üzere ve nöbetleşme yolu ile hafta tatili verilmesi zorunlu olacak. 
     
</TEXT>
</DOC>
