<DOC>
<DOCNO> 240895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sondun25.html </URL>
<DATE> 2004/05/18/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
İspanya'da Kraliyet Düğünü'nün heyecanı yaşanıyor... 
</HEADLINE>
<TEXT>

     İspanya'da bütün dikkatler, Veliaht Prens Felipe ile eski gazeteci Letizia Ortiz'in 22 Mayıs Cumartesi günü yapılacak düğün törenine çevrildi. 
     İspanyol monarşisinde, 1906 yılında Prens 13. Alfonso ile Prenses Victoria Eugenia de Battenberg'den sonra, İspanya veliahtı Asturias Prensi Felipe'nin Madrid'de evlenen ilk kraliyet üyesi olması, 22 Mayıs'taki düğün törenini özel bir hale getirdi. 
     Ülkede ''yılın olayı'' olarak nitelendirilen düğün için hazırlıklar devam ederken, düğün kortejinin geçeceği 12 büyük cadde ve bazı metro duraklarının cuma ve cumartesi günü güvenlik gerekçesiyle kapalı tutulacağı açıklandı. 
     Düğün dolayısıyla Madrid'de 20 bine yakın güvenlik görevlisi çalışacak. Fazla mesai yapacak polislere 90 euro ek ödemede bulunulacağını belirten yetkililer, güvenlik için yapılacak toplam harcamanın yaklaşık 8 milyon euro'yu bulacağını söylediler. 
     Önemli meydanları, anıtları, binaları, pembe, sarı ve beyaz renklerle ışıklandırılan Madrid'de neredeyse tüm işyerlerinde, belediye tarafından dağıtılan düğün broşürlerinin asıldığı görülüyor. 
     Dünyanın dört bir yanından 5600 gazetecinin akredite olduğu düğüne, devlet ve hükümet başkanları ile Avrupa'daki kraliyet aileleri üyelerinden oluşan 1400'e yakın özel davetli katılacak. 
     Düğün için hazırlanan pastanın 170 kilogram ağırlığında olacağı belirtiliyor. 
     Öte yandan İspanya'nın Bask, Katalonya, Galiçya gibi ayrılıkçı bölgelerinin parlamentodaki temsilcileri siyasi partiler, monarşiye karşı olduklarından düğüne katılmayacaklarını duyurdular. 
     Sosyalist İşçi Partisi lideri ve Başbakan Jose Luis Rodriguez Zapatero ise Prens Felipe ve Letizia Ortiz'i dün Başbakanlık Konutu'nda öğle yemeğine davet etti. 
     Bu arada, İspanyolların, yeni prensesleri Letizia Ortiz'i hemen benimsedikleri ifade ediliyor. 
     Yapılan bir ankette, İspanyolların yüzde 70'i Letizia'yı prenses olarak görmekten memnun olduğunu söyledi. Asturias Bölgesi'nin Oviedo kentinde 15 Eylül 1972'de doğan ve sade bir İspanyol ailesinin kızı olan Letizia, televizyondaki gazetecilik kariyerinden dolayı tanınıyordu. 32 yaşındaki Letizia'nın daha önce 1 yıl süren bir evlilik yapmasına rağmen, Katolik olan halkın büyük bölümü bunu sorun olarak görmedi. 
     Caprabo adlı bir şirketin yaptığı araştırmada, Prens Felipe'nin Letiza Ortiz ile evleneceğinin resmen açıklanmasının ardından son 5 ayda kız çocuklarına Letizia adını veren ailelerinin sayısının yüzde 300 arttığı açıklandı. 
     
</TEXT>
</DOC>
