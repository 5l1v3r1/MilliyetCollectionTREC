<DOC>
<DOCNO> 227956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/soneko50.html </URL>
<DATE> 2004/04/02/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Hazine bonosu faiz geliri, rekortmen yaptı... 
</HEADLINE>
<TEXT>

     Ankara'da 41 trilyon 509.5 milyar liralık menkul sermaye iradı beyanı ile bu yılın gelir vergisi rekortmeni olan Talip Kahraman, inşaat sektöründe faaliyet gösteriyor. Ancak Kahraman, hazine bonosu faiz geliri nedeniyle gelir vergisi rekortmeni oldu. 
     Talip Kahraman A.Ş Mali Danışmanı Ziya Mandev'den edinilen bilgiye göre, Talip Karaman'ın, turizm ve inşaat sektöründe faaliyetleri bulunuyor. 
     Turizm ve inşaat sektöründeki yatırımlar henüz tamamlanmadığı için şirket karı oluşmadı. Talip Kahraman'ı gelir vergisi rekortmeni yapan 41 trilyon 509 milyar 494.7 milyon liralık gelirin tamamımın, hazine bonosu faiz geliri olduğu belirtildi. Talip Kahraman'a, söz konusu faiz geliri nedeniyle 18 trilyon 668.2 milyar liralık gelir vergisi tahakkuk ettirildi. 
     Şirket yetkililerinin verdiği bilgiye göre, Talip Kahraman A.Ş, inşaat şirketi olarak Diyarbakır'da Çınar-Göksu Barajı, Konya'da Çumra Sulama Projesi, Karaman Sulama Projesi ve Şarkikaraağaç Sulama Projesi'nin inşaatlarını tamamladı. Şirket halen, Antalya Belek'te, bin yataklı Altis Golf Otel'in inşaatını sürdürüyor. Otel, gelecek yıl hizmete açılacak. 
     
     TAAHHÜT SEKTÖRÜNDE REKORTMENLİK ZORLAŞTI 
     Bu arada geçen yılın birincisi olan ve yine inşaat sektöründe faaliyet gösteren Cemil Özgür, bu yıl 590 milyar 197 milyon liralık ticari kazanç beyan ederek, 254.5 milyar liralık vergi tahakkuku ile 52. sıraya geriledi. 
     Cemil Özgür, yurtdışında olduğu için kendisine ulaşamadık. Ancak, Cemil Özgür Şirketler Grubu'nun Müdürü Mehmet Dadak, şirket olarak baraj, oyl, göl gibi kamu yatırımlarının işaatında faaliyet gösterdiklerini belirterek, geçen yıl Tunceli Uzunçayır Barajı ve HES projesini tamamladıkları için gelir vergisi rekortmeni olduklarını söyledi. 
     Büyük yatırımların en az 5-6 yıl sürdüğünü, kamu yatırımlarında bitme süresinin 15-20 yıla çıktığını anlatan Dadak, şu bilgiyi verdi 
     ''Taahhüt sektöründe, yatırımlara ilişkin kar zarar bittiği yıl matrahına yazılır. Şirket olarak 2002 yılında bitirdiğimiz Tunceli Uzunçayır Barajı ve ayrıca 2 otoyol nedeniyle 2003 yılında 13 trilyon liralık matrah beyan etmiştik. 6 trilyon lira vergi tahakkuku oldu. Bu nedenle Ankara rekortmeni olmuştuk. Geçen yıl şirketimizin bitirdiği bir iş olmadı. Zaten taahhüt sektöründe yatırımlar uzun sürdüğü için her yıl üst üstü bir şirketin vergi rekortmeni olması mümkün değil. Sanayi sektörü açısından da öyle.'' Bu yıl kamu bütçesinde yatırıma 8 katrilyon lira ayrıldığını bunun da yüzde 15'inin bloke edildiğini hatırlatan Mehmet Dadak, şöyle devam etti 
     ''Yatırımlar için bu yıl 6 katrilyon 375 trilyon lira ayrılmış olacak. Kamuda devam eden 3 bin 555 proje var. Projelere bu para bölününce, kamuda bu yıl ve gelecek yıl için ciddi bir inşaat ve altyapı faaliyeti olmayacağı anlaşılıyor. Bu nedenle, kamu yatırımlarındaki kısıntıdan dolayı inşaat sektöründen vergi rekortmeni çıkması giderek mümkün görünmüyor.'' Dadak, özellikle tarımsal altyapı yatırımlarındaki kısıntıların, kırsal alanda geçimi zorlaştırması nedeniyle köyden kente göçe neden olduğunu, bunun da kentlerdeki sorunun daha da artmasına yol açtığını kaydetti. 
     
</TEXT>
</DOC>
