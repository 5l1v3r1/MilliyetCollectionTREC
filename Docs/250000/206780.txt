<DOC>
<DOCNO> 206780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sondun42.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
DSÖ "Misk kedilerinin itlafı SARS'ı yayabilir" 
</HEADLINE>
<TEXT>

     Dünya Sağlık Örgütü DSÖ , Akut Solunum Yetmezliği Sendromu SARS ile bağlantısı olduğundan şüphelenilen Misk kedilerinin, Çinliler tarafından sistematik olarak itlafının, hastalığın yayılma tehlikesini artırabileceği uyarısında bulundu. 
     DSÖ sözcüsü Iain Simpson, yaptığı açıklamada, ''İtlaftan dolayı doğabilecek tehlikeleri açıkça değerlendirmek, bu çerçevede bu hayvanları itlaf etmemek veya belirli bir yöntemle itlaf etmek konusunu değerlendirmenin önemli olduğunu'' söyledi. 
     Çinlilerin henüz böyle bir değerlendirme yapmadığını söyleyen Simpson, bu değerlendirmenin çok önemli olduğunu ve itlafın güvenli bir şekilde yapılması gerektiğini vurguladı. 
     Sözcü, aksi halde bu kedilerin itlafında görevli kişilerin virüs kapabileceğini veya virüsün çevreye yayılabileceği uyarısında bulundu. 
     Simpson, hastalığın tek kaynağının Misk kedilerinin olup olmadığından emin olmak için araştırma yapılmasını istediklerini de söyledi. 
     Çin'de Guangzhou sağlık yetkilileri, SARS virüsünün Misk kedilerinden kaynaklanma olasılığının artması sonucu 10 bin kedinin, 10 Ocak'a kadar itlaf edilmesi emri vermişti. 
     
</TEXT>
</DOC>
