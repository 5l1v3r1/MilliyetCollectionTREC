<DOC>
<DOCNO> 219249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sonspo07.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'da gelen gideni aratıyor... 
</HEADLINE>
<TEXT>

     Rumen Teknik Direktör Gheorghe Hagi'nin istifasının ardından göreve getirilen Ümit Kayıhan, Bursaspor'a çare olamadı. Yeşil-beyazlı takım, küme düşme korkusunu geçen yıldan daha fazla hissetmeye başladı. 
     Takımın başına büyük umutlarla getirilen Hagi, 12. haftanın sonunda neden açıklamadan istifa etti. Rumen teknik adamın istifa kararının şokunu kısa sürede üzerinden atmak isteyen Bursaspor'ın başına, ''kurtarıcı'' olarak görülen Ümit Kayıhan getirildi. 
     Birinci Süper Futbol Ligi'nin 13. haftasında Bursa Atatürk Stadı'nda oynanan ve 1-1 sona eren Akçaabat Sebatspor maçında ilk kez Bursaspor'un başında sahaya çıkan Kayıhan, yeşil-beyazlı takımla ligde yalnızca 1 kez galibiyetle tanışırken, takımına 11 haftada 7 puan kazandırabildi. 
     Kayıhan yönetimindeki Bursaspor, Türkiye Kupası 2. kademe maçında Kayseri Erciyespor'u 1-0'lık skorla yenerek tur atlarken, 3. kademe maçında ise kendi evinde Konyaspor'a aynı skorla yenilerek elendi. 
     Ayrıca Kayıhan, Bursaspor'a kendi sahasında 2 yenilgi tattıran isim oldu. 
     
     GOL SORUNU 
     Bursaspor, kadrosunda 2 sezon gol kralı olan Okan Yılmaz'ı barındırmasına rağmen gol yollarında büyük sorun yaşıyor. 
     Geride kalan 23 haftada rakip fileleri toplam 17 kez havalandırabilen Bursaspor'da, Okan Yılmaz bu sezon 6 gole imza attı. Ligin 15. haftasında oynanan Bursaspor-Diyarbakır maçının ardından sözleşmesi karşılıklı olarak feshedilen Rumen futbolcu Ganea'nın ise 5 golü bulunuyor. 
     Yeşil-beyazlıların bu sezon oynadığı maçlarda attığı ve yediği gol sayısı ise Bursaspor'u yöneten iki teknik adamın futbol anlayışları hakkında ipucu veriyor. 
     Hagi dönemindeki Bursaspor, kendi sahasında 2 galibiyet, 4 beraberlik alırken, attığı 12 gole karşılık, kalesinde 5 gol gördü. 
     Kayıhan yönetimindeki Bursaspor ise sahasında 1 galibiyet, 2 beraberlik, 2 yenilgi alırken, attığı 2 gole karşılık kalesinde 3 gol buldu. 
     Hagi yönetimindeki Bursaspor, oynadığı 6 deplasman maçından puan çıkaramamasıyla dikkati çekiyor. Yeşil-beyazlılar, bu maçlarda rakip fileleri yalnızca bir kez havalandırabilirken, kalesinde 14 gol gördü. 
     Bursaspor, Kayıhan yönetiminde ise deplasmandan 2 beraberlik, 4 yenilgiyle ayrıldı. Bursaspor, bu maçlarda attığı 2 gole karşılık, 7 gol yedi. 
     Yeşil-beyazlılar, Hagi döneminde en fazla golü kendi sahasında Adanaspor'u 6-0 yendiği maçta atarken, Kayıhan yönetimindeki Bursaspor ise 7 haftada rakip fileleri toplam 4 kez havalandırabildi. 
     Bu sezon sadece 3 kez 3 puanla tanışan yeşil timsahlar, deplasmanda galibiyet hasretine de henüz son veremedi. Yeşil-beyazlılar, deplasmandaki son galibiyetini 2001-2002 sezonunun 26. haftasında 10 Mart 2002'de Kocaelispor'a karşı 2-1'lik skorla almıştı. 
     Hagi ve Kayıhan döneminde oynanan maçlar ve sonuçları şöyle 
     
     Hagi'li Bursaspor 
     1. hafta Bursaspor-Gaziantepspor............ 0-0. 
     2. hafta Beşiktaş-Bursaspor................. 1-0. 
     3. hafta Bursaspor-Galatasaray.............. 2-2. 
     4. hafta Ankaragücü-Bursaspor............... 2-0. 
     5. hafta Bursaspor-Gençlerbirliği........... 0-0. 
     6. hafta Denizlispor-Bursaspor.............. 4-0. 
     7. hafta Bursaspor-Konyaspor................ 2-1. 
     8. hafta Malatyaspor-Bursaspor.............. 2-1. 
     9. hafta Bursaspor-Fenerbahçe............... 2-2. 
     10.hafta İstanbulspor-Bursaspor............. 3-0. 
     11.hafta Bursaspor-Adanaspor................ 6-0. 
     12.hafta Trabzonspor-Bursaspor.............. 2-0. 
     
     Kayıhan'lı Bursaspor 
     13.hafta Bursaspor-Akçaabat Sebatspor....... 1-1. 
     14.hafta Elazığspor-Bursaspor............... 1-0. 
     15.hafta Çaykur Rizespor-Bursaspor.......... 1-0. 
     16.hafta Bursaspor-Diyarbakırspor........... 0-0. 
     17.hafta Samsunspor-Bursaspor............... 0-0. 
     18.hafta Gaziantepspor-Bursaspor............ 3-2. 
     19.hafta Bursaspor-Beşiktaş................. 0-1. 
     20.hafta Galatasaray-Bursaspor.............. 0-0. 
     21.hafta Bursaspor-Ankaragücü............... 1-0. 
     22.hafta Gençlerbirliği-Bursaspor........... 2-0. 
     23.hafta Bursaspor-Denizlispor.............. 0-1. 
     
</TEXT>
</DOC>
