<DOC>
<DOCNO> 202338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/ekonomi/eko06.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi üretimi artış oranı revize edildi 
</HEADLINE>
<TEXT>

   Sanayi üretimi artışı temmuzda yüzde 11.8, ağustosta yüzde 11.1, eylülde yüzde 13.3 açıklanırken yüzde 9.4'lük üç aylık artış ortalamanın 3 puan altında 
   EKONOMİ SERVİSİ 
   
   Devlet İstatistik Enstitüsü DİE temmuzda yüzde 11.8 ağustosta yüzde 11.1 eylülde yüzde 13.3 açıklamasına karşın yılın üçüncü çeyreğine ilişkin sanayi üretim artış oranını yüzde 9.4 olarak duyurdu. Aylık bazda değerlendirildiğinde yüzde 12 ortalamaya gelen üretim artışında 3 puanlık bir revizyon yapıldı. 
   DİE yılın üçüncü çeyreğine temmuz - eylül ilişkin sanayi üretimi verilerini açıkladı. Geçen hafta açıklanan gayri safi milli hasıla verileri içinde sanayi üretiminin temmuz - eylül döneminde yüzde 8.1 arttığının duyurulmasına karşın dün oran yüzde 9.4 olarak duyuruldu. 
   
   9 aylık artış yüzde 7.5 
   Analistler, temmuz, ağustos, eylüldeki aylık verilere göre üç aylık verideki 3 puanlık düşmenin nedenini yapılan çalışmalarda alınan örneklem sayısına bağladı. Analistler aylık verilerde üç aylıklara göre daha az örneklem olduğunu belirtti ve yine de açıklanan verinin ekonomideki üretim artışını gösterdiğini kaydetti. 
   Sanayi üretiminin alt kollarından imalat sanayi üçüncü çeyrekte yüzde 9.2, madencilik yüzde 9.7, elektrik, gaz, su yüzde 10 büyüdü. Ocak - Eylül 2003 arasında ise sanayi üretim artışı yüzde 7.5 oldu. 
   
   Üretim özel sektörle arttı    Üretimde artışın ana kaynağı özel sektör oldu. Üçüncü çeyrekte kamu sanayi üretimi yüzde 0.3 küçülürken özel sektör üretimini yüzde 12.7 artırdı. Üretimin özelde yüzde 48.6 ile en fazla arttığı elektrik, gaz ve su sektörü kamunun da yüzde 12.2 ile küçüldüğü sektör oldu. 
   Sanayi üretimin belirlenmesinde ağırlığı olan imalat sanayinin alt kollarına bakıldığında makine teçhizat imalatının yüzde 29.7, radyo ve haberleşme cihazları imalatının yüzde 30.2, taşıt araçları ve karoseri imalatının da yüzde 52.9 ile yüksek artış oranlarını yakaladığı gözlendi. 
   
   
</TEXT>
</DOC>
