<DOC>
<DOCNO> 245045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sonsiy12.html </URL>
<DATE> 2004/06/03/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Özel güvenliğe yeni düzenleme TBMM İçişleri Komisyonu'nda kabul edildi 
</HEADLINE>
<TEXT>

     TBMM İçişleri Komisyonu'nda, özel sektörün devletin izin ve denetimi altında güvenlik hizmeti verebilmesini düzenleyen tasarı ve teklif kabul edildi. 
     Komisyonda, hükümetten gelen tasarı ile AK Parti Tekirdağ Milletvekili Ziyaeddin Akbulut ile Yalova Milletvekili Şükrü Önder tarafından verilen yasa teklifi birleştirilerek görüşüldü. 
     Özel güvenlik izninin verilmesine, bu hizmeti yerine getiren kişi ve kuruluşların ruhsatlandırılmasına ve denetlenmesine ilişkin konuları kapsayan düzenlemeye göre, özel güvenlik komisyonunun kararı ve valiliğin izniyle kişiler silahlı personel tarafından korunabilecek, kurum ve kuruluşlar bünyesinde özel güvenlik birimi kurulabilecek veya güvenlik hizmetleri şirketlere yaptırılabilecek. Toplantı, konser, sahne gösterileri ve benzeri etkinliklerde, para veya değerli eşya nakli gibi geçici ve acil hallerde komisyon kararı aranmaksızın, vali tarafından özel güvenlik izni verilebilecek. 
     Kişi ve kuruluşların talebi üzerine, koruma ve güvenlik ihtiyacı dikkate alınarak, istihdam edilecek personel, kurulacak güvenlik birimi ya da bu iş için daha önceden kurulmuş şirketler tarafından güvenlik hizmeti görülebilecek. 
     Özel Güvenlik Komisyonu, koruma ve güvenlik hizmetine ilişkin personel sayısı, silah ve diğer teçhizatın miktarı ve niteliği gibi konularda da karar verebilecek. 
     Şirketler, İçişleri Bakanlığı'nın izniyle özel güvenlik alanında faaliyette bulunabilecek. 
     Özel güvenlik görevlileri, koruma ve güvenliği sağladıkları alanlara girmek isteyenleri, bu iş için geliştirilmiş araçlarla arama toplantı, konser, spor karşılaşması, sahne gösterileri ve benzeri etkinlikler ile cenaze ve düğün törenlerinde kimlik sorma ve arama yetkisine sahip olacak. Ayrıca, görev alanında haklarında yakalama, tutuklama veya mahkumiyet kararı bulunan kişileri yakalayabilecek suç ve tehlike teşkil edecek, delil niteliğindeki eşya ile bulunmuş ve terkedilmiş eşyayı emanete alabilecek imdat istenmesi ya da afet hallerinde görev alanındaki ev ve işyerlerine girebilecek. 
     
     SALDIRI VE MEŞRU MÜDAFAA 
     Özel güvenlik görevlileri Medeni Kanun, Borçlar Kanunu ve Türk Ceza Kanunu hükümlerine göre, gasp, saldırı ve meşru müdafaa hallerinde zor kullanabilecek. 
     Hangi koruma ve güvenlik hizmeti için ne miktar ve özellikte ateşli silah bulundurulacağı Komisyon tarafından belirlenecek. Ancak eğitim ve öğretim kurumlarında, sağlık tesislerinde, talih oyunları işletmelerinde, içkili yerlerde silahlı özel güvenlik görevlisi çalıştırılamayacak. Özel güvenlik görevlileri, özel toplantılarda, spor karşılaşmaları ve sahne gösterileri ile benzeri etkinliklerde silahlı görev yapamayacak. 
     Koruma ve güvenlik hizmetinde kullanılacak silah ve teçhizat, ilgili kişi veya kuruluş tarafından temin edilecek. Özel güvenlik şirketleri ateşli silah alamayacak ve bulunduramayacak. 
     
     4 YILLIK YÜKSEKÖĞRETİM ŞART 
     Özel güvenlik şirketi yöneticilerinin 4 yıllık yükseköğretim görmelerini şart koşan düzenleme uyarınca, özel güvenlik görevlilerinde de Türkiye Cumhuriyeti vatandaşı, en az lise mezunu ve 18 yaşını doldurmuş olma şartları aranacak. Ayrıca bu kişilerin, taksirli suçlar hariç olmak üzere ağır hapis veya 6 aydan fazla hapis ya da affa uğramış olsalar bile devlete karşı suçlar ile yüz kızartıcı ve uyuşturucu madde suçlarından hükümlü olmaması, kamu haklarından yasaklı bulunmaması, göreve engel olacak vücut ve akıl hastalığı ile özürlü olmaması ve özel güvenlik temel eğitimini başarıyla tamamlaması şartı da aranacak. 
     Güvenlik soruşturması olumlu olan özel güvenlik görevlisi ve yöneticilerine, temel eğitimde başarılı olma koşuluyla 5 yıl süreli çalışma izni verilecek. Aranan koşullardan birinin kaybedilmesi halinde çalışma izni iptal edilecek. 
     
     ZARARIN GİDERİLMESİ 
     Özel güvenlik görevlilerine valilikten kimlik verilecek. Görev alanında üniforma giyecek olan görevliler, Komisyon'un izni ile sivil kıyafetle de görev yapabilecek. 
     Koruma ve güvenlik dışında başka bir işte çalıştırılamayacak olan görevliler, greve katılamayacak, lokavt dolayısıyla da işten uzaklaştırılamayacak. 
     Kişiler ve özel güvenlik şirketleri, istihdam ettikleri özel güvenlik görevlilerinin üçüncü kişilere verecekleri zararların tazmini amacıyla mali sorumluluk sigortası yaptıracak. Sigorta şirketleri, bu tür sigortayı yapmaktan kaçınamayacak. 
     Özel güvenlik birimleri, şirketleri ve özel güvenlik eğitimi veren kurumlar, İçişleri Bakanlığı ve valilikler tarafından denetlenecek. 
     Koşullara uymayan kişi ve kuruluşlara idari para cezaları ile hapis cezaları öngören düzenleme, özel koruma ve güvenlik görevlilerini, Türk Ceza Kanunu'nun uygulanması açısından memur sayıyor. Bunlara karşı görevleri nedeniyle suç işleyenler de devlet memurları aleyhine suç işlemiş gibi cezalandırılacak. 
     Özel güvenlik şirketleri ve eğitim kurumlarına faaliyet izni verilmesi için 10 milyar lira, özel güvenlik görevlilerine çalışma izni verilebilmesi için de 200 milyon lira ruhsat harcı alınacak. Düzenleme, ''2495 Sayılı Bazı Kurum, Kuruluş ve Kişilerin Korunması ve Özel Güvenlik Teşkilatları Kurulması Hakkında Kanun''un yürürlükten kaldırılmasını öngörürken, bu yasa uyarınca kurulmuş güvenlik teşkilatları ve özel güvenlik görevlisi olarak çalışanlara 5 yıl süre ile faaliyet ve çalışma izni verilmiş sayılacağını hükme bağlıyor. 
     Düzenleme ile daha önce kurulmuş bulunan özel güvenlik şirketlerine, personellerini eğitimden geçirmeleri ve yeni duruma uyum sağlamaları için 9 ay süre verildi. 
     
     MAFYALAŞMA ENDİŞESİ 
     Toplantıda bir konuşma yapan CHP İzmir Milletvekili Hakkı Ülkü, düzenlemenin eksiklikleri bulunduğunu belirterek, ''Mafyalaşma'' tehlikesine dikkat çekti. Ülkü'nün düzenlemenin daha ayrıntılı bir şekilde incelenmesi isteği kabul edilmedi. 
     
</TEXT>
</DOC>
