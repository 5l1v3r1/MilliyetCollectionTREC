<DOC>
<DOCNO> 213135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sontur21.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurban eti çalan 2 kadın yakalandı 
</HEADLINE>
<TEXT>

     Kayseri'de bir evden kurban eti çalan 2 kadın yakalandı. 
     Kocasinan İlçesi'ne bağlı Cırgalan Köyü'nde Halit Hayati'ye ait eve gelen Çedene K. ve Meryem Y, ev sahibinden ''sevabına'' kurban eti vermesini istedi. Bu sırada gizlice kilere giren Çedene K. ve Meryem Y, 30 kilo kurban etini çalıp kaçmak isterken ev sahibinin komşuları tarafından yakalandı. 
     Söz konusu kişiler, gözaltına alındı. 
     
     CAMİLERDEN DERİ ÇALDILAR 
     Kayseri'de camilere getirilen kurban derilerini çalan kişi, suçüstü yakalandı. 
     Kent merkezindeki İyievler Camii, Elmaağaçlı Camii ve Çorakçılar Camii'nin avlularındaki vatandaşların getirdiği toplam 48 kurban derisini at arabasına yükleyerek kaçmak isteyen Murat G. 22 polis ekiplerince yakalandı. 
     Öte yandan, Bünyan İlçesi'ne bağlı Sarmısaklı Köyü'nde, Emine S'nin çantasından 100 euro gasp ettikleri iddia edilen İlhan K, Şahin K. ve Selçuk Y, jandarma ekiplerince gözaltına alındı. 
     
     KAVGAYI AYIRMAK İSTERKEN KULAĞINDAN YARALANDI 
     Bursa'nın merkez Yıldırım İlçesi'nde bir kişi, arkadaşı ile amcasının oğlu arasında çıkan kavgayı ayırmak isterken tabancayla kulağından yaralandı. 
     Çınarönü Mahallesi'nde arkadaşlarıyla oturan Erdinç K'nın evine gelen amcasının oğulları Feridun K, Murat K. ve Serkan K, evde bulunan İmdat Çatalbaşoğlu'ndan bir gün önce horoz dövüşü bahsinden kazandığı parayı kendilerine geri vermesini istedi. 
     Tartışma sırasında Feridun K'nın tabancayla ateş ettiği sırada araya giren Erdinç K, kulağından yaralandı. 
     Erdinç K, arkadaşları tarafından Bursa Devlet Hastanesi'ne kaldırıldı. Polis, olayın ardından kaçan zanlıların yakalanması için çalışmalarını sürdürüyor. 
     
</TEXT>
</DOC>
