<DOC>
<DOCNO> 208847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sonspo09.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamerunlu futbolcular Konyaspor kampında 
</HEADLINE>
<TEXT>

     Konyaspor'un uzun süredir beklediği 2 Kamerunlu futbolcu, Antalya Belek'teki kampa katıldı. 
     Futbol Şubesi Sorumlusu ve Basın Sözcüsü İbrahim Kaplan, Antalya Belek'teki kamp çalışmalarının oldukça keyifli geçtiğini ve hazırlık maçlarında alınan sonuçların kendilerini mutlu ettiğini söyledi. 
     İkinci yarı hazırlıkları sürerken bir yandan da transfer çalışmalarında emin adımlarla ilerlediklerini vurgulayan Kaplan, kampta bazı futbolcuları denediklerini, teknik heyetin raporu doğrultusunda bunların takıma kazandırılabileceğini kaydetti. 
     Kaplan, bir süre önce kampa katılan Avustralyalı orta saha oyuncusu ile kalecinin halen takımla birlikte çalıştığını ifade ederek, ''Uzun süredir beklenen Kamerunlu stoper ve orta saha oyuncusu kampa katıldı. Hazırlık çalışmaları kapsamında bu futbolcular da denenecek, uygun bulunursa transferleri gerçekleşebilir'' dedi. 
     Kaplan, Antalya Belek'te süren ikinci yarı hazırlıklarının 16 Ocak Cuma günü Kocaelispor ile yapılacak hazırlık maçının ardından sona ereceğini sözlerine ekledi. 
     
</TEXT>
</DOC>
