<DOC>
<DOCNO> 249501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sonyas14.html </URL>
<DATE> 2004/06/20/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
İsveçliler 'ney'i çok sevdi... 
</HEADLINE>
<TEXT>

     Neyzen Ahmet Tekbilek, İsveç'in güneyindeki Lund kentinde düzenlenen 2'nci Uluslararası Flüt Festivali'ne katıldı. 
     Geçen hafta salı günü başlayan ve bu akşam sona erecek festivalde neyzen Ahmet Tekbilek, perşembe günü sahneye çıktı ve Türk müziğinden örnekler sundu. Tekbilek'i, İsveç'in çeşitli müzik okullarında eğitim gören öğrencilerle müzik öğretmenleri ve Lund halkı dinledi. 
     Ney sesinden çok etkilenen İsveçli dinleyiciler, Türk sanatçıya, beğenilerini ifade ettiler. 
     Türkiye'de 1974 yılına kadar, aralarında Zeki Müren, Nuri Sesigüzel, Sevim Tanürek, Emel Sayın, Fikret Kızılok, Şükran Ay, Erkin Koray'ın da bulunduğu pek çok sanatçıya neyi ile eşlik eden Ahmet Tekbilek, 30 yıldır İsveç'te yaşıyor. 
     Ahmet Tekbilek, 1990 yılından bu yana İsveç Devlet Tiyatrosu'nda çalışıyor. Tekbilek, bu yıl sahneye konan ''Medias Barn'' adlı oyunun müziğini de düzenledi. 
     Türk sanatçı Tekbilek, aynı zamanda Stockholm'de Türk ve İsveçlilere ney öğretiyor. 
     6 gün süren festivale, İsveç ve Türkiye ile İrlanda, Japonya ve Peru'dan sanatçılar katıldı. Festivalde, flüt, ney, piyano ile birlikte çeşitli enstrümanlar eşliğinde konserler verilirken, konservatuvar öğrencilerine de müzik konusunda bilgilerini geliştirmek amacıyla kurslar düzenlendi. 
     
</TEXT>
</DOC>
