<DOC>
<DOCNO> 207822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/siyaset/siy03.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürt federasyonuna İran da karşı çıktı... 
</HEADLINE>
<TEXT>

   İran Dışişleri Bakanı Harrazi, "Irak'ın toprak bütünlüğü korunmalı. Etnik ve dine dayalı modele karşı olduğumuz Bağdat'ta ulus devlet kurulmalı" dedi 
   UTKU ÇAKIRÖZER Tahran 

   
   Irak'taki Kürt grupların etnik temele dayalı federasyon taleplerine karşı çıkan Türkiye, Suriye'den sonra İran'ı da yanına aldı. İran Dışişleri Bakanı Kemal Harrazi, "Irak'ta etnik temele dayalı yapı yerine toprak bütünlüğü ve siyasi birliği olan ulus devlet kurulmalı" dedi. 
   Azerbaycan'daki temaslarından sonra Tahran'a geçen Dışişleri Bakanı Abdullah Gül, Harrazi'ye Iraklı Kürtlerin federasyon önerilerinden Ankara'nın duyduğu rahatsızlığı anlattı. Harrazi de Gül'e "Biz de sizin kadar kaygılıyız. Irak'ın toprak bütünlüğü, siyasi birliği korunmalıdır. Etnik ya da dini bölünmelere karşıyız" dedi. 
   
   Kuveyt'te Irak zirvesi 
   Böyle bir devlet modelinin tüm bölge için büyük zarar doğurabileceğini vurgulayan Harrazi, Türkiye'nin girişimiyle savaş öncesi başlatılan "Irak'ın komşuları ve bölge ülkeleri" toplantısının yenilenmesi ve kaygıların dile getirilmesi önerisinde bulundu. Harrazi ile Gül, toplantının Kuveyt'te yapılabileceği konusunda mutabakat sağladı. 
   Gül'le düzenlediği ortak basın toplantısında "etnik bölünmeye" karşı olduğunu söyleyen Harrazi'nin, ikili görüşmede Gül'e, "Dini temele dayalı modellere de karşıyız" demesi, Türk tarafınca önemli gelişme olarak değerlendirildi. 
   Harrazi, Gül'ün en son olarak Kongra-Gel ismini alan PKK'nın "terörist örgüt" kabul edilmesi talebine de olumlu yaklaşım gösterdi. 
   
   
</TEXT>
</DOC>
