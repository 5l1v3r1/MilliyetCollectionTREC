<DOC>
<DOCNO> 239795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sontur30.html </URL>
<DATE> 2004/05/13/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Zeugma mozaikleri paketlenirken zarar gördü mü 
</HEADLINE>
<TEXT>

     Gaziantep 1. Asliye Hukuk Mahkemesi'nin, Zeugma mozaiklerinin yer aldığı Arkeoloji Müzesi'nin açılmasına yönelik kararı üzerine sandıklarda bekletilen Zeugma Mozaiklerinin bir komisyon huzurunda açılarak teşhir yerlerine konulacağı bildirildi. 
     Müze Müdürü Hamza Güllüce, Zeugma Mozaiklerinin bulunduğu Arkeloji Müzesi'nin açılmasına ve sandıklarda bekletilen mozaiklerin tekrar teşhir yerlerine konulmasına ilişkin mahkeme kararının memnuniyet verici olduğunu söyledi. 
     Kararın henüz kendisine tebliğ edilmediğini ifade eden Güllüce şöyle konuştu 
     ''Zeugma Platformu, 11 Mart'ta eserlerin İstanbul'a taşınmak üzere sandıklara yerleştirildiği gün, taşınmaz eserlerin naklinin suç olduğu ve eserlerin sandıklara yerleştirilirken zarar gördüğü yönünde beni ve restorasyon sorumlusu İtalyan Roberto Nardi hakkında suç duyurusunda bulunmuştu. Mahkemenin bu yönde vermiş olduğu lehte bir karar yok ve şikayet devam ediyor. Bu durumda, ben zan altında kalmamam. İlerleyen günlerde bu eserlerin tekrar teşhir yerlerine yerleştirilirken zarar görülmesi halinde suçlu pozisyonda kalacağım.'' Sandıkların komisyon huzurunda açılması gerektiğini ifade eden Güllüce, ''Sandıklar açılırken eserler teker teker tespit edilmeli ve eğer varsa zarar boyutu tutanaklara geçmeli. Bu teklifi Vali Lütfullah Bilgin'e ilettim. Sandıkları, Platform, Müze Müdürlüğü, Vilayet ve Adliye'den bir zabıt memurunun oluşturacağı teknik komisyon huzurunda açtıracağım'' dedi. 
     Gaziantep'teki Sivil Toplum Kuruluşları tarafından oluşturulan Zeugma Platformu'ndan Sıtkı Severoğlu, AA muhabirine, eserlerin kimyasal içerikli malzemelerle paketlenmiş olması nedeniyle zarar gördüğü konusunda bilirkişi raporunun sabit olduğunu söyledi. 
     Sandıkların komisyon huzurunda açılmasının doğru bir karar olduğunu, aksi takdirde herkesin suçlu olacağını ifade eden Severoğlu, şöyle konuştu 
     ''Bizim platform olarak yetkililer hakkında mozaiklere zarar verildiği yönünde şikayetlerimiz var. İddialarımızı sürdürüyoruz, evet mozaikler paketlenirken zarar görmüştür. Bizim de bulunacağımız bir komisyonla sandıkların mührünün kırılmasını ve zararın boyutlarını hep birlikte görmemiz gerekiyor. Eserlerin büyük bölümünün zarar gördüğünü biliyoruz, yapılacak resmi tespitle kamuoyunun da bunu bilmesini istiyoruz.'' Bu arada, Zeugma Mozaiklerinin, yapılacak tespit çalışmasının ardından 15 Mayıs'ta teşhir yerlerine yerleştirilebileceği, bu konuda İstanbul'dan dekor uzmanlarının Gaziantep'e davet edildiği öğrenildi. 
     
</TEXT>
</DOC>
