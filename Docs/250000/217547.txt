<DOC>
<DOCNO> 217547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sontur43.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP, Eskişehir sorununu çözmeye çalışıyor 
</HEADLINE>
<TEXT>

     CHP Genel Başkan Yardımcısı Cevdet Selvi, Eskişehir'de aday listesinin İl Seçim Kurulu'na geç teslim edilmesinden kaynaklanan sorunun aşılması için çalıştıklarını belirterek, ''Çözüleceğini umuyorum. Yoksa çok büyük haksızlık olur'' dedi. 
     CHP Genel Başkan Yardımcısı, Eskişehir Milletvekili Selvi, listeyi seçim kuruluna iletmekle görevli Merkez İlçe Başkanı Vedat Celal Alp'in rahatsızlandığı için listeyi teslim etmede 10-15 dakika geciktiğini belirtti. 
     AA muhabirine bilgi veren Selvi, bu gecikme nedeniyle listenin seçim kurulu başkanı tarafından kabul edilmediğini ifade ederek, ''Bu mücbir sebebe girer. Biz, Türkiye genelinde seçime katılan partiyiz. Eskişehir'deki sorun eksik belge kapsamında değerlendirilebilir. Düzeleceğini umuyorum. Dilerim en kısa zamanda çözülür. Yoksa çok büyük haksızlık olur'' dedi. 
     Selvi, seçim kurulu başkanına ulaşamadıklarını ancak yarın sabah gerekli hukuki girişimlerde bulunacaklarını ifade etti. 
     Bu arada, CHP Genel Başkanı Deniz Baykal'ın il ve ilçe belediye başkan adaylarının tanıtım toplantısına katılmak üzere yarın Eskişehir'e yapacağı gezi de yaşanan sorun nedeniyle iptal edildi. 
     
</TEXT>
</DOC>
