<DOC>
<DOCNO> 203606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/siyaset/siy03.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs konferansı 
</HEADLINE>
<TEXT>

   Rum kesiminde yayımlanan Simerini gazetesi, Başbakan Erdoğan'ın Bosna barışını sağlayan Dayton Anlaşması gibi bir konferans önerdiğini iddia etti 
   
   Kıbrıs Rum kesiminde yayımlanan Simerini gazetesi, Başbakan Erdoğan'ın Yunanistan'a, Kıbrıs sorununun çözümü için, Bosna'da barışı sağlayan Dayton Anlaşması benzeri bir prosedür önerdiğini iddia etti. Gazete, "Yunanistan Dışişleri Bakanlığı'nın 3 Aralık 2003 tarihli gizli belgesi"ne dayanarak verdiği haberde, Erdoğan'ın Kıbrıs sorununun çözülmesine ilişkin tezlerini, Yunanistan Maliye Bakanı Nikos Hristodulakis aracılığıyla ilettiğini savundu. Gazeteye göre Erdoğan, üç maddeden oluşan önerisinde, Kıbrıs sorununun çözümü hedefiyle Türkiye ve Yunanistan ile Kıbrıslı Türkler ve Rumların temsilcilerinin katılacağı dörtlü bir konferansın toplanmasını, bu prosedürün Dayton modeline dayandırılmasını ve müdahil tarafların sorun halledilinceye kadar müzakere masasından kalkmamalarını istedi. 
   Habere göre, Erdoğan, BM, İngiltere ve ABD'nin bu prosedürün dışında tutulmasını da öneriyor. 
   Gazete, Yunanistan Başbakanı Kostas Simitis ve Hristodulakis'in bu öneriye olumsuz yanıt verdiğini yazdı. Gazete, "Helen diplomasisi, Türk Başbakanı'nın Kıbrıs sorununa ilişkin söylediklerini yersiz ve çoğu zaman çelişkili buluyor" yorumunu yaptı. 
   
   Dayton Anlaşması 
   Dayton anlaşmasının mimarı Amerikalı diplomat Richard Holbrooke'tu. ABD'deki Ohio - Dayton hava üssünde bir araya gelen Müslüman lider Aliya İzzetbegoviç, Hırvat lider Franjo Tudjman ve Sırp lider Slobodan Miloseviç üç hafta kadar süren sıkı müzakerelerden sonra 21 Kasım 1995'te anlaşmıştı. 
   
   
</TEXT>
</DOC>
