<DOC>
<DOCNO> 219318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sontur30.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
AP Başkanı Cox, TBMM'de konuştu Sizleri kutluyorum 
</HEADLINE>
<TEXT>

     Avrupa Parlamentosu AP Başkanı Pat Cox, Türkiye konusunda Aralık ayında yapacakları değerlendirmenin adil ve dengeli olacağını söyledi. 
     Cox, TBMM Genel Kurulu'nda milletvekillerine hitap etti. TBMM'de konuşan ilk AP Başkanı olduğuna işaret eden Cox, bundan duyduğu memnuniyeti dile getirdi. 
     Türkiye'nin seçim döneminde olmasına karşılık bölgelerine gitmeyip kendisini dinledikleri için milletvekillerine teşekkür eden Cox, Haziran ayında yapılacak parlamento seçimleri nedeniyle 2004'ün AB için de önemli bir yıl olduğunu vurguladı. AB ile Türkiye arasında giderek olgunlaşan ilişkiler geliştiğini kaydeden Cox, 2004 yılını, ''AB için yenilenme yılı'' olarak tanımladı. Cox, 2004 yılı Haziran ayında Avrupa kıtası çapında Avrupa Parlamentosu seçimleri yapılacağını, ayrıca 1 Mayıs 2004'te AB'nin 15 olan üye sayısının 25'e çıkacağını hatırlattı. 
     2004'te çok önemli Avrupa konularını ele alacaklarını ve henüz bazı sorulara yanıt veremediklerine işaret eden Cox, ''Geleceğin Anayasası nasıl olacak, yeni AB'nin durumu ne olacak Bizim kendi kendimize bu soruları yanıtlamamız gerekir. AB karar mekanizması nasıl olacak . Umuyoruz, 2004 yılında bütün bu soruların yanıtını vermiş oluruz''dedi. 
     Türkiye'nin AB Konvansiyonu'nun bir parçası olduğunu ve Türk hükümetinin Hükümetlerarası konferansa temsilci gönderdiğini işaret eden Cox, bu yıl ayrıca bir süreden beri tartışılan ''AB'nin gelecek kapasitesinin ne olacağı'' tartışmasını da sonuçlandıramayacaklarını vurguladı. 
     Cox, sorulan bir diğer sorunun, ''Aralık ayında Türkiye'nin AB üyeliği durumunun ne olacağı'' konusu olduğuna dikkati çekerek, görevini bitirmekte olan AB Komisyonu'nun hazırlayacağı raporla, Türkiye'nin katılım ortağı olarak gelişimini değerlendireceğini anlattı. Cox, AB Komisyonu Başkanı Romano Prodi'nin, TBMM'de milletvekillerine hitap ederken, ''yapacakları değerlendirmenin adil ve dengeli olacağı, diğer ülkeler için yaptıklarıyla eşdeğer olacağı'' sözlerini aktardı. 
     AP olarak kendilerinin, Ekim ayında sunulacak raporu inceleyeceklerini ve Aralık 2004'ten önce kendi raporlarını hazırlayacaklarını belirten Cox, ''Bizim hazırladığmız rapor da bizim değerlendirmemiz de dengeli ve adil olacaktır. Tıpkı, Komisyon'un kendi değerlendirmelerinde yapacağı gibi...Böylece, Aralık ayındaki randevumuza geleceğiz. Bu seçim, tabii ki o zaman yapılacak bir seçimdir, şimdinin seçimi değildir. Bunu özellikle söylüyorum, Haziran ayında yeni seçilmiş Avrupa Parlamentosu bu kararı, bu seçimi yapacak'' dedi. 
     
     ''KURUMSAL SÜREKLİLİĞE İNANIYORUZ'' 
     Avrupa kurumları olarak kendilerinin ''kurumsal sürekliliğe'' çok önem verdiklerini, yeni bir parlementoda her şeye sıfırdan başlamayacaklarını anlatan Cox, mevcut parlamentonun mirası üzerinde çalışmalarını sürdüreceklerini bildirdi. 
     Cox, milletvekillerine şöyle seslendi 
     ''Sizler hepiniz, Türkiye'nin Avrupa vizyonunu paylaştınız. Herşeyden önemli olan bu vizyonun Parlamento'da benimsenmesidir. Bu, münhasıran bir partinin, hükümet ya da muhalefetin malı değildir. AB ile ilişkilerinizde, orta ve doğu avrupa ülkelerinde gördüğümüz gibi, işbirliği gerekir. Bu ilerlemeyi ve atılımı yapmak istiyorsak, mutlaka ulusal konsensus olması gerekir. Sadece bir tarafın değil, fikir birliği, konsensus olması gerekir. Ulusal bir konsensusa ihtiyaç var. Sizin bu Parlemonta'da bu konuda birlike çalışmanız bana büyük cesaret veriyor. Sizlere teşekkür etmek istiyorum Özellikle Aralık 2002 tarihindeki Kopenhag Zirvesi'nden bugüne kadar yaptığınız ilerlemeden dolayı sizleri kutluyorum. Ben 1989'da ilk kez parlamanter seçildiğim zaman, sizin burada yaptıklarınızın mümkün olamayacağın düşünürdüm. Sizin bu dönemde yaptığınız çalışmaların, bu kadar büyük reformların yapılabileceğini düşünemezdim. Son 18 ayda, daha önceki 40 yılda konuşduklarınızın hepsini yerine getirdiniz, gerçekleştirdiniz. Bu nedenle TBMM'de sizlere teşekür ediyorum.'' 
     
</TEXT>
</DOC>
