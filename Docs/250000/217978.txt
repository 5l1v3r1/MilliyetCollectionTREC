<DOC>
<DOCNO> 217978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sondun49.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye-Gürcistan sivil havacılık anlaşması oylamaya sunu... 
</HEADLINE>
<TEXT>

     Gürcistan ve Türkiye arasında 1992'de imzalanan ''Sivil Havacılık Anlaşması'' parlamentonun son oturumunda yeterli katılım olmaması nedeniyle oylamaya sunulamadı. 
     Parlamento'nun 28 mart milletvekili seçimleri öncesinde dün yapılan son oturumunda Türkiye ve İngiltere ile yapılan sivil havacılık anlaşmaları görüşüldü. 
     Parlamento oturumunda söz alan bazı milletvekilleri, Türk ve İngiliz havayolu şirketlerinin, 18 milyon lari 9 milyon dolar ve 12 milyon lari 6 milyon dolar vergi borçları bulunduğunu belirterek, söz konusu borç miktarlarının vergi daireleri tarafından onaylandığını ve bunların ödenip ödenmeyeceği konusunda bilgi sahibi olmak istediklerini kaydettiler. 
     Milletvekilleri ayrıca Türk Hava Yolları'nın THY bu vergi borçlarıyla ilgili dava açtığını ve bu sürecin devam ettiğini söylediler. 
     Parlamento Başkanı Nino Burjanadze de, Türkiye ile imzalanan anlaşmasının parlamento da yeterli katılımın sağlanamaması nedeniyle oylamaya sunulamamasından büyük üzüntü duyduğunu belirterek, konunun yeni dönemdeki ilk oturumda gündeme alınmasına çalışacağını kaydetti. 
     Yetkililer, Gürcistan ve Türkiye arasında imzalanan anlaşmanın, o dönemde karşılıklı yapılacak ''nota teatisi'' ile yürürlüğe girmesinin öngörüldüğünü, ancak 1995'te kabul edilen Gürcü anayasasında imzalanan tüm uluslararası anlaşmaların parlamentonun onayından geçmesi şartının getirildiğini kaydetti. 
     Gürcistan parlamentosu, Gürcü havayolu şirketi ''Airzena'' ile çıkan ticari anlaşmazlıkları gerekçe göstererek, 15 nisan 2003 tarihinde İngiliz ve Türk havayolu şirketlerinin Tiflis'e uçuş lisanslarının süresini uzatmayarak iptal etmişti. İngiliz hava yolları, Tiflis uçuşlarını halen yapamazken, THY Airzena şirketiyle ağustos 2003'te İstanbul'da imzalanan protokolden sonra uçuş lisansını yeniden elde etmişti. 
     
</TEXT>
</DOC>
