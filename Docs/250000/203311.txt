<DOC>
<DOCNO> 203311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/guncel/gun01.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bekçi Hasan'ı kahreden soru... 
</HEADLINE>
<TEXT>
   'Bu el mouse tutar değil mi baba ' 
   Şişli'deki sinagog saldırısında kopan kolu yerine dikilen Hamza, haftalardır hastanede yatıyor. Onun yüzünü güldüren tek şey babasının bilgisayar sözü 
      ŞÜKRAN ÖZÇAKMAK İstanbul 
   
   Şişli'de hayat normale döndü. Ancak 15 Kasım sabahı bomba yüklü kamyonetin patlamasıyla Beth Israel Sinagogu'nun arka sokağında yükselen çocuk çığlığı, Amerikan Hastanesi'nin koridorunda yankılanmaya devam ediyor. Patlamada kolu kopan 13 yaşındaki Hamza, yan odada tedavisi süren babasına sesleniyor, "Çok acıyor baba, ölmek istiyorum." 
   Bekçi Hasan Özsoy, oğlunun çığlıklarıyla gözyaşlarına boğuluyor. Ama ağrıları dinince çocuk ruhu baskın çıkıyor Hamza'nın "Söz verdiğin bilgisayarı alacaksın, değil mi baba " Sözcükler güçlükle çıkıyor Bekçi Hasan'ın ağzından, "Söz." Hamza, ameliyattan çıkıp kolunun dikildiğini görünce de, "Bu el mouse tutar değil mi " diye soruyor. 
   
   Kolu enfeksiyon kaptı 
   Enfeksiyon kaptığı için odasında yalnız kalan Hamza, dikilen sağ kolu askıda olduğu için bir aydır hiç kıpırdamadan yatıyor. Dayısının ona getirdiği kemençesini yanından ayırmayan Hamza, "İyileşince bunu çalmayı öğreneceğim. En çok yürümeyi özledim. Bir de artık bilgisayarımı istiyorum. Babam söz vermişti biliyorum alacak ama keşke parası olsa da hemen alsa" diyor. Kara gözlerinin içi bir tek bilgisayar deyince gülüyor. Haftalardır çalışamayan baba Hasan Özsoy'un maddi durumu da iyiden iyiye bozulmuş. Ayazağa'daki gecekondudan bozma evlerine kömür dahi alamamış. Hastanede oğlu ve eşine bakan Günay Özsoy, komşularının para toplayıp kendilerine kömür aldığını anlatıyor. 
   
   Tedavi ücreti vermeyecekler    Hamza'nın sağlık durumu hakkında bilgi veren Plastik Cerrahi Uzmanı Dr. Çağrı Sade, "Kolunu kaybetme riski yok. Omuz bölgesindeki cilt kayıpları ise lokal bir enfeksiyon devam ettiği için kapatılmamış. Ama önümüzdeki hafta deri yamasıyla onarılacak" dedi. Baba Hasan Özsoy'un sağlık durumunun da iyi olduğunu belirtilirken, hastane tedavi ücreti almayacağını açıkladı. 
   
   
   
</TEXT>
</DOC>
