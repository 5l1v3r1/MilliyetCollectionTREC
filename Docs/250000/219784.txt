<DOC>
<DOCNO> 219784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/soneko21.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'in geliştirdiği "Köşe silahı" Türkiye'de de ortak üretilecek 
</HEADLINE>
<TEXT>

     İsrail tarafından geliştirilen ve köşelerde gizlenen hedeflere, silahı kullanan kişinin yaşamını riske atmadan ateş edilebilmesini sağlayan köşeden atış silah sisteminin tanıtımı yapıldı. 
     Silahın yapımcısı Corner Shot şirketinin başkanı Asaf Nadel, International Akar Otel'de gerçekleştirdiği tanıtım toplantısında, silahın tanıtımı çerçevesinde, Milli Savunma Bakanlığı ve İçişleri Bakanlığı yetkilileriyle görüştüklerini belirterek, Milli Savunma Bakanlığı ile yaptıkları görüşmeler sonucunda, Türkiye'de ortak yapım için görüşme kararı aldıklarını ifade etti. 
     Asaf Nadel, silahın ortak üretimi ve Türkiye'den başka ülkelere ihracatı da dahil olmak üzere, Makine ve Kimya Endüstrisi MKE yetkilileriyle görüşmeler yürüttüklerini bildirdi. 
     Daha sonra silahın kullanımına dair bir tanıtım filmi gösteren Nadel, ''bu silah birçok asker ve güvenlik görevlisinin hayatını kurtaracak'' dedi. 
     Nadel, bir soru üzerine, silahın, sadece devletlerin askeri birimleri ile polislere satılacağı, sivil kuruluşlara ya da güvenlik örgütlerine satılmayacağı için teröristlerin eline geçme ihtimalinin bulunmadığını bildirdi. 
     Silahın bu aşamada, ABD ve Uzakdoğu'da üretiminin gerçekleştirileceğini vurgulayan Nadel, İsrail'de üretilen silahın, 15 ülkeye satıldığını kaydetti. 
     Nadel, bir soru üzerine, bu silahın satışında hiçbir ülkeye kısıtlama getirilmeyeceğini de ifade etti. 
     Corner Shot firmasının Türkiye temsilciliğini yapan STY firmasının Yönetim Kurulu Başkanı A.Tunç Yavuztürk ise bu silahın, köşelerde ölümcül tehditlere karşı nihai bir çözüm olduğunu kaydetti. 
     
     SİLAHIN ÖZELLİKLERİ... 
     2002 yılının sonunda İsrail'de, Yarbay Amos Golan tarafından icat edilen silahın namlusu, sağa ve sola olmak üzere her iki yöne de dönebiliyor. Silahın namlu kısmına istenilen türde tabanca monte edilirken, silah önündeki bir kamera yardımıyla, gece görüşü de dahil olmak üzere tüm hedefleri, silahı kullanan kişinin hayatını riske atmadan vurmasını sağlıyor. 
     4.5 kg ağırlığındaki silahın tüm elektronik kısmı en az üç saatlik gücü bulunan bir pil vasıtasıyla çalışıyor. 
     Silahın namlusundaki bir alıcı ve monitör sayesinde sağlanan görüntü, operasyon merkezine de iletilebiliyor. 
     Silahın birim satış fiyatı, 6 bin 500 ile 7 bin 500 dolar arasında ve üstüne eklenen aksesuara göre değişiyor. 
     
</TEXT>
</DOC>
