<DOC>
<DOCNO> 230430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sonspo17.html </URL>
<DATE> 2004/04/11/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Bulak İsteyen kulüp, istediği oyuncumuza talip olabilir... 
</HEADLINE>
<TEXT>

     Denizlispor Teknik Direktörü Giray Bulak, isteyen kulübün Denizlispor'dan istediği futbolcuya talip olabileceğini söyledi. 
     Giray Bulak, Gaziantepspor karşısında iyi bir oyun sergilediklerini ve rakibin oyununu bozarak sonuca ulaştıklarını belirterek, şöyle konuştu 
     ''Maçta çok gol pozisyonu bulduk. Ancak bunlardan 2 tanesini değerlendirebildik. Denizlispor'un UEFA Kupası'na katılabilmesi için elimizden gelen ne varsa gösteriyoruz. Gaziantepspor da bunun için sahada mücadele etti. Güzel oyunla gülen taraf biz olduk.'' Ligin 4. haftasından itibaren Denizlisporlu futbolculara transfer önerileri geldiğini de hatırlatan Bulak, ''İsteyen kulüp, istediği oyuncumuza talip olabilir. Ancak transfer, istenilen şartların sağlanmasıyla olur'' dedi. 
     Gaziantepspor Teknik Direktörü Nurullah Sağlam da, Denizlispor ile zorlu bir maç yaptıklarını ve iyi oynamalarına karşın kazanan takımın Denizlispor olduğunu söyledi. 
     Maçta net gol pozisyonları bulmalarına karşın sonuca gidemediklerini ifade eden Sağlam, ''Özelikle 2. yarıya güzel başlamıştık. Ancak devrenin hemen ardından gelen gol oyun düzenimizi bozdu. Matematiksel olarak dördüncülük şansımız bulunuyor. Ancak, Denizlispor dördüncülüğü haketti'' diye konuştu. 
     
</TEXT>
</DOC>
