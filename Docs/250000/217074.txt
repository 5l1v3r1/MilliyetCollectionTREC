<DOC>
<DOCNO> 217074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/spor/spo03.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın'dan mesaj 
</HEADLINE>
<TEXT>

   Galatasaray Başkanı, çok eleştirildiği "Herşey Galatasaray için Platformu"nun 10 kurucu üyesiyle buluştu, maddi sorunları çözecek aday bulunması durumunda çekileceği konusunda söz verdi 
      RAŞİT ALTUN 

   
   6 saat görüştü 
   GALATASARAY'DA yaklaşan kongre öncesinde seçim rüzgarları büyük bir fırtınayla esmeye devam ediyor. Başkan Özhan Canaydın, kendisini eleştiri yağmuruna tutan "Herşey Galatasaray için Patformu"nun 10 kurucu üyesiyle bir araya geldi. Swiss Otel'de dün gerçekleştirilen ve yaklaşık 6 saat süren toplantıya Sedat Doğan, İzzet Pinto, Özhan Karamahmutoğlu ve Jerfi Fıratlı gibi isimler katıldı. 
   
   'Kredi hataydı' 
   CANAYDIN'IN kredi konusunda hata yaptığını söyleyip, "Mali işlerle uğraştığım için birçok şeyi yapamadım. Gelecek dönem projelerimi hayata geçireceğim. Borç 111 milyon dolar ve kontrol altında" dediği öğrenildi. Genç üyelerin, "Ya camiayı kenetleyin, ya da adaylara yol açın" önerisine Canaydın'ın, "İnandığım ve maddi krizi çözecek aday çıkarsa çekilirim" yanıtını verdiği iddia edildi. 
   
   Terim yakın takipte    TEKNİK Direktör Fatih Terim, dün İspanya'ya giderek UEFA Kupası üçüncü turundaki rakipleri Villareal'in Real Zaragoza ile oynadığı lig maçını izledi. Rakibin oyun sistemini ve yaptığı hataları tek tek not alan Terim'in, elde ettiği bilgileri bugün oyuncularıyla paylaşacağı vurgulandı. 
   
   Takıma izin jesti 
   SARI-Kırmızılılar, Konya galibiyetinin ardından dünü izin yaparak geçirdi. Terim'in, 90 dakika boyunca büyük bir mücadele örneği veren oyuncularına jest yaparak, idmanı iptal etti. Galatasaray, Valencia hazırlıklarına bugün yapacağı idmanla başlayacak. 
   
   Batista başlıyor 
   UZUN bir süredir sakatlığı nedeniyle takımdan uzak kalan Batista'nın bugünden itibaren takımla birlikte çalışmalara başlayacağı açıklandı. Kasığındaki ödem nedeniyle Konya maçında forma giyemeyen Orhan Ak'ın durumu ise bugün yapılacak kontrolden sonra netlik kazanacak. 
   
   Rotayı çizdi    ERHAN TELLİ 

   SARI - Kırmızılı forma altındaki ilk golünü Konyaspor'a atan Necati, umut dolu mesajlar verdi. Villareal ve ligdeki Fenerbahçe derbisini değerlendiren genç golcü, "Hem UEFA'da tur atlayıp, hem de Fenerbahçe'yi yenmek istiyoruz. Bunu başarırsak gelecek yıl için Avrupa yolunu açarız" dedi. 
   
   
   
</TEXT>
</DOC>
