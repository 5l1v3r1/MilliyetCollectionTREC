<DOC>
<DOCNO> 234838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun39.html </URL>
<DATE> 2004/04/26/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Schröder Türkiye'de ılımlı İslam ve demokrasi uzlaşırsa... 
</HEADLINE>
<TEXT>

     Almanya Başbakanı Gerhard Schröder, ''Türkiye'de ılımlı İslamiyet ile Batılı demokrasisinin uzlaşmayı başarması durumda, Türkiye'nin Avrupa'nın güvenliğini artıracağını'' söyledi. 
     Başbakan Schröder, haftalık Focus dergisine yaptığı açıklamada, Alman hükümetlerinin 1963 yılından bu yana Türkiye'ye belirli şartların yerine getirmesi durumunda AB'ye üye olacağını söylediklerini ve bu sözün tutulması gerektiğini belirtti. 
     Türkiye'nin AB'ye girmesinin demokrasi, hukuk devleti, azınlık haklarına saygı ve bazı şartlara bağlı olduğunu kaydeden Schröder, ''AB Komisyonu bunlara sadece yasal açıdan değil uygulama açısından da bakacak ve bu konuda rapor hazırlayacak. Ben bu raporu bekliyorum. Olumlu olması durumunda müzakerelere başlarız'' diye konuştu. 
     Alman hükümetlerinin bu güne kadar yabancıların uyumu konusunda bazı yanlışlar yaptığını ifade eden Schröder, ''Çok kültürlülüğü Almanca öğrenme mecburiyeti olarak görmedik. Bu yanlıştı. Alman toplumuna uyum sağlamak isteyenler dili öğrenmek zorunda. Devlet bunun için gerekli olan şartları yaratmak durumunda. Bu olanakları sunduğu takdirde bunların kabul görmesini de sağlamak zorunda'' dedi. 
     Çok kültürlülüğün Almanya için bir zenginlik olduğunu belirten Schröder, Almancanın bu ülkede yaşamı sürdürmek için önemli olduğunu, bundan dolayı herkesin Almancayı öğrenmesi gerektiğini kaydetti. 
     
     KKTC'DE 'EVET' ÇIKMASI... 

     Öte yandan, Almanya Dışişleri Bakanlığı sözcüsü Walter Lindner, KKTC'teki referandum sonucunun olumlu olmasından mutluluk duyduklarını söyledi. 
     Lindner, yaptığı açıklamada, ''Kuzey Kıbrıs'taki referandum sonucunun olumlu olması bizi sevindirdi. Kıbrıs'ın kuzeyinin ekonomik açıdan desteklenmesi ve bundan sonra nasıl hareket edileceği Lüksemburg'da yapılan AB dışişleri bakanları toplantısında görüşülecek'' dedi. 
     Alman hükümetinin Annan Plan'ını desteklediğini kaydeden Lindner, ''Kıbrıs'ta demokratik referandumlar yapıldı. Bunu eleştiremeyiz. Demokrasinin özünde olumsuz karar alınması da var'' dedi. 
     
</TEXT>
</DOC>
