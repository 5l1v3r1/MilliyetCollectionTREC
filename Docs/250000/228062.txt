<DOC>
<DOCNO> 228062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sontur41.html </URL>
<DATE> 2004/04/02/ </DATE>
<TIME> 20.55 </TIME>
<AUTHOR>  </AUTHOR>
<HEADLINE>
Denizli Valisi Şimşek "Demokrasimiz Halkı kucakladığı için sağlam" 
</HEADLINE>
<TEXT>

     Denizli Valisi Gazi Şimşek, ''Demokrasimiz, tüm halkı kucakladığı için sağlam'' dedi. 
     2440 Ege Bölge Rotary Asamblesi, Pamukkale'de toplandı. 4 gün sürecek asamblenin ilk gününde, Rotary'nin 100. Kuruluş Yılı kutlamaları yapıldı. 
     Asambleye katılan Şimşek, burada yaptığı konuşmada, Rotary kulüplerinin, demokrasinin bir parçası olduğunu söyledi. Şimşek, ''Demokrasimiz tüm halkı kucakladığı için sağlam. Kamu kurumları, özel sektör, sivil toplum kuruluşları ve dernekler birlikte demokrasiyi işletmeye ant içtik. Onun için Türk demokrasisinin temelleri çok sağlamdır'' dedi. 
     Denizli Rotary Kulübü Başkanı Mehmet Ali Bayraktar da Rotary kulüplerinin eğitim, sağlık, yardım gibi çeşitli alanlarda faaliyet göstererek, insanlara hizmet verdiğini belirtti. 
     Her işin devletten beklenmemesi gerektiğini ifade eden Bayraktar, ''Bizler de sivil toplum kuruluşları olarak, sorunların çözümünde elimizi taşın altına sokmalıyız. Ülkemizin kalkınması ve çağdaş ülkeler düzeyine ulaşması için rotaryenler olarak karşılıksız hizmet vermeye hazırız'' diye konuştu. 
     
</TEXT>
</DOC>
