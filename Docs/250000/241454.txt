<DOC>
<DOCNO> 241454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonspo13.html </URL>
<DATE> 2004/05/20/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
İşte Bursaspor'un 2003-2004 karnesi... 
</HEADLINE>
<TEXT>

     ''3 büyükler'' diye adlandırılan Beşiktaş, Fenerbahçe ve Galatasaray'ın ardından en uzun süre aralıksız Türkiye Süper Birinci Ligi'nde mücadele eden takım unvanını elinde bulunduran Bursaspor, 37 yıl sonra 2. Lig'e düştü. 
     Bursaspor, sezona oldukça iddialı başladı. İlk yılında ''Koşan, pres yapan, yenildiği maçlarda bile taraftarlardan alkış alan bir takım'' parolası doğrultusunda, teknik direktörlüğe, ''Karpatların Maradona'sı'' lakaplı Rumen Gheorghe Hagi, getirildi. 
     Yeşil-beyazlı takım, ilk haftalarda Gaziantespor, Beşiktaş ve Galatasaray gibi güçlü takımlarla karşılaştı. Futbolu beğenilen Bursaspor, ancak olumlu mücadelesini skora yansıtamadı. Hagi, 12'nci hafta Trabzonspor deplasmanında alınan 2-0'lık yenilginin ardından, istifa etti. 
     Hagi sonrası, yönetim, Ümit Kayıhan ile anlaştı. Bursaspor'a kariyerine kariyer eklemek, belki de Avrupa'da bir takıma gidebilmek için geldiğini belirten Kayıhan, 11 haftada Bursaspor'a sadece 1 kez galibiyet sevinci tattırırken, sahadan 4 beraberlik ve 6 yenilgiyle ayrıldı. 
     Alt sıralardan bir türlü kurtulamayan ''Yeşil Timsahlar'', ligin bitimine 11 hafta kala ''kurtarıcı'' gözüyle bakılan ''İmparator'' lakaplı Nejat Biyediç'i göreve çağırdı. 
     Boşnak asıllı çalıştırıcı, uzun yıllar formasını da giydiği, 2 yıl önce görevine son verilen Bursaspor'u toparlamayı başardı, ama bu kümede kalmaya yeterli olmadı. 
     Yeşil-beyazlı takım, Biyediç yönetiminde 11 maçta 7 galibiyet, 2'şer beraberlik ve yenilgiyle 23 puan kazanmasına karşın, kümede kalma mücadelesi veren rakipleri de beklediği puanları kaybetmeyince, 37 yıl aradan sonra 2'nci lige düştü. 
     
     İSTİKRAR ABİDESİ MİU 
     Bu arada, Bursaspor'un en istikrar futbolcusu, sezon başında Romanya'dan transfer edilen Illie Iulian Miu oldu. 
     Yeşil-beyazlı takımda görev yapan 3 teknik direktörün de vazgeçilmez ismi haline gelen Miu, 33 maçta toplam 2 bin 812 dakika forma giydi, bir de gol attı. 
     Miu'nun ardından en fazla forma giyen isim, ''gol kralı'' unvanlı Okan Yılmaz oldu. Okan, 34 maçta 2 bin 715 dakika oynama şansı bulurken, istikrar sıralamasında, Tamer Tuna, 31 maçta 2 bin 612 dakikayla üçüncü, Serkan Damla da 31 maçta 2 bin 87 dakikayla dördüncü sırada yer aldı. 
     
</TEXT>
</DOC>
