<DOC>
<DOCNO> 234878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun79.html </URL>
<DATE> 2004/04/26/ </DATE>
<TIME> 23.54 </TIME>
<AUTHOR>  </AUTHOR>
<HEADLINE>
Kuzey Kore'deki tren patlaması, BM "önemli can kaybı ve hasar var" 
</HEADLINE>
<TEXT>

     BM, Kuzey Kore'de geçen hafta trende meydana gelen patlamada önemli can kaybı ve hasar olduğunu bildirdi. 
     BM yetkilileri, facianın ardından Kuzey Kore'nin Ryongchon bölgesine gönderilen BM ekibinin bildirdiğine göre, önemli miktarda can kaybı ile konutlarda ve altyapıda ciddi hasar meydana geldiğini belirttiler. 
     Uluslararası arama ve kurtarma operasyonuna gereksinim bulunmadığını kaydeden BM yetkilileri, buna karşın evsiz kalan ailelere barınacak yer bulunması ve hasarlı yapıların onarımı için yardıma ihtiyaç bulunduğunu ifade ettiler. 
     Bölgedeki BM yardım ajanslarının tıbbi yardım sağlamaya başladıkları, ayrıca BM İnsani İşler Koordinasyon Ofisi, BM Kalkınma Programı ve Dünya Sağlık Örgütü'nce ilk aşamada toplam 125 bin dolar acil para yardımı yapıldığı belirtildi. 
     
</TEXT>
</DOC>
