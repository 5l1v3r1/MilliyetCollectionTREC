<DOC>
<DOCNO> 227502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sondun06.html </URL>
<DATE> 2004/04/01/ </DATE>
<TIME> 03.45 </TIME>
<AUTHOR>  </AUTHOR>
<HEADLINE>
'Kıbrıslı Türkler kendi yönetimlerine sahip olabilecek' 
</HEADLINE>
<TEXT>

     BM Genel Sekreteri Kofi Annan'ın Kıbrıs Özel Temsilcisi Alvaro De Soto, son şekli verilmiş Annan Planı uyarınca, ''Kıbrıs Türk tarafının çok hassas olduğu bir konudaki beklentisinin karşılandığını, Türklerin kendi yönetimlerine sahip olabileceklerini'' söyledi. 
     De Soto, düzenlediği basın toplantısında genel olarak plan hakkında bilgi verdi ve basın mensuplarının sorularını yanıtladı. 
     Planın detaylı okunması durumunda, Birleşik Kıbrıs Cumhuriyeti'nin ne şekilde işlerlik kazanacağını, iki taraf arasındaki ilişkilerin nasıl dengeli biçimde düzenlendiğinin anlaşılacağını kaydeden De Soto, çözümün ''daha sağlam mali temeller ve daha esnek mülkiyet hakları'' içerdiğini belirtti. 
     Birleşik Kıbrıs Cumhuriyeti'nin ''iki kurucu devletten oluşan tek bir devlet olduğunu'' söyleyen De Soto, bu çerçevede ''Türk tarafının da kendi yönetimine sahip olacağını'' vurguladı. 
     De Soto, ''Rum Kesiminin bu plana hangi nedenlerden ötürü olumlu yanıt vermesi gerektiğinin'' sorulması üzerine, plan uyarınca ''binlerce askerin adadan ayrılacağını ve 100 bin Rumun evlerine dönebileceğini'' kaydetti. 
     Belli sayıda askeri varlığın adada kalacağına işaret eden De Soto, bunun öncekine oranla küçük bir rakam olacağını ve yıllar içinde gözden geçirme mekanizması çerçevesinde yeni değerlendirmeler yapılacağını belirtti. 
     Geçiş sürecinin Rum Yönetimi lideri Tasos Papadopulos'un ısrarları sonucu iki aya indirildiğini de hatırlatan DE Soto, ''Rum tarafının beklentileri açısından da çok şey yapıldı'' diye konuştu. 
     De Soto, adadaki Türk askeri varlığına ilişkin bir başka soru üzerine de, Türkiye ve Yunanistan ilişkileri açısından son yıllarda önemli değişimler olduğuna işaret ederek, adada hem Türk hem de Yunan askeri bulunacağını belirtti ve bunların sayısının 7 yıl içinde altı binden üç bine ineceğini söyledi. 
     De Soto, ''Belki öyle bir gün gelecek ki, bunlara da ihtiyaç duyulmadığı hissedilecek. Gözden geçirmeler bunun için var'' dedi. 
     
</TEXT>
</DOC>
