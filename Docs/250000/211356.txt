<DOC>
<DOCNO> 211356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/siyaset/siy01.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Telefonla savunacak 
</HEADLINE>
<TEXT>

   AİHM Büyük Dairesi, Öcalan'ın davasında sözlü duruşma yapılmasına karar verdi. Avukatlar, Öcalan'ın telefonla davaya bağlanması yönünde talepte bulunacak 
   Belma Akçura 

   
   Avrupa İnsan Hakları Mahkemesi AİHM Büyük Dairesi, Abdullah Öcalan'ın Strasbourg davasıyla ilgili kararına itiraz eden taraflar için sözlü duruşma yapılmasına karar verdi. Avukatları Öcalan'ın duruşmaya getirilmesinin mümkün olmaması halinde, telefonla katılması yönünde talepte bulunma kararı aldı. 
   AİHM, 12 Mart 2003'te Türkiye'yi, Öcalan davasında Avrupa İnsan Hakları Sözleşmesi'nin "işkence, insanlık dışı ya da onur kırıcı ceza veya işlemleri yasaklayan" 3, "kişi özgürlüğü ve güvenliğini koruyan" 5 ve "yasayla kurulmuş bağımsız ve tarafsız bir mahkeme tarafından davasının makul bir süre içinde, hakkaniyete uygun ve açık olarak görülmesi hakkını tanıyan" 6. maddelerini ihlalden mahk m etti. Öcalan'ın avukatları "adil yargılanma ihlali" kararını yetersiz bularak büyük daireye itirazda bulundu. Türkiye de karara aynı dairede itiraz etti. Büyük daire, yeniden görülen davanın 5 Mayıs'taki duruşmasının sözlü yapılmasına karar verdi. 
   Öcalan'ın avukatı Doğan Erbaş, "Taraflar, şahitlerin görüşlerine başvurulmasını veya başvurucu olarak Öcalan'ın mahkemede hazır bulundurulmasını talep edebilir. Bu mümkün olmazsa, telefonla bağlanılması yönünde talepte bulunulacak" dedi. 
   AİHM Yargıcı Rıza Türmen de "Böyle bir talep gelirse, büyük daire bunu nasıl karşılar bilemiyorum. Mahkeme şimdiye kadar böyle bir taleple karşılaşmadı. Nasıl olur, mümkün müdür, gerek var mıdır Mahkeme görüşür, kabul eder ya da gerek yok diyebilir" diye konuştu. Türmen, çoğu davayı dosya üzerinden inceleyerek karara bağlayan mahkemenin, kendi içtihadı bakımından önem taşıyan davalarda sözlü duruşma yaptığını anımsattı. Büyük dairenin, mahkemenin kararı çerçevesinde davaya baktığını kaydeden Türmen, "Büyük dairenin kararı o bakımdan etkilidir" şeklinde konuştu. 
   
   HADEP AİHM'de    GÖKÇER TAHİNCİOĞLU 

   Anayasa Mahkemesi'nin kapatılmasına karar verdiği HADEP, kapatılma kararının Avrupa İnsan Hakları Sözleşmesi hükümlerine aykırı olduğu iddiasıyla Avrupa İnsan Hakları Mahkemesi'ne AİHM başvurdu. 
   Başvuruyu yapan Asrın Hukuk Bürosu avukatları dilekçelerinde, MGK'nın 1996'daki tavsiye kararında partinin çalışmalarının etnik anlamda giderek tehlikeli hale dönüştüğünün belirtildiğini ve Yargıtay Başsavcılığı'nın da bu kararı esas alıp kapatma davası açtığını kaydetti. 
   Anayasa Mahkemesi'nin de MGK'nın kararına uyduğu savunulan dilekçede, bir siyasi partinin Kürt sorununa ilişkin hükümetten veya devletten farklı düşünmesinin hoşgörüyle karşılanmadığı ifade edildi. Başvuru kabul edilirse Türkiye'den savunma istenecek. 
   
   
</TEXT>
</DOC>
