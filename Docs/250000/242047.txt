<DOC>
<DOCNO> 242047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/ekonomi/eko05.html </URL>
<DATE> 2004/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk lokumuna 'kayganlık' tebliği 
</HEADLINE>
<TEXT>


Tarım ve Sağlık bakanlıklarının hazırladıkları tebliğe göre lokum, elastiki yapıda olacak, dokusu ağızda yumuşak ve kaygan olarak hissedilecek 


Dünyada 'Turkish delight' diye anılan lokum ile tahin helvasının tekniğine uygun ve hijyenik üretim, hazırlama, işleme, muhafaza, taşıma ve pazarlanmasını sağlamak üzere, ürün özellikleri belirlendi. Tarım ve Köyişleri Bakanlığı ile Sağlık Bakanlığı'nın Türk Gıda Kodeksi kapsamında hazırladıkları Lokum Tebliği ve Tahin Helvası Tebliği yürürlüğe girdi. 
Lokum Tebliği'ne göre, lokumun üzerinde veya içinde yabancı madde bulunmayacak. Lokum, elastiki yapıda olacak, dokusu ağızda yumuşak ve kaygan olarak hissedilecek. Tanıtımında belirtilen çeşide has tat ve kokuda olacak, çiğ nişasta lezzetinde olmayacak. Çeşni maddesi olarak, sakız, kakao, çikolata, susam, haşhaş tohumu, hindistan cevizi rendesi vb. maddeler ile fındık, fıstık gibi kuru - sert kabuklu meyveler, kurutulmuş meyveler, kuru ve yaş meyve şekerlemeleri ve lokum kaymağı kullanılabilecek. 

Bir yıl süre 
Tahin Helvası Kodeksi'ne göre, tahin helvası da kendine has homojen ince lifli yapıda olacak, şeker kristalleşmesi olmayacak. Bu ürünleri üreten ve satanlara, tebliğlere uyum için bir yıllık süre verildi. 



</TEXT>
</DOC>
