<DOC>
<DOCNO> 203561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/son/sontur19.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ata'nın koruması, "korunmaya" muhtaç... 
</HEADLINE>
<TEXT>

     Cumhurbaşkanlığı Muhafız Alayı'nın ilk kurulduğu dönemde ''korumalık'' yapan 93 yaşındaki Necip Sarpkurt, 3 ayda bir aldığı 140 milyon lirayla yaşam mücadelesi veriyor. 
     Sarpkurt, vatan mücadelesinde düşmanla omuz omuza çarpışan, 1930'da Atatürk ile Edirne'ye geldiğinde onu karşılayarak görüşen ve az sayıdaki insanlardan biri olduğunu söyledi. Yunanlıların Edirne'yi işgal altına aldığı 1911-1912 yıllarının yoksulluk ve sefalet içinde geçtiğini dile getiren Sarpkurt, daha sonra eli silah tutan 50 yaş altındaki erkeklerin askere alındığını ve kendisinin de bu mücadelede yer aldığını belirtti. 
     Türkiye Cumhuriyeti'nin kuruluş aşamasında çok sıkıntılı dönemlerden geçildiğini, şehit kanlarıyla bugünlere gelindiğini ifade eden Sarpkurt, ''Sağ ayağımda, hala Yunanlılarla yaptığım mücadeleden kalma süngü izi duruyor'' dedi. 
     Atatürk cumhurbaşkanı olduktan sonra, 1930'da Cumhurbaşkanlığı Muhafız Alayı'nda ''korumalık'' yaptığını bildiren Sarpkurt, ''Bununla gurur duyuyorum. Atamızı tanımak, büyük mutluluk ve ayrıcalıktır. Son dönemlerde ise Atatürk ve onunla ilgili manevi değerler yeterince korunamıyor ve canlandırılamıyor'' diye konuştu. 
     Eşinin uzun yıllar önce vefat ettiğini ve çocuk sahibi olamadığını belirten Sarpkurt, 3 ayda bir aldığı 140 milyon lira yaşlılık aylığıyla geçinmeye çalıştığını söyledi. 
     ''Bir çorba 1,5 milyon lira. Ben bu parayla nasıl karnımı doyuracağımı ve yaşayacağımı bilemiyorum'' diyen Sarpkurt, zor durumda olduğunu kaydetti. 
     
</TEXT>
</DOC>
