<DOC>
<DOCNO> 206244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/sonspo13.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbolda, Galatasaray 85 - Pınar Karşıyaka 92 
</HEADLINE>
<TEXT>

     Salon Abdi İpekçi . 
     Hakemler Memduh Öget xxx, Aytuğ Ekti xx, Altuğ Köselerli xx . 
     Galatasaray Kemal xx 17, Tufan xx 12, Slay xx 15, Burak xxx 19, Washington xx 11, Yiğit xx 9, Denktaş x, Cihad x 2 . 
     Pınar Karşıyaka Mehmet Kahyaoğlu xx 12, Domercant xxx 23, İnanç xxx 22, Kinloch xxx 15, Johnson xxx 18, Onur x 2 . 
     1. Periyot 19-22 . 
     Devre 45-46 Pınar Karşıyaka lehine . 
     3. Periyot 72-70 . 
     5 Faulle Çıkan 39.31 Tufan Galatasaray . 
     Türkiye Basketbol Ligi'nde Pınar Karşıyaka, deplasmanda Galatasaray'ı 92-85 yendi. 
     Karşılaşmanın ilk dakikalarında Washington ve Slay ile iyi bir oyun ortaya koyan Galatasaray, daha sonra üst üste yaptığı top kayıplarının ardından İnanç, Mehmet Kahyaoğlu ve Domercant'ın basketlerine engel olamayınca 9. dakikada 9 sayı geriye 13-22 düştü. Burak ile toparlanan sarı-kırmızılı ekip, farkı kapadı ve Pınar Karşıyaka 1. periyodu 22-19 önde geçti. 
     İkinci periyotta Galatasaray'ın Burak, Yiğit ve Kemal ile dış atışlardan bulduğu sayılara, Johnson, Kihloch ile pota altında yanıt veren Pınar Karşıyaka, ilk yarıyı da 46-45 önde kapadı. 
     İkinci yarıya Kemal ve Burak'ın basketleriyle hızlı başlayan Galatasaray, 28. dakikada 6 sayılık üstünlük 69-63 yakaladı. Pınar Karşıyaka'da Domercant ve Johnson'un çabalarına rağmen sarı-kırmızılı takım, 3. periyodu 72-70 önde tamamladı. 
     Son periyoda top kayıplarıyla başlayan Galatasaray karşısında 2 dakika içinde 7-0'lık bir seri yakalayan Pınar Karşıyaka, İnanç'ın bu periyottaki etkili oyunuyla rakibinin farkı kapamasına izin vermedi ve karşılaşmayı 92-85 kazandı. 
     Bu arada Galatasaray'da, takımla birlikte antrenmanlara çıkmadığı için 2 haftadır forma giymeyen Slay de Pınar Karşıyaka maçında oynadı. 
     
</TEXT>
</DOC>
