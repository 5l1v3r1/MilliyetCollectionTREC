<DOC>
<DOCNO> 230195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sonsiy01.html </URL>
<DATE> 2004/04/10/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Başesgioğlu SSK'lılar özel sağlık kuruluşlarından da yararlanacak 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, SSK'lıların özel sağlık kuruluşlarından da yararlanmalarına ilişkin çalışma yürüttüklerini bu olanağı, başta Ankara ve İstanbul olmak üzere büyükşehirlerde sağlayacaklarını bildirdi. 
     Murat Başesgioğlu, AA muhabirine yaptığı açıklamada, SSK hastanelerindeki yoğunluğu gidermek amacıyla, bir süre önce Sağlık Bakanlığı ve üniversite hastaneleri ile anlaşma yaptıklarını anımsatarak, bu çerçevede tüm SSK'lıların devlet hastanelerinde doğrudan, üniversite hastanelerinde ise sevk suretiyle muayene ve tedavi olabildiklerini kaydetti. 
     Aynı uygulamayı özel sağlık kuruluşları için de düşündüklerini bildiren Başesgioğlu, bu konuda özel sağlık kuruluşları ile bir çalışma yürüttüklerini söyledi. 
     
     ''2 AY İÇİNDE YAPACAĞIZ'' 

     SSK'lı vatandaşların özel sağlık kuruluşlarından yararlanması konusunda birkaç hastane ile ön mutabakat sağlandığını belirten Başesgioğlu, şöyle konuştu 
     ''Genel bir anlaşma sağlandığı takdirde, SSK'lılara başta Ankara ve İstanbul olmak üzere büyükşehirlerimizde özel sağlık kuruluşlarından da yararlanma imkanı açacağız. SSK'lı vatandaşlarımızın, 2 ay içinde özel hastanelerden yararlanmalarına ilişkin çalışmalarımız sürüyor. Halen sektör yöneticileriyle paket fiyatları üzerindeki görüşmeler devam ediyor.'' 
     
     ÖZEL ECZANELER İLE GÖRÜŞMELER 

     Çalışma ve Sosyal Güvenlik Bakanı Başesgioğlu, SSK'lıların daha rahat şekilde ilaç almaları konusunda da önemli çalışmalarının bulunduğunu ifade etti. Başesgioğlu, 150 yeni eczacıyı kuruma kazandırdıklarını, kurum hastanelerinde 24 saat hizmet veren nöbetçi eczane uygulamasına geçtiklerini anlattı. 
     SSK'nın ayaktan verdiği ilacın özel eczaneler tarafından karşılanması konusunda sektörle görüşmelerin sürdüğünü kaydeden Başesgioğlu, ''Daha önceki maliyet konusunda vardığımız mutabakat çerçevesinde sektörden de olumlu bir görüş geldiği takdirde, böyle bir anlaşmayı yapmaya hazırız'' dedi. 
     
     SSK'DA PRİM İNDİRİMİ 

     Başesgioğlu, işverenlerin yoğun talebi olan SSK'da prim indirimine gidilmesine ilişkin soruyu yanıtlarken, İşsizlik Sigortası Fonu'na yatırılan primdeki işveren payını 2 yıldır 1'er puan düşürmek suretiyle uyguladıklarını, bu yöntemle 2 katrilyon liralık bir kaynağın sektöre bırakıldığını bildirdi. 
     Asgari ücret artışından doğan farkın yüzde 20'yi aşan kısmının Hazine tarafından karşılandığına dikkati çeken Başesgioğlu, bunun, 1.1 katrilyon liralık bir kaynağın da sektöre bırakılması anlamına geldiğini söyledi. 
     36 ildeki teşvik tedbirleri neticesinde SSK primlerinin belli oranda işletmelerden alınmamasının söz konusu olduğunu belirten Başesgioğlu, şöyle konuştu 
     ''Bütün bunlar, istihdamı artırmak, işsizliği azaltmak adına yaptığımız işlemlerdir. Bunun dışında, işletmeler üzerindeki maliyetleri düşürmek, bu maliyetleri toptan masaya yatırıp değerlendirme yapılmasının faydalı olacağı kanaatindeyiz. Yani, SSK primi, gelir vergisi, enerji gibi maliyete etki eden unsurları birlikte değerlendirmek gerekir. Sadece SSK primindeki indirimin işletmeler üzerindeki maliyet yükünü arzu edildiği gibi düşürmeyeceğini görüyoruz.'' 
     
     KAYIT DIŞI İSTİHDAMIN KAYIT İÇİNE ALINMASI 

     SSK primi indirimi konusunun kurumun mali dengelerini bozmayacak şekilde ele alınması gerektiğini anlatan Başesgioğlu, SSK prim tabanını genişletmek için kayıt dışı istihdamın kayıt içine alınması gerektiğini söyledi. 
     Bakanlık olarak kayıt dışı istihdamın önlenmesi için bu yıl yoğun bir mücadele programı uygulayacaklarını vurgulayan Başesgioğlu, ''Kayıt içine alabileceğimiz sigortalı sayısı ne kadar fazla olursa, SSK'nın prim indirimi konusundaki inisiyatifi daha genişlemiş olacaktır'' dedi. 

     
</TEXT>
</DOC>
