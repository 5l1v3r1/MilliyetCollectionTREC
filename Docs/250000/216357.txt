<DOC>
<DOCNO> 216357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sontur41.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu yönetiminin yeniden yapılandrılması... 
</HEADLINE>
<TEXT>

     Kamu yönetiminin yeniden yapılandırılmasını içeren yasa tasarısının görüşmeleri, tartışmalara sahne oluyor. 
     Tasarı'nın mahalli idarelerin görev ve yetkilerini belirleyen 8. maddesi üzerinde söz alan CHP İzmir Milletvekili Enver Öktem, AK Parti'nin uygulamalarını dikkatle izlediğini belirterek, ''Uygulamalarınıza bakıldığında, hiç de masum olmadığınız görülüyor. Yayınlamadığınız bir Acil Eylem Planınız daha var. Bu da Türkiye Cumhuriyeti'nin yok edilmesi Acil Eylem Planı'dır'' dedi. 
     Öktem'in sözlerine tepki gösteren AK Parti'li milletvekilleri, özür dilemesini istedi. Birleşimi yöneten Başkanvekili Nevzat Pakdil, Öktem'i uyararak, ''TBMM çatısı altında konuşuyorsunuz. Laüsel değilsiniz. Kimseyi Cumhuriyeti yıkmakla suçlayamazsınız. Buna izin veremem. Konuşmalarınızda ölçülü olmak zorundasınız. Sözlerinizi geri alın yoksa konuşmanızı keseceğim'' dedi. 
     Öktem, uygulamalar sonucu kendi değerlendirmesini sunduğunu belirterek, ''Cumhuriyet'in 4 ana temeli vardır üniter devlet yapısı, sosyal hukuk devleti, laik eğitim ve laik devlet, ulusal dış politika... Bu ilkelere karşı yasa yapılıyorsa bu Cumhuriyet karşıtı olmak demettir. Eğer siz bu ilkelere uygun davranıyorsanız, sözlerimi üstünüze alınmayın'' dedi. 
     Başkanvekili Alptekin'in Öktem'in konuşma süresinin sona erdiğini söylemesi üzerine CHP TBMM Grup Başkanvekili Haluk Koç, Başkanlık Divanı'na yönelerek, ''Genel Kurul'da sağlıklı bir konuşma ortamı yaratmanız gerekiyor'' dedi. 
     -TARTIŞMA ARADA DA SÜRDÜ- AK Parti'li milletvekillerinin ''bize hakaret edemezsin, bizden özür dile'' sözleri üzerine, ''burası dağ başı mı, niye özür dileyeceğim'' diyen Öktem ile milletvekilleri arasında tartışmalar sürdü. Bazı AK Parti'li milletvekillerinin ayağa kalkarak bağırması üzerine, CHP'li grup başkanvekilleri ile bazı milletvekilleri de ayağa kalktı. AK Parti'li milletvekillerinin kürsüye doğru yürüyerek tepkilerini Enver Öktem'e yöneltmesi üzerine, Genel Kurul Salonu'nda itişmelere varan tartışmalar yaşandı. Tartışmalar sırasında kürsüde bulunan CHP'li Öktem'i iten bazı AK Parti'li milletvekillerini, AK Parti Grup Başkanvekili Eyüp Fatsa ile CHP'li ve AK Parti'li bazı milletvekilleri araya girerek önlemeye çalıştı. 
     TBMM Genel Kurul Salonu'nda milletvekillerinin kürsü etrafında süren tartışması nedeniyle Başkanvekili Pakdil, birleşime ara verdi. 
     Arada da tartışmalar sürdü. Tasarı'nın görüşülmesinde hükümet adına komisyon sırasında oturan Başbakan Yardımcısı Mehmet Ali Şahin ile Bakanlar Kurulu sırasında oturan Tarım ve Köyişleri Bakanı Sami Güçlü'de tartışmayı önlemeye çalıştı. 
     Pakdil, verilen aranın ardından tutanaklardan Öktem'in tartışmalara yol açan sözlerini okuyarak açıklama yapmasını istedi. Öktem, konuşmasının bir bütün olduğunu belirterek, ''Ben bir partiyi veya milletvekilini değil, bir anlayışı dile getirdim. Cumhuriyet'in temel ilkelerine karşı olmanın Cumhuriyet karşıtlığı olacağını söyledim. Peşinen yargısız infaz yapıldığı için tepki gösterildi'' dedi. 
     
</TEXT>
</DOC>
