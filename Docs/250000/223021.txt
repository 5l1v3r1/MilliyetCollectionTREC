<DOC>
<DOCNO> 223021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/yazar/gunes.html </URL>
<DATE> 2004/03/17/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Yatırım Danışma Konseyi toplandı. Sonra... 
</HEADLINE>
<TEXT>

   
   Önceki akşam Yatırım Danışma Konseyi'nin kokteylindeydik. Yabancılardan çok, yerli işadamları vardı. Merak ediyorduk, ne çıkacak diye. Somut hiçbir şey çıkmadı, tabii. Şimdilik dilekler, temenniler birbirini kovaladı. 
   Ülkemize yabancı sermayenin gelmemesi temel olarak üç nedene bağlanır. Birincisi, istikrarsızlık. İkincisi, bürokrasi. Üçüncüsü de vergi yapısı. İstikrarsızlık gerçekten önemli. Gerek siyasal, gerekse ekonomik istikrarsızlık belirsizlik yaratıyor. Bu da tüm yatırımcılar için uygun olmayan bir iklim yaratıyor. 
   Bürokrasinin insanları bunalttığı inkar edilemez. Bürokrasi devletin vatandaşa itimat etmemesinden kaynaklanır. Ülkemizde sağ partiler elli yıldır devletin vatandaşa tutumundan şikayet eder, ama elli yıldır da iktidardadırlar. Bürokrasiden kurtulmanın yolu bu konuda irade göstermekten başlar. 
   Vergi reformuna gelince. Ülkemizde enflasyon muhasebesinin olmaması, devletin yıllar boyu haksız vergi almasına neden oldu. Vatandaş da bunun üzerine olabildiğince vergi kaçırdı. Kayıtsızlığın bu denli yaygın olduğu bir ekonomide, kayıtlı çalışacak olan yabancı sermaye yatırıma cesaret edemez. 
   Bazı kesimler yabancı sermayeden umudu kesince, AB'ye tutunuyor. Doğrusu örnekleri de var. Polonya'ya 1995'ten bu yana tam 42 milyar dolarlık yabancı sermaye girerek yatırım yaptı. Keza Çek Cumhuriyeti'ne aynı dönemde 30 milyar dolar civarında yatırım yapıldı. 
   
   DOĞRUDAN YABANCI SERMAYE YATIRIMLARI milyon dolar 1990 1993 1995 2000 2002 Gelişmekte olan Ülkeler 19,715 59,992 99,737 149,532 128,898 Arjantin 1,836 2,793 5,609 10,418 775 Brezilya 989 1,292 4,859 32,779 16,566 Meksika 2,549 4,389 9,526 15,483 13,627 Çin 3,487 27,515 35,849 38,399 49,308 Endonezya 1,093 2,004 4,346 2,315 3,449 Hindistan 0 550 2,144 2,315 3,449 Malezya 2,332 5,006 4,178 3,778 3,203 Tayland 2,444 1,804 2,068 3,366 969 Bulgaristan 4 40 90 1,002 479 Çek Cum. 70 650 2,568 4,987 9,319 Polonya 89 1,715 3,659 9,341 4,119 Romanya 0 94 419 1,037 1,106 Rusya 0 0 2,065 2,713 2,956 Mısır 734 493 598 1,235 647 TÜRKİYE 684 636 885 982 1,037 
   
   Ancak bu ülkelere bu yatırımlar, AB sürecinden önce piyasa düzenine geçtikleri için adeta yağmaya başladı. 
   Latin Amerika ülkeleri de istikrara yaklaştıkça inanılmaz yatırım çektiler. Krize girmeden Arjantin sadece 1999 yılında 24 milyar dolar yatırım almıştı. 2000 yılında bu yarıya, daha sonra da 1 milyar doların altına inmiş. Nedeni de malum. Kriz Brezilya bir ara bir yılda 30 milyar dolardan fazla yatırım çekmiş. Meksika'nın da bugün aldığı yatırım hiç de göz ardı edilecek ölçüde değil. Türkiye'nin tam 15 katı. 
   Çin'i konuşmak için ayrı bir yazı gerekiyor. Gelişmekte olan ülkelere giden yatırımın neredeyse yarısı bu ülkeye gidiyor. Nedeni de basit. Müthiş bir pazar. Ve giderek de serbestleşiyor. 
   Dünyada yabancı sermaye temel olarak gelişmiş ülkeler arasında dolaşıyor. Ancak gelişmekte olan ülkeler de pastadan az da olsa pay alıyor. Son 10 yılda bu sermaye akımı tam üç kat artmış. Türkiye'ye gelince. On yılda değil katlanmak, doğru dürüst artmamış bile. Türkiye tek cümleyle, yatırıma elverişli bulunmamış. Tüm dünyada gelişmekte olan ülkelere akan yabancı sermayenin sadece yüzde 1'i bile ülkemize gelmiyor. 
   Hatalar belli. Umarız bu Konsey bu hataların azaltılmasına araç olur. 
   
      
   
</TEXT>
</DOC>
