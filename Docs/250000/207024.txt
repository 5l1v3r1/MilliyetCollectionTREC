<DOC>
<DOCNO> 207024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/soneko08.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Çolakoğlu Petkim'in Tüpraş'a satılması düşünülebilir 
</HEADLINE>
<TEXT>

     Türkiye Odalar ve Borsalar Birliği TOBB Sanayi Odaları Konsey Başkanı Kemal Çolakoğlu, özelleştirme ihalelerinde artık fiyat değil, yatırım ve istihdam kriterlerinin öne çıkarılması gerektiğini söyledi. 
     Çolakoğlu, Türkiye'nin özelleştirme sürecinde başarılı olamama nedeninin, ''özelleştirme ilkelerindeki'' hatalardan kaynaklandığını savundu. 
     Özelleştirmenin halka iyi anlatılamadığını, esneklik ve şeffaflık ilkelerinin yeterince uygulanamadığını öne süren Çokaloğlu, fiyat bazlı düşüncenin, başarısızlığı da beraberinde getirdiğini savundu. 
     Çolakoğlu, enflasyon ve faiz oranlarının düştüğünü, Türk Lirası'nın değer kazandığını, ihracatın arttığını, hükümetin sıkı bütçe disiplini uyguladığını kaydederek, şunları söyledi 
     ''Tüm iyi gelişmelere rağmen, yatırım ve istihdamda düzelme olmadı. 2004 yılında hedef, yatırım ve istihdam olmalıdır. Ülke artık ekonomik krizin 1 milyon dolara muhtaç dönemini aştı. Özelleştirmede de artık fiyat değil, yatırım ve istihdam kriteri öne çıkmalı. Özelleştirmeyi parsel parsel arsa satmak olarak algılamak yanlıştır. En yüksek fiyatı sunana verelim zihniyetinin hangi sonuçlara neden olduğunu bir çok örnekte gördük. Artık ihalelerde fiyatın önünde yatırım ve istihdam planlarını da içeren üçlü teklifler alınmalıdır. İhaleye giren kurum, Ben çalışanları muhafaza ederim, şu kadar yatırım yaparak bu sayıyı daha da artırırım derse, şirketi sıfır liraya satmak belki daha iyi olur.'' Özelleştirme sonrası kapanan Metaş Demir Çelik Fabrikası'nı örnek veren Çolakoğlu, şirketin en iyi fiyatı veren gruba satıldığını anımsatarak ''Bu fabrika için üçlü teklif alınsaydı, belki de bin kişi halen işinin başında olacaktı'' dedi. 
     TEKEL'in sigara bölümünün özelleştirme ihalesinde de benzeri bir yanlışa düşüldüğünü savunan Çolakoğlu, '' Beklediğimiz fiyat gelmedi diyerek ertelersek, özelleştirme sürecini zor bitiririz'' diye konuştu. 
     
     YATIRIM İÇİN UYGUN İKLİM 
     Ekonomideki istikrar, düşük enflasyon ve enflasyon muhasebesi sistemine geçilmesi nedeniyle özelleştirme kapsamında olan şirketlerin geçen seneye göre daha şanslı olduğunu söyleyen Çolakoğlu, ''Türkiye yabancı sermaye için uygun iklimi yakaladı. Özelleştirme kapsamındaki kurumların 2004 yılında daha fazla şansı var'' dedi. 
     57. Hükümet döneminde PETKİM'in Yönetim Kurulu Başkanlığı görevini de yürüten Çolakoğlu, kurumun yabancılar için çok cazip olduğunu söyledi. Türkiye'nin çevresinde benzer tesisler kurulsa da PETKİM'in çok farklı olduğunu kaydeden Çolakoğlu, sözlerini şöyle sürdürdü 
     ''PETKİM 15 fabrikası, barajı, enerji tesisi ve limanıyla Monaco Cumhuriyeti gibi bir yer. Dünyada nadir bulunan çok değerli bir şirket. Pazarı hazır, malı satamama sorunu yok. PETKİM'e mutlaka ilgi olur. Burayı alan işletmeci de mutlaka yatırım yapar. Buranın kapanması gibi bir endişem yok. PETKİM'in özelleştirilmesi bir zamanlar TÜPRAŞ şemsiyesi altında düşünülmüştü. PETKİM, TÜPRAŞ'a satılacak, daha sonra ihaleye çıkılacaktı. Ancak daha sonra ayrı şekilde özelleştirilmesi kararı alındı. Dünyada ise bu tesisler, genelde kompleks halinde yapılıyor. Önümüzdeki ihaleye bakmak lazım. Eğer bu şekilde başarılı olunmazsa, TÜPRAŞ'a satılarak özelleştirilmesi yeniden düşünülebilir.'' 
     
</TEXT>
</DOC>
