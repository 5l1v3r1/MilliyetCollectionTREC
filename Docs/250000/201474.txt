<DOC>
<DOCNO> 201474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/guncel/gun20.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   İran Büyükelçisi Dovletabadi isyan etti    'Yardım istiyorsunuz bilgi vermiyorsunuz'    İran'ın Ankara Büyükelçisi Firuz Dovletabadi, İstanbul'daki terör saldırılarının ardından Ankara'nın bazı şüphelilerle ilgili Tahran nezdinde girişimlerde bulunduğunu, ancak gereken belgeleri iletmediğini öne sürdü. Dovlatabadi, NTV'ye verdiği demeçte Türk makamlarının iki şüphelinin İran üzerinden başka ülkeye geçme olasılığını kendilerine ilettiğini belirterek, "Bize sadece isim verildi. İstediğimiz fotoğraflar ve bilgiler verilmedi, dolayısıyla araştırmalar kısıtlı bir çerçevede yürütülüyor" dedi. 
   
   Bombalı saldırılarda bir tutuklama daha    İstanbul'daki bombalı saldırılarla bağlantıları olduğu gerekçesiyle gözaltına alınan iki zanlıdan biri İstanbul DGM savcılığınca serbest bırakılırken, bir zanlı tutuklandı. Murat Hüseyin Akinan ile Nurettin Gündüz, dün 13.30'da DGM'ye getirildi. Zanlılar Adli Tabiplik'teki muayenelerinin ardından cumhuriyet savcısı tarafından sorgulandı. Akinan serbest bırakılırken, Gündüz "örgüt üyesi olmak" suçundan nöbetçi mahkeme tarafından tutuklandı. 
   
   
   
   
   
   
</TEXT>
</DOC>
