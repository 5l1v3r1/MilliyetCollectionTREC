<DOC>
<DOCNO> 240109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sontur30.html </URL>
<DATE> 2004/05/14/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Dikmen'de vahşet .. Kafası kesilmiş bir erkek cesedi bulundu 
</HEADLINE>
<TEXT>

     Dikmen'de son zamanların en vahşi cinayetlerinden biri işlendi. Polis, kafası kesilmiş bir erkek cesedi buldu. 
     A.A muhabirinin aldığı bilgiye göre, Dikmen ile Oran'ın kesiştiği bir arazide vatandaşların ihbarı üzerine bir ceset bulundu. Ceset üzerinde inceleme yapan polis, elleri ve ayakları bağlı olan erkeğin kafasının kesilmiş olduğunu tespit etti. 
     Cesedi 2 gün önce çocukların bulduğu, durumu bildirdikleri ailelerinin bunu ciddiye almadıkları, çocukların ısrarı üzerine bugün olay yerine giden mahalle sakinlerinin cesedi bularak, polise bildirdikleri kaydedildi. 
     Emniyet yetkilileri, söz konusu cesedin kime ait olduğunun belirlenmesi için kayıp müracaatlarının incelemeye alındığını söylediler. Yetkililer, cesedin parmak izinin de incelendiğini ifade ettiler. 
     Kimliği henüz belirlenemeyen kişiye ait ceset, otopsi yapılmak üzere Adli Tıp Kurumu'na götürüldü. 
     
</TEXT>
</DOC>
