<DOC>
<DOCNO> 215895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/spor/aspo.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
BOZUK STEPNE 
</HEADLINE>
<TEXT>

   Beşiktaş'ta yedek kaldığı için bir türlü aradığı huzuru bulamayan Ahmed Hassan dün yine ortalığı karıştırdı. Mısırlı oyuncu, sezon sonunda gideceğini açıkladı, Lucescu'ya göndermeler yaptı 
      
   Bomba etkisi yarattı 
   BEŞİKTAŞ'TA Ahmed Hassan fırtınası bir türlü dinmek bilmiyor. Denizlispor maçında yedek kalmasına sinirlenen Mısırlı oyuncunun ülkesindeki "www.egyptianplayers.com" adlı internet sitesine yaptığı "Sezon sonunda Beşiktaş'tan ayrılacağım. Ben yedek oturacak futbolcu değilim. Hangi sebepten oynamadığımı bilmiyorum ve yedek kalmayı hazmedemiyorum. Malatyaspor maçında da yedek kalacaksam, oraya gitmem" açıklamaları bomba etkisi yarattı. 
   
   Tarzı doğru değil' 
   LUCESCU'NUN, Denizlispor maçından sonra yaptığı "Ahmed'in pozisyonu penaltı değildi" açıklamasına da tepki gösteren yıldız oyuncu, "Penaltı olmayabilirdi. Ama Lucescu'nun bunu neden söylediğini anlayamıyorum. Doğru bir hareket tarzı değil. Penaltı veya değil, bunu herkese açıklaması gerekmiyordu" dedi. Rumen hoca ile problemi bulunmadığına da dikkat çeken Ahmed Hassan, "Taraftarın sevgisine rağmen takımda yer almama sebebimi anlayamıyorum" yorumunu yaptı. 
   
   Yine görüştüler 
   AHMED Hassan dünkü antrenman öncesinde de Teknik Direktör Mircea Lucescu ile bir araya geldi. Rumen hocanın, Denizlispor maçı sonrası görüşüp, gönlünü aldığı yıldız oyuncuya bir kez daha "Senden yararlanmak istiyorum, kaldı ki yararlanıyorum" dediği öğrenildi. Ahmed Hassan'ın bu görüşme sonrası "Gazeteciler sıkıştırıyor, basın toplantısı yapacağım" sözlerine ise Lucescu'nun "O zaman dışarı çık yap" karşılığını verdiği öğrenildi. 
   
   Para kazanabilirler' 
   ÜMRANİYE Tesisleri'nde basının karşısına çıkan Ahmed Hassan, sezon sonunda ayrılmak istediğini bir kez daha tekrarladı. Mısırlı oyuncu, "Afrika Kupası için milli takımdayken, Glasgow Rangers ve birçok takımdan teklif aldım. Diğer isimleri verip, polemik yaratmak istemiyorum. Beşiktaş ile sorunum yok. Ancak İlhan nasıl gidip kulübe para kazandırdıysa, ben de aynısını yapacaksam, hoca ve yönetimden de izin alıp gitmek isterim" ifadelerini kullandı. 
   
   
</TEXT>
</DOC>
