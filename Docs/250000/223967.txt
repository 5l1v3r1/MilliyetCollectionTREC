<DOC>
<DOCNO> 223967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/yazar/sazak.html </URL>
<DATE> 2004/03/20/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
NTV anketi 
</HEADLINE>
<TEXT>

   
   Seçim araştırmalarının güvenilir ismi Tarhan Erdem'in NTV için yaptığı Ankara, İstanbul ve İzmir anketinin sonuçları 28 Mart'ta AKP oylarının yüzde 50'leri aşacağını gören çevrelerde 'şok' etkisi yarattı. Partisini 3 Kasım'da yüzde 35 oyla iktidara taşıyan AKP lideri Erdoğan'ın Türkiye genelinde arkasına aldığı rüzgarın sandığa yansıması halinde 1957 seçimlerinde Menderes'in yüzde 58'lik oy rekorunu kırması bekleniyor. 
   Tarhan Erdem'in anket sonuçları, AKP'nin Ankara'da yüzde 68.4, İstanbul'da yüzde 58.5 gibi çok yüksek oy oranlarına ulaştığını gösteriyor. İzmir'de ise CHP, Ahmet Piriştina ile seçimi kazanıyor. 
   En dramatik tablo, başkentte. 
   Sol oyların yüzde 11.7 olarak tam ortadan bölündüğü, CHP ve SHP adaylarından birinin çekilerek 'güç birliği'ne gidilmesi halinde bile sonucun değişmeyeceği gözleniyor. 
   NTV anketi, merkez sağ partilerdeki erimeyi de gözler önüne seriyor, ANAP, DYP ve MHP seçmeni büyük kentlerde AKP'nin çekim alanına girmiş durumda. 
   Erdem'in araştırması sonuçta bir eğilim yoklaması. Elbette 28 Mart'la ilgili tahminlerin bu şekilde sandıktan çıkacağı varsayılamaz. Seçimlere daha 10 gün var Anketlerde AKP'nin aşırı güçlü görünmesi, 28 Mart'a kadar oyların muhalefete yönelmesi ve 'tek kutuplu' siyasetin dengelenmesi yönündeki çabaları tetikleyebilir. 
   3 Kasım seçimleriyle Meclis'te AKP ve CHP'nin temsil edilebildiği, 10 milyon oyun dışarıda kaldığı, yüzde 35 oyla hükümetin yüzde 65 çoğunluğa ulaştığı 'ikili sistem'i 28 Mart sonrası yeni bir tehlike bekliyor. 
   Türkiye genelinde yüzde 50 çıtasını aşan AKP'yi sağlıksız bir büyüme 'siyasi obezite' sorunu bekliyor. Bu tablo, iktidar partisini de ürkütüyor olmalı. Hükümetin yanı sıra yerel yönetimleri de ele geçiren AKP, 28 Mart ertesi kentlerin sorunlarıyla da boğuşmak zorunda kalacak. Ve bugün AK Parti'nin siyasi oburluğunu 'Cerenburger' sempatisiyle izleyen çevrelerde de tek parti düzeninin sağlıksız sonuçları tartışılmaya başlanacak. 
   Ancak bütün bunlar AKP'nin seçime asılmasına engel olmayacağı gibi anketlerin muhalefet partilerini olduğundan güçsüz gösterdiği şeklindeki savunmaya haklılık kazandırmaz. 
   Görünen köy kılavuz istemez. 
   TÜSES araştırmasındaki AKP yüzde 52 , CHP yüzde 12 NTV anketinden çok mu farklıydı Muhalefet cephesi dün isyan halindeydi, 6 - 7 Mart tarihlerindeki araştırmanın adayların gücünü dikkate almaktan uzak olduğu savunuldu. Sonuçların niye 12 gün sonra açıklandığı da soru işaretiydi. Tarhan Erdem bu eleştirilere karşılık, 'Öküz altında buzağı aramasınlar, adaylar 24 Şubat'ta kesinleşti, anket sonuçlarını ise geçen cuma NTV'ye teslim ettiklerini' söyledi. 
   Umarız anket uyarıcı olur. 
   10 günlük sürede muhalefette güç birliği sağlanır. 
   
      
   
   
</TEXT>
</DOC>
