<DOC>
<DOCNO> 237029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonyas15.html </URL>
<DATE> 2004/05/03/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Bu bir devrim .. Yetişkinlerde yeni dişlerin çıkabileceği kanıtlandı... 
</HEADLINE>
<TEXT>

     
     Dilek Kocabaş bildiriyor 

     

İngiliz bilim adamları, kök hücre teknolojisi sayesinde, kaybedilen dişlerin yerine yenilerinin çıkabileceğini kanıtladılar. 
     King's College'e bağlı diş hekimliği okulunda görevli Prof. Paul Sharpe ve ekibi, fareden aldığı kök hücreleri laboratuvar ortamında farklılaştırdıktan sonra, dişe dönüşebilecek bu hücreleri diş etine açılan bir boşluğa yerleştirdi. Bilim adamları, 23 haftada yeni bir dişin çıktığını kaydettiler. Bilim adamları, kök hücreleri laboratuvarda normal diş hücresine dönüştürürken, ne tür bir diş çıkacağını da belirlediklerini belirttiler. Buna göre, yeni dişin, azı, köpek ya da kesici diş olup olmadığı önceden tespit ediliyor. 
     İngilizlerin 50 yaşında ağzındaki 32 dişten ortalama 12'sini kaybetmiş olduğunu hatırlatan Sharp, dişini kaybeden herkesin, kök hücreyle yeniden ''orijinal'' dişe kavuşabilmeyi tercih edeceğine inandıklarını söyledi. 
     İşlemin lokal anesteziyle yapılabildiğini belirten Sharp, diş büyüdükçe salgıladığı kimyasallar sayesinde sinir ve damarların geliştiğini kaydetti. 
     Farelerde olumlu sonuç veren tekniğin insanlarda başarılı olmaması için bir neden bulunmadığını belirten Sharpe, ''Aynı prensip insanda da geçerli olacaktır'' dedi. 
     Bu arada, araştırmayı yapan ekip tarafından kurulan Odontis adlı bilimsel araştırma kuruluşunun, bu buluş sayesinde, bilimsel araştırmaları destekleyen çeşitli kuruluşlardan araştırmalarını derinleştirmek için 400 bin sterlinlik yardım aldığı açıklandı. 

     
</TEXT>
</DOC>
