<DOC>
<DOCNO> 223051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sondun20.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat BM'nin Rum tarafı ile başı derde girdi, ara verildi 
</HEADLINE>
<TEXT>

     KKTC Başbakanı Mehmet Ali Talat, ''dolaylı görüşmelere ilk toplantının ardından anlaşılamayan bir şekilde ara verilmesinin nedeninin, konuşma konuları üzerinde Rumların duyduğu rahatsızlığın olabileceğini' söyledi. 
     Başbakan Talat, ''Herhalde BM'nin Rum tarafıyla başı derde girdi. Onu çözmeye çalıştıklarını tahmin ediyorum'' dedi. 
     Kıbrıs müzakereleri çerçevesinde bugün görüşme olmaması üzerine, KKTC Bakanlar Kurulu, Başbakan Talat başkanlığında toplandı Toplantıya girmeden önce basın mensuplarının sorularını yanıtlayan Talat, normal bir çalışma yapacaklarını, gündemlerinde olağanüstü bir konu olmadığını söyledi. 
     Müzakereler çerçevesinde bugün için herhangi bir temasın söz konusu olmadığını, ne Cumhurbaşkanlığına ne de kendilerine bu konuda bir düşünce iletilmediğini ifade eden Talat, ''Ancak ben temas olacağını sanıyorum'' dedi. 
     Talat, bir soru üzerine, bu aşamada aracılı görüşmelere geçildiğinin söylenebileceğini, ancak biraz farklılık içerdiğini ifade ederek, ''Yüz yüze görüşmeler değişik bir formatta yeniden başladı. Aracılı denebilir, al-ver denebilir. Yakınlaşma sağlama çalışması denebilir. Bazıları mekik diyor. 'Alvaro süreci' deniyor'' diye konuştu. 
     Bu yöntemin iyi götürülürse verimli olacağına inandığını söyleyen Talat, şu an itibariyle bir şey söylemenin mümkün olmadığını kaydetti. 
     ''İlk toplantının ardından nedenini anlamadığımız bir şekilde bir ara verildi'' diyen Talat, ''Bunun Rum tarafından mı kaynaklandığını, yoksa Cumhurbaşkanı Rauf Denktaş'ın anayasayı vermekteki isteksizliğinden mi kaynaklandığını bilemediğini'' ifade etti. 
     ''Cumhurbaşkanı Denktaş'ın görevden istifa edebileceğinin söylendiğinin'' hatırlatılması üzerine de Talat, şöyle konuştu 
     ''Cumhurbaşkanı söylüyor ama görüşmelerin bu aşamasında böyle bir hareket çok yanlış olur. Çok yanlış bir şeyi yapabileceğini düşünmek istemiyorum. Ben olmaması gerektiğine inanıyorum ve yapamaz diye düşünüyorum.'' 
     
</TEXT>
</DOC>
