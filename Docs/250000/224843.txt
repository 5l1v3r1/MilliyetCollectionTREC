<DOC>
<DOCNO> 224843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonsiy07.html </URL>
<DATE> 2004/03/23/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Karayalçın "CHP'ye jest yaptık ama karşılığı olmadı" 
</HEADLINE>
<TEXT>

     SHP Ankara Büyükşehir Belediye Başkan Adayı Murat Karayalçın, aralarında Ankara'nın 6 metropol ilçesinin de bulunduğu bazı yerlerde aday göstermeyerek yaptıkları jeste CHP'den karşılık bulamadıklarını belirtti. 
     Murat Karayalçın, OSTİM Sanayici ve İşadamları Derneği OSİAD üyeleriyle sabah kahvaltısında biraraya geldi. OSİAD'ın çalışmaları hakkında bilgi alan Karayalçın, ''Burada çok büyük bir girişimcilik patlaması var. Bu, Ankara'nın memur kenti olarak algılanmasını temelinden değiştirebilecek, Ankara'ya yeni bir kimlik kazandırabilecek bir açılımdır'' dedi. 
     OSİAD'ın projeleri hakkında Karayalçın'a bilgi veren OSİAD Başkanı Mehmet Akyürek ve dernek yöneticileri, 28 Mart'ta yapılacak olan yerel seçimlere sosyal demokratların tek adayla katılmasına yönelik beklentilerini ifade ettiler ve bu konuya ilişkin sorular yönelttiler. 
     Karayalçın da bu sorular üzerine kendisinin başından beri ''Tek adayla seçime gidilmesi'' için üzerine düşeni yaptığını, bu amaçla bir anket düzenlenmesine yönelik önerisini CHP Ankara Büyükşehir Belediye Başkan Adayı Yılmaz Ateş'in kabul etmediğini anlattı. 
     Bazı dernek üyelerinin SHP'nin Ankara'nın Sincan ve Altındağ ilçeleri ile İstanbul ve İzmir'de adayları çekerek bir jest yapmaları yönündeki önerileri üzerine, ''Jest tek taraflı olmaz. Biz Ankara'nın 6 metropol ilçesi de dahil olmak üzere bazı yerlerde aday göstermeyerek bu jesti zaten yaptık. Ancak bunun bir karşılığı olmadı, jestimize yanıt alamadık'' diye konuştu. 
     Karayalçın, ''Seçimlere çok az bir süre kaldı. Bu bir kaç gün içinde CHP ile bir görüşme olabilir mi'' sorusu üzerine, ''Keşke olsa. Keşke bir anket yapılabilse'' yanıtını verdi. 
     
</TEXT>
</DOC>
