<DOC>
<DOCNO> 216061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sontur12.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bebek emzirmeyi bilmiyoruz 
</HEADLINE>
<TEXT>

     UNICEF'in desteğiyle Dicle Üniversitesi D.Ü Tıp Fakültesi Halk Sağlığı Anabilim Dalı tarafından UNICEF'in desteği ile gerçekleştirilen ''Bebek emzirilmesinde annelerin davranışları'' konulu araştırmada, bebek emzirilmesinin iyi bilinmediği ortaya çıktı. 
     Halk Sağlığı Anabilim Dalı Öğretim Üyesi Doç. Dr. Melikşah Ertem, Yrd. Doç. Dr. Günay Saka ve Yrd. Doç. Dr. Ali Ceylan, 6 ay ile 2 yaş arasında bebekleri olan 921 kadın üzerinde ''bebek emzirilmesinde annelerin davranışları'' konulu araştırma gerçekleştirdi. 
     Araştırmada, annelerin yüzde 99'unun bebeklerini emzirdiği, ancak yüzde 62'sinin doğar doğmaz emzirilmesi gereken bebeklerini 24 saat sonra emzirmeye başladıkları belirlendi. 
     Annelerin yüzde 48'inin ilk 6 ay içerisinde şekerli su, yüzde 55'inin de ek gıda vermeye başladığı tespit edilen araştırmada, şekerli su ve ek gıda verilmesinin bebeğin alması gereken anne sütünden kesilmesine neden olduğu anlaşıldı. 
     Doğumdan sonraki yarım saat içerisinde annenin ilk sütünün bebeğe verilmesi, bu süt içerisinde bebeği birçok hastalıktan koruyan antikorların bulunduğuna ilişkin bilimsel verilere rağmen araştırmada, annenin ilk sütünün bebeğe zarar verir, hasta eder düşüncesiyle bebeğin 24 saat sonra emzirilmeye başlandığı ortaya çıktı. 
     
     ''BEBEK APTAL OLUR'' DÜŞÜNCESİ 
     Araştırmada, ''uzun emzirmenin bebeği aptal yapacağını, ilk sütün çocuğa zarar vereceğini ve hasta edeceğini, şekerli suyun bebeğin içini, pekmezin de midesini temizlediğini'' düşünen annelerin olduğu belirlendi. 
     Annelerin yüzde 10'unun ek gıda olarak bebeğe çok zararlı olduğu halde çay ve bisküvi verdiği, ancak ek gıda verilmesinin 6 aydan sonra olması gerektiği anlatılan araştırmada, çalışan annelerin daha erken dönemde bebeklerine ek gıda verdiği anlaşıldı. 
     
     NASIL EMZİRMELİ 
     Doç. Dr. Ertem, araştırma ile ilgili olarak AA muhabirine yaptığı açıklamada, anne sütünün çok önemli olduğunu, ilk 6 ay içerisinde su da dahil olmak üzere bebeğe anne sütü dışında hiçbir şeyin verilmemesi gerektiğini söyledi. 
     Anne sütünün ilk 6 ayda bebeğin tüm ihtiyaçlarını karşıladığını, anne sütü verilmemesinin bebeklerin sağlıksız ve enfeksiyonlara karşı dirençsiz olması ile bodur kalmasına neden olduğuna işaret eden Ertem, annelerde de emzirmenin meme ve yumurtalık kanserine yakalanma riskini azalttığını bildirdi. 
     İlk 6 ay içerisinde birçok annenin bebeğine su verdiğini ifade eden Ertem, şöyle dedi 
     ''Araştırmamızda annelerin yüzde 99'unun bebeklerini emzirdiklerini belirledik. Ancak bu oranın o kadar yüksek olmasına rağmen anneler bebeklerini nasıl emzireceklerini bilmiyor. Annelerin sadece yüzde 1'inin bebeğini tam emzirdiğini belirledik. 
     Su vermezsem bebeğin midesi yapışır ve hasta olur, diye düşünen anneler var. Bazı anneler de Annemin sütü de çok azdı. Bu nedenle benim sütüm yok diye bebeklerini emzirmiyor. Ancak anne bebeğini emzirdikçe sütü artar. Bebek her ağladığında emzirilmesi gerekiyor. Bebeğin doğar doğmaz emzirilmesi, ilk 6 ay sadece anne sütü ile beslenmesi, en az 24 ay boyunca bebeğin emzirilmesi, gece emzirmeye devam edilmesi, bebeğin anne ile kalması ve emziren annenin iyi beslenmesi lazım.'' 
     
</TEXT>
</DOC>
