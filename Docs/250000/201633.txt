<DOC>
<DOCNO> 201633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/soneko49.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin dış ticaret açığı yeni bir rekora gidiyor... 
</HEADLINE>
<TEXT>

     ABD'nin dış ticaret açığı bu yılın Ekim ayında, bir önceki aya göre yüzde 1 artarak 41.77 milyar dolara ulaştı. 
     ABD Ticaret Bakanlığı'ndan yapılan açıklamada, Ekim ayı itibariyle 490.8 milyar dolarda seyreden yıllık açığın da, 418.04 milyar dolarlık geçen yılki rekor açığı aştığı belirtildi. 
     Bakanlık açıklamasında, ABD'nin Çin ile ikili ticarette verdiği açığın da Ekim ayında, Eylül ayına göre yaklaşık yüzde 7 artarak 13.57 milyar dolara ulaştığı ve yeni bir rekor kırdığı bildirildi. 
     Dış ticarette verilen rekor açık, iş başına geldiğinden bu yana başta imalat sanayiinde olmak üzere 2.8 milyon ABD'linin işini kaybetmesinden sorumlu tutulan ABD Başkanı George Bush için, seçimlerin yaklaştığı sırada önemli bir siyasi sıkıntı oluşturuyor. 
     ABD'nin Çin ile ticaretindeki açığının büyümesi de Bush yönetimininin önündeki en önemli dış politika sorunları arasında sayılıyor. 
     ABD yönetiminin, ulusal parası yuan'ın değerini yükselterek, yapay olarak düşük tuttuğunu iddia ettiği Çin ürünlerinin göreli dünya fiyatlarını artırması için Pekin nezdinde yaptığı baskılar, şu ana dek sonuç vermemiş bulunuyor. 
     Ancak aralarında ABD Merkez Başkanı Alan Greenspan'ın da bulunduğu kimi uzmanlar, ABD'nin bu yöndeki baskıları olumlu sonuç verse bile, bunun, istenen sonucu, yani ABD dış ticaret açığının azalmasını sağlayacağından kuşku duyuyor. 
     Greenspan, başta tekstil ürünleri olmak üzere, Çin mallarının fiyatlarının artması halinde, bu malların yerini Amerikan mallarının değil, rakip üçüncü ülke ürünlerinin dolduracabileceğini, bu yüzden dış ticaret açığında bir azalmanın olmayabileceğini savunuyor. 
     
</TEXT>
</DOC>
