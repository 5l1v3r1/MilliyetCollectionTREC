<DOC>
<DOCNO> 225981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/dunya/dun02.html </URL>
<DATE> 2004/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'taki çatışmalarda bir günde 17 ölü 
</HEADLINE>
<TEXT>

   DIŞ HABERLER SERVİSİ 

   
   Iraklı direnişçilerin Felluce kentinin 'Hay El Askeri' semtindeki Amerikan askerlerine saldırmalarıyla çıkan çatışmada, 3'ü çocuk 9 sivil ile 1 ABD deniz piyadesi öldü, 2'si Amerikan askeri 30 kadar kişi de yaralandı. Ölen siviller arasında ABC Televizyonu'nun Iraklı kameramanının da olduğu açıklandı. Felluce Hastanesi doktoru İssam Muhammed, yaralananlar arasında kadınlar ve yaşlıların bulunduğunu söyledi. Direnişçilerin kullandığı havan mermilerinin seslerinin caddelerde yankılandığı, cankurtaran ve Amerikan ordusuna ait araçların patlama bölgesini terk ettikleri bildirildi. Ölen çocuklardan 1'inin de 2 yaşında olduğu belirtildi. 
   Devrik lider Saddam Hüseyin'in doğum yeri Tikrit yakınında düzenlenen bir operasyonda da 7 Iraklı öldü. ABD ordu sözcüsü, operasyonda 4'ü Irak Sivil Savunma Kolordusu üyesi 7 kişinin öldüğünü, 21 kişinin de yakalandığını açıkladı, ancak ayrıntı vermedi. Başkent Bağdat'ın değişik bölgelerinde dün akşam meydana gelen patlamalarda ise biri çocuk, biri kadın, en az 6 kişi yaralandı. 
   
   
   
</TEXT>
</DOC>
