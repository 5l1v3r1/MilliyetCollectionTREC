<DOC>
<DOCNO> 238976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sondun02.html </URL>
<DATE> 2004/05/11/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
Bush, yeni işkence fotoğraflarından 'iğrendi' ve... 
</HEADLINE>
<TEXT>

     Deniz ARSLAN bildiriyor 
ABD Başkanı George Bush, Iraklı tutuklulara yapılan ''zalim ve yüz kızartıcı'' muamelenin tam hesabının sorulması için söz verirken, işkence skandalından sorumlu görülen ve istifası istenen ABD Savunma Bakanı Donald Rumsfeld'e de ''mükemmel iş yapıyorsunuz'' diyerek tam destek verdi. 
     Bush, ABD Savunma Bakanlığı Pentagon'da, Rumsfeld ve askeri yetkililerle bir saatten fazla görüştü. Görüşme sonrasında basına konuşan Bush, Amerikalı askerlerin Iraklılara kötü muamelesine ilişkin fotoğrafların kendisine gösterildiğini ve Demokrat Partililer tarafından yapılan istifa çağrılarına rağmen Rumsfeld'in kuvvetle arkasında yer aldığını söyledi. 
     Amerikan ordusunun bağımsız dergisi ''Army Times''ın bile, Rumsfeld ve ABD Genelkurmay Başkanı Orgeneral Richard Myers için, ''liderlik başarısızlığı'' benzeri yorumlarda bulunduğu ve ''savaş zamanı bile olsa'' güvenilirlik için en üst düzeyde liderlerin de görevden alınabileceğini yazdığı bir zamanda Bush, Pentagon'da Rumsfeld'e, ''Mükemmel iş yapıyorsunuz. Siz güçlü bir savunma bakanısınız ve milletimiz size minnet borçlu'' sözleriyle bakanın arkasında durduğunu gösterdi. 
     Öte yandan, Beyaz Saray ve Pentagon, henüz basında yer almayan başka işkence fotoğrafları ve video görüntülerinin açıklanabileceğinin işaretini verdi. 
     Pentagon sözcüsü Lawrence di Rita, bu fotoğraflarda, ''uygunsuz cinsel davranışların'' yer aldığını ve fotoğrafların Başkan Bush'a da gösterildiğini söyledi. Beyaz Saray sözcüsü Scott McClellan, Bush'un bir düzineden fazla fotoğraf gördüğünü ve devam eden soruşturma ve özel yaşamın korunması çerçevesinde yeni fotoğrafların basına verilmesi konusunun değerlendirildiğini kaydetti. 
     McClellan, ''Başkan'ın tepkisi, bizim üniformalarımızı giyenlerin böyle utanç verici, sarsıcı eylemlere girmesi dolayısıyla çok derin bir iğrenme ve inanamamazlık durumu'' dedi. 
     
     DEMOKRASİLERLE DİKTATÖRLÜKLERİN FARKI 

     Bush, konuşmasında, ''Amerika insanların eşitliği ve asaletine inandığı için, Iraklı tutukluların zalim ve yüzkızartıcı şekilde taciz edilmesinin tam hesabı verilecek'' dedi. 
     Bush, ortaya çıkan durumun, Irak halkına hakaret anlamına geldiğini belirterek, ''Demokrasilerle diktatörlükler arasındaki temel fark, özgür ülkelerin bu tür olaylarla karşı açık ve doğrudan yüzleşebilmesidir'' dedi. 
     Ocak ayında bu konunun ortaya çıkmasının ardından askeri bir soruşturmanın başlatıldığına işaret eden Bush, sorumlu askerlerin, davranışları yüzünden hesap vereceğini belirtti ve ''hukuk kurallarının'' hakkının verileceğini kaydetti. 
     Başkan Bush ayrıca, Irak'taki bütün hapishane operasyonlarının, tam olarak gözden geçirileceğini ve bir daha bu tür bir tutumun ortaya çıkmasının engelleneceğini belirtti. 
     ABD Başkanı, ''Bu olaylardan sorumlu olanlar, hapishane duvarlarının çok ötesine geçecek şekilde zarar verdiler. Bu durum bazıları için, bizim davamızı sorgulamak için bahane yaratırken, bizim amaçlarımıza da gölge düşürdü. Ancak Irak'ın, dünyanın en kanlı tiranlarından birinin elinden kurtulup daha çok özgürlüğe kavuşmasının daha iyi olduğundan kim kuşku duyabilir Milyonlarca Iraklı bunun için minnettar'' dedi. 
     Bu arada, işkenceyle suçlanan asker Lynndie England'ın avukatı, CNN televizyonundaki ''American Morning'' programında, müvekkilinin, ''istihbarat yetkililerinin oyununa geldiğini'' ileri sürdü. 
     England'ın, çıplak bir Iraklı esirin boynuna bağlı kayışı tutarken görüldüğü fotoğrafları, bütün dünyada tepki yaratmıştı. 
     
</TEXT>
</DOC>
