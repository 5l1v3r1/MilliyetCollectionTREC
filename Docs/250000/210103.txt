<DOC>
<DOCNO> 210103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sondun16.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'den Güney Kıbrıs'a çalışmaya gidenler için kart sistemi... 
</HEADLINE>
<TEXT>

     KKTC'den Güney Kıbrıs'a her gün çalışmaya giden işçiler için sınır kapılarında yapılan geçiş işlemlerinin kolaylaştırılması amacıyla kart sistemine geçiliyor. 
     Barkod sistemi adı altında işleyecek sisteme yönelik hazırlıklar sürerken, uygulamaya önümüzdeki günlerde başlanması hedefleniyor. Bunun için bilgi toplamaya yönelik formların doldurulmasının ise isteğe bağlı olması öngörülüyor. 
     Dışişleri Bakanı ve Başbakan Yardımcısı Serdar Denktaş, İçişleri Bakanı Özkan Murat ile Çalışma ve Sosyal Güvenlik Bakanı Erkan Emekçi, Ledra Palace Sınır Kapısı'na giderek, Güney Kıbrıs'a çalışmaya gidenlerin geçişlerini izledi. 
     Burada muhacerette görevli polis memurlarından çalışmalar hakkında bilgi alan ve bir süre geçişleri izleyen 3 bakan, işçilerle sohbet ederek, sorunlarını da dinledi. 
     
     SERDAR DENKTAŞ ''AMAÇ YERİNDE GÖZLEM'' 
     Dışişleri Bakanı ve Başbakan Yardımcısı Serdar Denktaş, İçişleri Bakanı Murat ve Çalışma Bakanı Emekçi ile birlikte, Rum tarafında çalışmaya giden vatandaşların geçişlerde sıkıntı çekip çekmediğini görmek için geldiklerini belirterek, ''Amaçlarının, varsa bu sorunları görmek ve çözümü yönünde ne yapılabileceğini, nasıl bir tutum izlenebileceğini, bu insanların hayatlarının nasıl kolaylaştırılabileceğini tespit etmek olduğunu'' kaydetti. 
     ''Bu, ülkenin en önemli sorunu mu ki buradan başladınız '' diye sorulabileceğine işaret eden Serdar Denktaş, ''Bilgimize gelen sorunlardan bir tanesidir. Rum tarafında geçmiş haftalar içerisinde yaptığım ziyarette de gündeme gelmiş konulardan biriydi. Kayıtsız, sosyal haklarını almadan çalışan insanlarımız var. Bunları nasıl düzeltebiliriz, yerinde bir görüp yapılabilecekler üzerinde çalışma ihtiyacını hissettik'' diye konuştu. 
     
     ''İSTATİSTİKİ BİLGİ ÖNEMLİ'' 
     ''Çalışmak üzere Güney Kıbrıs'a geçen geçen vatandaşlar için muhaceret tarafından bir ay kadar önce hazırlanan belgelerin 'devlet vergi alacak' diye algılandığını, oysa öyle bir şey bulunmadığını'' anımsatan Denktaş, ancak kaç kişinin çalışmaya gittiği, hangi iş dallarında çalıştıkları, tahsil durumlarıyla ilgili bilgilerin istatistiki anlamda Çalışma Dairesi'nin elinde bulunmasının önemli olduğunu söyledi. 
     Serdar Denktaş, ziyaretin bir yerde, Güney Kıbrıs'a çalışmaya giden işçilere bir moral olduğunu belirtti. 
     ''İLK FAALİYET' Serdar Denktaş, ''bunun ilk faaliyet olarak görülebileceğine'' işaret ederek, şöyle konuştu 
     ''Ama bundan sonra da her sorunun üzerine, oturduğumuz yerden değil, doğrudan sorunun yaşandığı yere gitmek suretiyle çözmeye çalışacağız. Yavaş yavaş sorunlar hükümetin eline ulaşmaya başladı. Bu sorunların üstüne gide gide vatandaşın hayatını bir şekilde daha iyileştireceğiz. Yapmak istediğimiz bu.'' İçişleri Bakanı Özkan Murat da işçilerin yaşadıkları zorlukları, problemleri yerinde görmek ve buna nasıl çare bulunabileceğini saptamak düşüncesinde olduklarını belirterek, ''Bütün amacımız, tamamen, işçilerimizin buradan geçişlerini kolaylaştırma üzerinedir'' dedi. 
     Çalışma ve Sosyal Güvenlik Bakanı Erkan Emekçi de geçişlerde, çalışanların yaşadığı olası sorunları tespit ederek, sağlanabilecek kolaylıkları saptamak üzere bu ziyareti yaptıklarını ifade ederek, ''Sorunu yerinde gözlemlemek bizim en önemli görevimizdir. Bunu yapmaya çalıştık'' diye konuştu. 
     Özellikle çalışanın hakları açısından üzerinde durdukları konunun kayıt dışı çalışmanın önüne geçebilmek olduğuna işaret eden Emekçi, bu yolla gerek KKTC'de gerekse Rum tarafında çalışanların kayıtlı olarak çalışmalarına nasıl yardımcı olabileceklerini saptayıp, sendikalar yoluyla bunu gerçekleştirme düşüncesinde olduklarını söyledi. 
     
</TEXT>
</DOC>
