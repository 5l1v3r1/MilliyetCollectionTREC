<DOC>
<DOCNO> 212040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sontur34.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Manisa'da panik "Kanserojenli" yağ şehri karıştırdı... 
</HEADLINE>
<TEXT>

     Manisa Valisi Orhan Işın, kanserojen madde içeren pamuk çekirdeğinden yağ üretip piyasaya sürdükleri tespit edilen fabrikanın kapatıldığını bildirdi. 
     Vali Işın, konuyla ilgili yaptığı açıklamada, Cider Yağ Sanayi Fabrikası'na ait depolarda hırsızlık olayının meydana geldiğinin bildirilmesi üzerine ekiplerin olay yerine gittiğini belirtti. Işın, TASİŞ'te işletme şefi olarak çalışan Tülay Temiz'in, Cider Yağ Sanayi tarafından ithal edilen 600 ton, içerisinde kanserojen madde ''afla toksin'' içeren pamuk çekirdeğinin çalındığını söylemesi üzerine de olayın ortaya çıktığını söyledi. 
     Gümrük Müdürlüğü tarafından 2000 yılının ekim ayında TASİŞ işletmesine zimmetle verilmiş olan pamuk çekirdeği maddesinin, Cider Yağ Fabrikası'na ait depoda mühürlenmiş olarak muhafaza altında tutulduğunu ve imha edilmeyi bekleyen bu maddenin, depo kapısının üzerinde bulunan mühürlü zincirin kırılarak çalındığının belirlendiğini kaydeden Vali Işın, şu bilgileri verdi 
     ''Yapılan araştırmalarda, Cider Yağ Sanayi Fabrikası'nda çalışan elemanların ifadesinden, afla toksin maddesi içeren çekirdeklerin yağ yapılarak piyasaya sürüldüğü, nakliye yapan kamyon şoförlerinin ifadelerinden, pamuk çekirdeklerinin, depodan fabrikaya çekildiği belirtildiğinden fabrika çalışanları olan küspe ve kapçık satış müdürü Şükrü Cider, muhasebe müdürü Mehmet Gökalper, ticaret müdürü İlkay Mobedi, üretim şefi Tankut Fenerli, laboratuvar sorumlusu Öznur Gayretli'nin ifadeleri alınmıştır. Adı geçen bu kişiler ifadelerinde, fabrikanın 01 Eylül 2003 tarihinde Basfo Gıda Ambalaj Sanayi isimli şirkete kiralandığı, afla toksinli pamuk çekirdeklerinin fabrikaya getirilmesine her iki fabrika yetkililerinin karar verdiğini belirtmişlerdir.'' Vali Işın, fabrika kayıtlarından piyasaya sürülen yağ, küspe ve kapçıkların nerelere pazarlandığının elde edildiğini belirterek, konuyla ilgili gerekli tahkikatın devam ettiğini, fabrikanın mühürlenerek kapatıldığını söyledi. 
     
     NUMUNELER ALINDI 
     Manisa İl Sağlık Müdürü Ziya Tay da Tarım İl Müdürlüğü ile birlikte çalışmalara başladıklarını, Cider'e ait yağ fabrikasını kiralayan firmanın ürettiği yağı ''Damla yağ'' adıyla piyasaya sürdüğünü, Manisa'da ve Turgutlu'da bu yağı satan toptancılar ile verdikleri yerlerden numuneler alındığını kaydetti. 
     ''Damla'' adı verilen yağın satışını durduklarını dile getiren Tay, alınan numuneleri incelenmesi için İzmir Laboratuvar Müdürlüğü'ne gönderdiklerini, müdürle yaptıkları görüşmede, yağda ''afla toksin'' maddesinin elde edilmediğinin ''sözlü'' olarak kendisine bildirildiğini söyledi. 
     Tay, ''Ancak, yapılan görüşmelerde yağın elde ediliş yöntemi olarak uygulanan işlemlerde afla toksin maddesinin yağa geçmemesinin normal olduğu, bu maddeyi içeren çekirdekler kullanılsa bile yağda çıkmayacağını öğrendim. Ancak bu maddenin küspelerde olabileceği söylendi. Küspelerin nerelere satıldığı tespit edildi. Şimdi küspeler toplanıp bunlardan alınan numuneleri laboratuvara göndereceğiz'' dedi. 
     Tay, konunun yargıya intikal ettiğini, suçluların polis tarafından arandığını sözlerine ekledi. 
     
</TEXT>
</DOC>
