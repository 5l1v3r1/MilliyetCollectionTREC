<DOC>
<DOCNO> 222009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/soneko17.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Komşu ülkelerle ticareti geliştirmek istiyoruz... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, komşu ülkelerle ticareti geliştirmek istediklerini söyledi. 
     Şener, Vali Akif Tığ, Emniyet Müdürü Hamdi Dilaver, AK Parti il ve ilçe başkanlarıyla esnafı ziyaret ederek, sorunlarını dinledi. 
     Başbakan Yardımcısı Şener, bir esnafın, SSK primlerini ödemekte zorluk çektiğini belirtmesi üzerine, ''Haklısınız. Bu konu gündemimizde'' dedi. 
     Bayburt'un sınırlı bir nüfusa sahip ve ticareti çok sınırlı işlevlere bağlı bir il olduğunu dile getiren Şener, şöyle devam etti 
     ''Bayburt gibi illerimizin ekonomisini düzeltmek için katma değeri artırmak ve tarımı desteklemek lazım. Bayburt ekonomisi tarım ve hayvancılık ile uğraşan insanların ekonomisiyle ilişkilendirilmiştir. Biz de bu bölgelerde ucuz mazot desteği ve teşvik politikalarıyla ekonomiyi düzeltmeye çalışıyoruz. Bu bölgelere yatırımcıyı çekmek çok zor. Geliri 1500 doların altındaki illere teşvik veren yasayı çıkardık. Bu yasalardan yararlanacak illerden biri de Bayburt'tur. Bu yasadan yararlanmak isteyenlerin açacakları yeni işyerleriyle ekonomi gelişecektir.'' Şener, çeşitli nedenlerden dolayı işadamlarının Bayburt'ta yatırım yapmadığının ifade edilmesi üzerine, şunları söyledi 
     ''Bu olumsuzlukları aşmak mümkün değil. Koşulları mümkün olduğunca değiştirmek zor. Az veya çok yatırım yapılmalı buraya. Bunun için de temel politikalarımızdan biri olan komşu ülkelerle ticareti geliştirmek istiyoruz. Bayburt'tan Trabzon Limanı'na karayoluyla 2 saatlik bir mesafe var. Bu ilde yapılacak imalatların komşu ülkelere Trabzon Limanı'ndan transferini başarabilirsek ve yani kapılar açarsak ticareti artırarak istihdam sağlayabiliriz. Böylece Bayburt'u da cazip iş imkanı olan illerden biri yapabiliriz.'' 
     
</TEXT>
</DOC>
