<DOC>
<DOCNO> 238047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sondun12.html </URL>
<DATE> 2004/05/07/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
ABD, 'İngilizce ezan'ı tartışıyor 
</HEADLINE>
<TEXT>

     ABD'nin Michigan eyaletinde Arapça ezan okunması için hazırlık yapıldığı, bundan rahatsız olan bazı kasaba sakinlerinin, ezanın İngilizce okunması talebinde bulundukları belirtildi. 
     Los Angeles Times gazetesinde yayımlanan habere göre, Michigan eyaletinin 23 bin nüfuslu Hamtramck kasabasının meclisi, geçen hafta El-Islah Camii'nin talebi üzerine, 26 Mayıs'tan itibaren hoparlörden yüksek sesle ezan okunmasına karar verdi. 
     Kasaba meclisinin oybirliğiyle aldığı kararın, kasabada yaşayan Katolik Polonyalılar tarafından tepkiyle karşılandığı kaydedildi. 
     Cami cemaatinden Ebuseyid Mahfuz, ezanın ancak etraftaki 1-2 binadan duyulacağını, neden sorun çıktığını anlamadığını söyledi. 
     Bazı kasaba sakinleri, yüksek sesle Arapça ezan okunmasının kendilerini tedirgin edeceğini belirtti ve ezanın Arapça değil, İngilizce okunmasını istedi. 
     Kasabanın Hıristiyan sakinlerinin, meclis kararının geri alınması için imza kampanyası başlattıkları kaydedilen haberde, bazı sakinlerin ezan okunmasına tamamen karşı çıktığı belirtildi. 
     El-Islah Camii Derneği Başkanı Abdul Mutalip, sabah 06.00'dan önce ve akşam 22.00'dan sonra ezan okunmaması konusunda anlayış göstereceklerini söyledi. 
     Mutalip, ezanın namaz saatlerini duyurmak için şart olmadığını, ancak manevi bir ihtiyaç olduğu için okunmasını talep ettiklerini ifade etti. 
     
</TEXT>
</DOC>
