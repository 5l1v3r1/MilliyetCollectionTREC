<DOC>
<DOCNO> 205378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/soneko15.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
"Çin İstilası"nın merkezi Bursa mı olacak Bursalılar tedirgin... 
</HEADLINE>
<TEXT>

     Dış Ticaret Uzmanları Derneği DUMED Başkanı Muhittin Cudi, kotaların 2005 yılında kaldırılmasıyla birlikte Çin tekstil ve hazır giyim ürünlerinin Türkiye'yi istila edeceğini belirterek, ''İstilanın merkezi, tekstilin kalbinin çarptığı Bursa olacak'' dedi. 
     Cudi, Türkiye'nin yaklaşan tehlikeye karşı hiçbir hazırlığının bulunmadığını savunarak, bu eksikliğin giderilmesi için çalışma başlattıklarını bildirdi. 
     Türkiye'nin, Çin'in üretemediği spesifik ürünlere yönelmesi gerektiğini vurgulayan Cudi, Türk tekstil firmalarının devlet teşvikiyle Çin'de düzenlenen ''İhtisas fuarları''na katılımının sağlanabileceğini, bunun için 2004'ün son fırsat olduğunu belirtti. 
     Cudi, kotaların kaldırılmasından birebir etkilenecek ülkelerle işbirliğine de gidilebileceğini ifade ederek, özel sektör, meslek örgütleri ve devletin tüm birimlerinin katılımıyla ''ortak tedbirler paketi'' üzerinde konsensüs sağlanmasının önemine dikkati çekti. 
     
     ULUSAL POLİTİKA 
     Mücadele yönteminin ''Ulusal politika'' çerçevesinde şekillenmesi gerektiğine işaret eden Cudi, ithalata belli bir disiplin getirilmesi ve antidamping vergisi alınmasının yerinde olacağını, aksi halde yerli üretimin fiyat açısından Çin mallarıyla rekabet şansının bulunmadığını dile getirdi. 
     Cudi, Türkiye'nin, kendi moda ve markasını oluşturma zamanının geldiğini, fasonculukla bir yere varılamayacağını ifade ederek, ''Türkiye'de dünya hazır giyim devlerine fason üretim yapan büyük işletmeler var. Marks Spencer önümüzdeki üç yıllık süreçte üretiminin yüzde 90'ını, ucuz işgücünün olduğu Çin'e kaydıracak. Dolayısıyla, kotaların kaldırılması, Türkiye'deki fason üretime ağır darbe vuracak'' dedi. 
     İhracatın ülke ekonomisine daha fazla katma değer yaratabilmesi için ''Dış Ticaret Bakanlığı''nın kurulmasını isteyen Cudi, mal sevkıyatının yoğun olduğu Kapıkule, İpsala, Habur gibi sınır kapılarının da ''Sınır ticaret merkezleri'' kapsamına alınması gerektiğini kaydetti. 
     
     ''İSTİLANIN MERKEZİ BURSA OLACAK'' 
     Türkiye'nin, bu tedbirleri 2004 yılında devreye almaması halinde, Çin tehdidinden en büyük darbeyi Bursa'nın göreceğini anlatan Cudi, şöyle konuştu 
     ''İddia ediyorum Türkiye, kotaların kaldırılmasıyla beraber, Çin tekstil ve hazır giyim ürünlerinin istilasına uğrayacak. İstilanın merkezi de, tekstilin kalbinin çarptığı Bursa olacak. Çinli tekstil firmalarının Bursa Uluslararası Tekstil ve Ticaret Merkezi'nden BUTTİM dükkan kiralama girişimleri olduğu yönünde duyumlar alıyoruz. 2004 yazından itibaren Heykel, Altıparmak, kapalı çarşı civarında elinde bavul, Çinli satıcı görüntülerine hazırlıklı olalım.'' 
     
</TEXT>
</DOC>
