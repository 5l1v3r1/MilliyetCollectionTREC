<DOC>
<DOCNO> 208104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/soneko08.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Rize ve Artvin açıklarında petrol umudu... 
</HEADLINE>
<TEXT>

     Karadeniz Teknik Üniversitesi KTÜ Jeoloji Mühendisliği Bölüm Başkanı Prof. Dr. Necati Tüysüz, Türkiye Petrolleri Anonim Ortaklığı TPAO ile Britis Petroleum'un BP Rize-Artvin açıklarında ortaklaşa yürüttükleri petrol ve doğalgaz arama çalışmalarında çok olumlu sonuçların elde edildiğini belirtti. 
     Prof. Dr. Tüysüz, AA muhabirine yaptığı açıklamada, yetkili birimlerle yaptıkları görüşmelerde, TPAO ve BP'nin söz konusu bölgede gravite, manyetik ve sismik çalışmalar yürüttüğünü, çalışmalar sonucunda petrol ve doğalgaz varlığını gösteren önemli veriler elde edildiğini öğrendiklerini ifade etti. 
     Bir bölgede petrol veya doğalgazın varlığından söz edebilmek için öncelikle bir ana kaya ve o kayanın üzerini örten geçirimsiz kaya tabakası ile tutulmayı sağlayacak kaynak kayanın bulunması gerektiğini dile getiren Tüysüz, şunları söyledi 
     ''TPAO ve BP'nin Rize-Artvin açıklarında petrol ve doğalgaz arama çalışmalarında çok olumlu sonuçlar elde edildi. Bu havzada 3 kilometre kalınlığına ulaşabilen bir kaynak kaya var. Bunun hemen üzerinde petrolün tutulabileceği gözenekleri bol olan bir kaya daha mevcut. Petrol kapanları da var. Yürütülen, gravite, sismik ve manyetik çalışmalar sonucunda bu yapıların varlığı belirlendi.'' Tüysüz, dünyanın neresinde olursa olsun böyle olumsu verilerin elde edilmesi halinde sondaj yapmanın bir zorunluluk haline geldiğini kaydederek, ''BP'nin bu bölgede çok yakında sondajlama çalışmalarına başlayacağını tahmin ediyorum'' diye konuştu. 
     Türkiye'nin sondajlama konusunda teknik ve tecrübe yönünden eksiklikleri bulunduğunu ileri süren Tüysüz, çalışmaların BP ile ortaklaşa yürütülmesinin doğru bir yaklaşım olduğunu savundu. 
     Havzada deniz tabanından 2-2.5 kilometre derine inilmesi halinde petrol ya da doğalgaza ulaşılacağını tahmin ettiklerini belirten Tüysüz, her bir sondajın yaklaşık 400 bin dolara mal olacağını kaydetti. 
     Bu alandan 1 milyar varil rezervin beklendiğini ifade eden Tüysüz, ''Bu havzadan petrol de doğalgaz da çıkabilir. Tahminlerin tutulması halinde Türkiye enerji açısından dünya ülkeleri arasında önemli konuma gelecek'' dedi. 
     Tüysüz, dünyanın önde gelen petrol şirketlerinden BP'nin 52 milyon dolar tutarındaki bir masrafı göze alarak çalışma yapmasının, bölgede petrol veya doğalgaz bulunduğunun en önemli göstergelerinden biri olduğunu ifade etti. 
     
</TEXT>
</DOC>
