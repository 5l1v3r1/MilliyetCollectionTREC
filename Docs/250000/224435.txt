<DOC>
<DOCNO> 224435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sondun33.html </URL>
<DATE> 2004/03/22/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Fransa seçimleri... Sosyalistlerde sevinç, sağcı UMP'de hüzün 
</HEADLINE>
<TEXT>

     Fransa'da dün yapılan bölgesel seçimlerin ilk turunu muhalefetteki Sosyalist Parti'nin liderliğindeki sol ittifakın önde tamamlaması, iktidardaki Halkçı Hareket Birliği Partisi'nde UMP hayal kırıklığı yarattı. 
     Başbakan Jean-Pierre Raffarin, yaptığı açıklamada, gelecek hafta yapılacak ikinci tur için merkez sağ seçmenlerine birlik çağrısı yaptı. 
     Raffarin, ülkenin geleceği için, seçmenlerin gerekli kararı vereceğine inandığını söyledi. 
     UMP Başkanı Alain Juppe de, iktidarın başlattığı reformların sonuçlarının hemen hissedilememesinin, seçim sonuçlarında etkili olduğunu savundu. 
     Milli Savunma Bakanı Michele Alliot-Marie ise seçmenin verdiği uyarı mesajının iyi değerlendirilmesi gerektiğini söyledi. 
     
     SOSYALİST PARTİ MUTLU 
     Ana muhalefet konumundaki Sosyalist Parti'nin Genel Sekreteri François Hollande, seçmenlerin ilk turda iktidar partisine olan güvensizliğini açık biçimde dile getirdiğini belirtti. 
     Hollande, seçmenlerin gelecek hafta yapılacak ikinci turda da iktidarın yanlış politikalarını engellemek için oy atmaları çağrısında bulundu. 
     Fransa'da bölge meclisleri ve il meclislerinin yeni üyelerinin belirleneceği seçimler, hükümetin icraatları için bir anlamda güven oyu olarak yorumlanıyor. 
     İşsizlik sorununun çözülememesi, ekonomik durgunluk ve sosyal harcamalarda yapılan önemli kesintiler, iktidar partisinin oy oranındaki düşüşte en önemli etkenler. 
     Bölgesel seçimler, haziran ayında yapılacak Avrupa Parlamentosu seçimlerinde siyasi partiler için ayrıca önemli bir ön sınav niteliği taşıyor. 
     
</TEXT>
</DOC>
