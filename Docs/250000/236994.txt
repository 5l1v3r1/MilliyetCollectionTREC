<DOC>
<DOCNO> 236994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sontur16.html </URL>
<DATE> 2004/05/03/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
İstanbul'da ''Ensar El İslam'' üyesi olduğu öne sürülen 9 kişi yakalandı 
</HEADLINE>
<TEXT>

     İstanbul'da, yasadışı ''Ensar El İslam'' örgütüyle bağlantıları olduğu gerekçesiyle 9 kişi gözaltına alındı. 
     AA muhabirinin aldığı bilgiye göre, İstanbul Terörle Mücadele Şube Müdürlüğü ekipleri, El Kaide Terör örgütüyle irtibatlı ''Ensar El İslam'' örgütüne yönelik düzenlenen operasyonlarda, bu örgütle bağlantı içerisindeki oldukları bildirilen Mehmet A, Cengiz D, Yücel İ, Remzi Ç, Halil İbrahim K, H. Bayram Ş, Muhittin K, Ömer B. ve Kahraman Y'yi gözaltına aldı. 
     
     SERBEST BIRAKILDILAR 

     Gözaltına alınan 9 kişi, sevk edildikleri DGM Cumhuriyet Savcılığı'nca serbest bırakıldı. 
     İstanbul Terörle Mücadele Şube Müdürlüğü'ndeki sorgu ve işlemleri tamamlandıktan sonra İstanbul DGM Cumhuriyet Başsavcılığı'na gönderilen Mehmet A., Cengiz D., Yücel İ., Remzi Ç., Halil İbrahim K., H. Bayram Ş., Muhittin K., Ömer B. ve Kahraman Y., Cumhuriyet Savcısı Ahmet Ayvaz tarafından sorgulandı. 
     Savcı Ayvaz, sorguları tamamlanan bu kişileri, ''yasadışı Ensar El İslam örgütüyle ilgileri bulunmadığı'' gerekçesiyle serbest bıraktı. 
     Tahtakale'de bir elektronik şirketinde çalıştıkları öğrenilen 9 kişinin, Bursa'da ''Ensar El İslam'' örgütüne yönelik düzenlenen operasyonda yakalanan Bayram E. ile bağlantıları oldukları gerekçesiyle gözaltına alındıkları öğrenildi. 
     
</TEXT>
</DOC>
