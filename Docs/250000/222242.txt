<DOC>
<DOCNO> 222242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sonsiy03.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Özelleştirmede herkesin hakkı ve hukuku korunacak... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, özelleştirme çalışmalarında herkesin hakkının korunacağını söyledi. 
     İzmir'in Aliağa İlçesi'ne bağlı Yenişakran Beldesi'nde, belediye başkan adayı Şerif Mahmut Sabancı'nın seçim bürosunun açılışını yapan Abdullah Gül, halka hitap etti. Bu sırada seçim bürosunun karşısında Petrol-İş Sendikası'na üye işçiler, ''TÜPRAŞ özelleştirilemez'', ''Bütün özelleştirmeler birer hortumdur'' pankartları taşıyarak, ''TÜPRAŞ halkındır, satılamaz'' ve ''Bizi satanı biz de satarız'' şeklinde slogan attı. 
     Konuşmasında TÜPRAŞ işçilerine seslenen Gül, TÜPRAŞ'ın özelleştirilmesinin, işçilere zarar getirmeyeceğini söyledi. TÜPRAŞ'ın, özelleşmesiyle daha karlı hale geleceğini, herkesin özlük hakları ve işinin korunacağını belirten Gül, şöyle konuştu 
     ''Ben 2 hafta önce Rusya'ya gittim. Komünist ülkelerde dahi her şey özelleştiriliyor. Bütün fabrika ve işyerlerini özelleştirmişler. Şirketler, fabrikalar daha karlı hale gelecek ve yatırımlar yapacak. Ama kimse devlete sırtını dayayamayacak. Özelleştirmede herkesin hakkı ve hukuku korunacak. Ama kimse kandırılmasın. 2 yıl önce Türkiye daha iyiydi diyorlarsa, onlara söyleyecek bir sözüm yok.'' İşçilerin protesto ve sloganlarına, AK Partililer ''yuh'' çekerek karşılık verdi. İşçilere tepki gösteren partililer, ''Şanslı azınlık'' diye slogan attı. 
     Dışişleri Bakanı ve Başbakan Yardımcısı Gül, seçimlerden sonra Şerif Mahmut Sabancı'yı belediye başkanı olarak ziyaret etmek istediğini de kaydetti. 
     Gül daha sonra Zeytindağ Beldesi'ne geçti. Şehrin merkezinden geçerken bir cenaze töreni olduğunu gören Gül, beldeyi dolaşmadan ayrıldı. 
     
</TEXT>
</DOC>
