<DOC>
<DOCNO> 213075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/soneko03.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet yetişmiş elemanlarını özel sektöre kaptırıyor 
</HEADLINE>
<TEXT>

     Kamudaki maaşların yetersiz kalması sonucunda devlet, yetişmiş elemanlarını tek tek kaybediyor. 
     Hazine ve Devlet Planlama Teşkilatı DPT gibi birimlerde de yaşanan kamudan kaçış, Maliye Bakanlığı'nda denetim faaliyetlerini dahi olumsuz etkileyecek düzeye ulaştı. Son bir yıl içinde Hesap Uzmanları Kurulu'ndan 29, Gelirler Kontrolörleri'nden de 14 kişi ayrıldı. Aynı şekilde Maliye Teftiş Kurulu'nda da 3 istifa oldu. 
     Bu dönemde çok sayıda vergi denetmeninin de kamu ile ilişiğini kestiği belirtilirken, devletten ayrılan denetim elemanlarının daha çok özel sektöre geçtiği ya da yeminli mali müşavir olduğu ifade ediliyor. 
     Müfettiş, hesap uzmanı ya da gelirler kontrolörlerinin kamudan ayrılmasının en büyük sebebi, devletteki maaşların düşüklüğü.Devlette 1 milyar 450 milyon lira ile 2 milyar lira arasında ücret alan müfettiş, hesap uzmanı ya da kontrolörlerin halen kendilerine tanınmış olan yeminli mali müşavirlik yapma hakkını kullandığında ayda ortalama 10 milyar gelir elde edeceğini belirtiyor. Aylık kazancın, büyük firmalarla çalışan müşavirler için 20-25 bin dolarlardan başladığı ifade ediliyor. 
     
</TEXT>
</DOC>
