<DOC>
<DOCNO> 212271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sontur26.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu Dağı'nda 3 otobüs, 1 tanker, 2 otomobil çarpıştı, 1 ölü var 
</HEADLINE>
<TEXT>

     Bolu'da, Ankara-İstanbul karayolunun Bolu Dağı kesiminde meydana gelen trafik kazasında 1 kişinin öldüğü, 16 kişinin yaralandığı bildirildi. 
     Yusuf Çelik'in kullandığı 60 HF 400 plakalı Topçam firmasına ait yolcu otobüsü, yolda kaza yapan ve park halinde bekleyen başka yolcu otobüsüne çarptı. Ardından İbrahim Özkan'ın kullandığı 14 AT 888 plakalı tanker, Mehmet Yılmaz'ın kullandığı Kent Turizm'e ait 38 KC 404 plakalı otobüs, İsmail Gündoğan yönetimindeki Güven Turizm'e ait 34 UF 846 plakalı otobüs, sürücüsünün kimliği henüz belirlenemeyen 14 EM 912 plakalı otomobil ve 34 VD 514 plakalı tanker de bu araçlara arkadan çarptı. 
     Kazada, Topçam firmasına ait yolcu otobüsünde, elektrik kontağından çıktığı belirlenen yangında otobüs sürücüsü Yusuf Çelik yanarak öldü. Yaralanan 16 kişi, Bolu ve Düzce'de değişik hastanelerde tedavi altına alındı. 
     Kazadan sonra olay yerine gelen Bolu İl Jandarma Komutanı Albay Remzi Çetin, kazanın yoğun sis nedeniyle meydana geldiğini ifade ederek, ''Kazaya 3'ü yolcu otobüsü toplam 7 araç karıştı. Yaralanan 16 kişi Bolu ve Düzce'deki hastanelerde tedavi altına alındı'' dedi. 
     
     YANGIN SÖNDÜRME TÜPÜ BULUNAMADI 

     Yolculardan Hatice Tekin, AA muhabirine, kazadan sonra otobüsü bir anda alevlerin sardığını ifade ederek, ''Şoför mahallinde sıkışan sürücüyü çıkarmaya çalıştık, fakat başarılı olamadık'' dedi. Yolculardan Emre Özkan ise otobüste bulunan yolcuların yangını söndürmek için yoldan geçen sürücülerden yangın tüpü istediğini ancak, kimsede tüp bulunmadığını anlatarak, ''Kimsede yangın tüpü bulamadığımız için otobüs şoförü gözlerimizin önünde yanarak öldü'' diye konuştu. 
     Kazaya karışan otobüslerde bulunan vatandaşlar, polisler tarafından Bolu Dağı Polis Evi'ne götürüldü. 
     Karayolları 41. Şube Şefi İlkay Aktuğ da kaza sonrasında D-100 karayolunun ulaşıma kapandığını söyledi. 
     
     YARALILARIN KİMLİKLERİ BELLİ OLDU 

     Ankara-İstanbul Karayolu'nun Bolu Dağı kesiminde meydana gelen trafik kazasında yaralanan 16 kişiden 14'ünün kimliği belli oldu. 
     AA muhabirinin aldığı bilgiye göre, kazada yaralanan 16 kişiden 14'ünün kimlikleri şöyle 
     Ayşe Baygüneş, Fatih Serin, Galip Beşti, Pınar Demirel, Ahmet Abdioğlu, Vedat, Suat ve Mürüvvet Çil, Aşur Demirel, Mustafa Şahin, Reyzan Özsarı, Ömer Özcan, Abdulah Ünseroğlu ve Sinan Şahin. 
     Kazadan sonra ulaşıma kapanan Ankara-İstanbul Karayolu'nun Bolu Dağı kesimi, yoğun sis nedeniyle kontrollü olarak ulaşıma açıldı. Trafik ekipleri, araçlarındaki tepe lambalarını yakarak sürücülere eşlik ediyor. 
     
</TEXT>
</DOC>
