<DOC>
<DOCNO> 229177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/spor/spo15.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   'Rüştü'ye minnettarım'    BARCELONA kalecisi Victor Valdez, başarısında Rüştü'nün büyük çabası olduğunu söyledi, "Onun antremanlardaki yardımı olmasaydı, benim başarım tartışılırdı. Kendisine minnet borcum var" dedi. Milli file bekçimizin Barcelona'ya gelen en iyi ve en profesyonel kaleci olduğunu vurgulayan Valdez, "Bir gün kaleye geçerse, ben de onun yaptığı gibi destek olacağım" ifadesini kullandı. 
   
   Tarih değişti    TÜRKİYE Kupası'nın final maçının tarihi değişti. Daha önce 12 Mayıs'ta oynanacağı açıklanan finallerin 5 Mayıs'a kaydırıldığı belirtildi. Finalin saati daha sonra açıklanacak. 
   
   Connecticut şampiyon    ABD Üniversiteler Kolejler Basketbol Ligi'nde NCAA 2003 - 2004 sezonu şampiyonluğunu, finalde Georgia Tech Üniversitesi'ni 82-73 yenen Connecticut Üniversitesi kazandı. San Antonio kentinde, yaklaşık 40 bin seyirci önünde yapılan final mücadelesini, "Huskies" lakabıyla bilinen Connecticut baştan sona önde götürdü. 
   
   Beşiktaş'a 750 milyon lira ceza    PROFESYONEL Futbol Disiplin Kurulu PFDK , Antep maçında yapılan 1 nolu anons nedeniyle Beşiktaş'a 750 milyon lira para ile ihtar cezası verdi. Kurul ayrıca Iğdırspor'a 2 maç, Cizrespor'a da bir maç seyircisiz oynama cezası verilmesini kararlaştırdı. 
   
   Malatya'dan kongre çağrısı    1 Mayıs'ta Olağanüstü Genel Kurul'a gidecek olan Malatyaspor, oy kullanmak isteyen üyelerinin 20 Nisan'a kadar aidatlarını ödemelerini istedi. Basın Sözcüsü Ali Cengiz, aksi takdirde üyelerin oy kullanma hakkına sahip olamayacaklarını vurguladı. 
   
   Grekocular İsveç'te    GREKOROMEN Güreş Milli Takımı, 51. Avrupa Şampiyonası'nda mücadele etmek için İsveç'in başkenti Stockholm'e gitti. Antrenör Ata Karataş, çok iyi hazırlandıklarını söyledi, "Zor bir şampiyona olacak, ama zoru başaracak güçteyiz" dedi. İsveç'e Avrupa Şampiyonası ve Olimpiyat Oyunları takımının birlikte gittiğini kaydeden Karataş, güreşmeyecek olan Hamza Yerlikaya, Ercan Yıldız ve Şeref Eroğlu'nun, Olimpiyatlar'daki muhtemelen rakiplerini izleyeceklerini söyledi. 
   
   Babasının oğlu    KAAN babasının izinde ilerliyor. Olimpiyat Oyunları barajını 50 ve 100 metre serbestte geçerek, oyunlara katılma hakkı kazanan milli yüzücü Kaan Tayla, babası Ali Tayla'nın 1972 Münih'te eskrim dalında yaşadığı olimpiyat heyecanını 32 yıl sonra kendisi de tadacak. 
   
   2. Lig'de bugün    14.30 Cizre - Osmaniye 
   14.30 Erzurum - Erzincan 
   14.30 Siirt - K. Maraş 
   
   3. Lig'de bugün    14.30 B. Özgüzeldere - Nusaybin D.S. 
   14.30 Of - Ünye 
   
   Devler Ligi'nde bugün    21.45 Deportivo - Milan 1-4 
   21.45 O. Lyon - Porto 0-2 
   
   
</TEXT>
</DOC>
