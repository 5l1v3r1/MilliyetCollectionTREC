<DOC>
<DOCNO> 242206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sontur31.html </URL>
<DATE> 2004/05/23/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Manavgat'ta çaldı, Gaziantep'te yakalandı 
</HEADLINE>
<TEXT>

     Gaziantep'te, Antalya'nın Manavgat İlçesi'ndeki bir kuyumcu dükkanından, bir süre önce 85 bin dolar değerinde mücevherat çalarak kaçan bir kişi yakalandı. 
     Manavgat'ta bir kuyumcudan hırsızlık yapan Murat K. adlı kişi, daha sonra Gaziantep'e geldi. 
     Manavgat'ta çaldığı mücevheratın 75 bin dolarlık kısmını Gaziantep'te piyasaya süren Murat K, alınan ihbar üzerine, Türkmenler Mahallesi'ndeki bir işyerinde, Gaziantep Emniyet Müdürlüğü Asayiş Şube Müdürlüğü Hırsızlık Büro ekipleri tarafından yakalandı. Murat K.'nın üzerinde yapılan aramada 9 milyar 500 milyon lira ele geçirilirken, piyasaya sürdüğü belirlenen 75 bin dolar değerindeki mücevheratlar da satıldıkları yerlerden alındı. 
     Gözaltına alınan Murat K'nın, Emniyet Müdürlüğü'ndeki sorgulamasının ardından Adliyeye sevk edileceği bildirildi. 
     
</TEXT>
</DOC>
