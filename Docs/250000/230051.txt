<DOC>
<DOCNO> 230051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/dunya/adun.html </URL>
<DATE> 2004/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Buruk yıldönümü 
</HEADLINE>
<TEXT>

   Irak'ta Saddam'ın devrilmesinin üzerinden bir yıl geçmesine rağmen durum her geçen gün kötüye gidiyor. Şii ve Sünni Arapların isyanı ABD'nin istikrarı sağlama çabalarını engellerken, kayıplarını da artırıyor. Son iki günde 6 Amerikan askeri daha öldü 
      DIŞ HABERLER SERVİSİ 

   
   Irak'ta diktatör Saddam Hüseyin'in 9 Nisan 2003'te ABD tarafından devrilişinin üzerinden bir yıl geçti ama bir haftadan beri süren Şii ayaklanması ve Sünnilerin Şiilere destek vermesi üzerine ortaya çıkan manzara, ABD'nin, Irak'ı istikrara kavuşturmaktan ve yeniden yapılandırmaktan ne kadar uzak olduğunu ortaya çıkardı. 
   Çatışmalar şiddetlenip yüzlerce kişi ölürken, hem Vietnam k busuna yapılan atıflar sıklaştı, hem de Irak'taki yabancıların silahlı gruplarca rehin alınması yüzünden Irak'a asker gönderen ABD'nin müttefiki ülkelerde, Irak'ta asker bulundurmanın akılcı olup olmadığı konusundaki tartışmalar alevlendi. 
   Geçen hafta sonundan bu yana, çatışmalarda 47 ABD askeri ile 500'e yakın Iraklı ölürken, koalisyon güçleri iki günlüğüne de olsa Necef ve Kut'un denetimini kaybetti. Felluce ise belki de savaşın en şiddetli çarpışmalarına sahne oldu. İngiltere Dışişleri Bakanı Jack Straw, BBC'ye yaptığı açıklamada son olayları koalisyon güçlerinin savaşın bitiminden beri karşı karşıya kaldığı en ciddi durum olarak niteleyerek "Bir yıl önce Irak'ın bu duruma geleceğini tahayyül bile edemezdim" dedi. 
   
   Kut alındı 
   Irak'taki ABD askerlerinin komutanı General Ricardo Sanchez, Ukrayna askerlerinden alınan Kut kentinin geri alındığını açıklarken, bir ABD askeri konvoyuna Ebu Garip yakınlarında düzenlenen saldırıda 9 kişi öldü. ABD ordusu Irak'ta çatışmalarda son 2 günde toplam 6 askerin öldüğünü açıkladı. Kerbela'da Şii milislerle Polonyalı ve Bulgar askerler arasında önceki geceki çatışmalarda 15 Iraklı öldü. Güneyde Divaniye'de ise pusuya düşürülen İspanyol askerlerinden 3'ü yaralandı. 
   
   Sadr açlık grevinde 
   Kendisine bağlı milisleri günlerdir ABD askerleriyle çatışan radikal Şii lider Mukteda Sadr, dün cuma namazını kıldırmayarak evine çekildi ve Amerikan askerlerinin katliamını protesto etmek için açlık grevine başladı. Sadr, Kufe Camii'nde okunan cuma hütbesinde ise Bush'a askerlerini Irak'tan çekmesini "tavsiye" etti. 
   
   
   
   
</TEXT>
</DOC>
