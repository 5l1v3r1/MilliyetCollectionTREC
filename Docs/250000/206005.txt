<DOC>
<DOCNO> 206005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/soneko13.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Doların toparlanışı Asya'da hız kesti... 
</HEADLINE>
<TEXT>

     Yeni yılın ilk gününde euro ve yen karşısında biraz toparlanan ABD Doları'nın canlanması bugün Asya döviz borsalarında hız kesti. 
     Yatırımcıların, ''ABD'nin cari işlemler açıklarındaki genişleme ve faiz oranlarındaki düşüşlerin en azından 2004 yılının ilk zamanlarında doları zayıflatacağı'' beklentisiyle, euro ve yen alımına yönelmeleri sonucu dolar bugün geriledi. 
     Japonya'daki borsaların tatil nedeniyle kapalı olmasından ötürü işlem hacminin düşük olduğu Asya borsalarında euro 1.2647 dolardan 1.2525 dolara indi. 
     Dolar 107.30 35 yen aralığından 107.00 yene düştü. Uluslararası borsalarda dün 135 yeni aşan euro bugün 134.20 30 yene düşerken, bazı borsacılar, euronun 134 yenin altına inmesine göre pozisyon aldıklarını bildirdi. 
     Kimi borsacı, dolar, euro ve yen karşısında iyice değer kaybedince ya da euro ve yenin daha da değer kaybetmesi halinde bu dövizlerin alımına geçmeyi planlıyor. Bazı borsa stratejistine göre ise euro 1.2480 1.2500 dolar civarında destek bulacak. 
     Diğer kısım borsacılar ise ''yatırımcıların Amerikan ekonomisine dair göstergelerdeki iyileşmeleri inkara, gözardı etmeye devam edecekleri'' kanaatinde olup, doların bu yılki seyrinin ilk birkaç gündeki durumuna bakılarak da kestirilemeyeceğiin düşünüyor. 
     Dahası, euronun güçlenmesine karşın, Avrupa'da faiz oranlarının düşürülmeyeceği beklentisi dolara karşı bir argüman durumunda. Euro, geçen yıl dolar karşısında yüzde 20'i aşan oranda değer kazandı. 
     Borsacılar, yakın vadede, herhalükarda, öndegelen sanayileşmiş ülkelerden oluşan Yediler Grubu'nun G-7 6 Şubat'taki zirve toplantısının sonucuna bakacak. G-7'den bir kaynağın Reuters'e verdiği bilgiye göre, zirvede doların zayıflığı ele alınacak. 
     
     AVRUPA MENKUL KIYMETLER BORSALARINDA YÜKSELİŞE DEVAM 
     Geçen yılı yükselişle kapatan Avrupa menkul kıymetler borsalarında endeksler, yatırımcıların, ''ekonomik canlanmanın borsaları 2004'de yükselteceği'' beklentisi üzerine, bu yılın ilk işlem gününde de yükseldi. 
     Piyasa değeri bakımından dünyanın ikinci büyük bankası HSBC, Citibank ile birlikte Çin'de kredi kartları çıkartma onayı alan ilk yabancı bankalardan biri olunca, hisse senetleri tek günde yüzde 1.5 değerlendi. 
     İngiliz kitap ve gazete satıcısı şirket WH Smith'in 2004'deki satışları ve personel istihdamında azalış uyarısı, bu şirketin hisselerine yüzde 18.6 değer kaybettirdi. 
     Avrupa genelindeki FTSE Eurotop 300 endeksi bu sabahki açılışta binde 2 kazanırken, DJ Euro Stoxx 50 endeksi aynı düzeyde kaldı. 
     
     ALTIN FİYATLARI BİRAZ GERİLEDİ 
     Londra Borsası'nda dün 416.10 dolardan kapanan altının ons fiyatı bugün sabahki açılışta 415.90 dolara, Hong Kong Borsası'nda ise düne göre 1.60 dolar kayıpla 417.25 dolardan 415.65 dolara indi. 
     
</TEXT>
</DOC>
