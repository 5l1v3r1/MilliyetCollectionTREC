<DOC>
<DOCNO> 201314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/yazar/sazak.html </URL>
<DATE> 2003/12/11/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Kamuda değişim 
</HEADLINE>
<TEXT>

   
   Hükümetin kamu yönetiminde tasarladığı 'yeniden yapılanma ve değişim' projesi Başbakanlık Müsteşarı Prof. Ömer Dinçer tarafından Hıdiv Kasrı'nda düzenlenen bir toplantıda tanıtıldı. 
   Tasarı Bakanlar Kurulu'nda imzaya açılmış durumda, 'tartışmalı' maddeleri son kez gözden geçirildikten sonra haftaya Meclis'e sunulması bekleniyor. Sendikalar eylem hazırlığında. 
   AKP döneminde 'reform' adıyla getirilen pek çok tasarıda olduğu gibi kamunun yeniden yapılandırılması projesinde de 'kuşku' uyandıran kimi düzenlemeler var. Örneğin Milli Eğitim Bakanlığı'nın taşra örgütlerinin kaldırılması. Sağlık hizmetleri gibi okulların da yerel yönetimlere devredilmesi. 
   Hemen belirtelim 
   Prof. Dinçer, bu konudaki eleştirileri dikkate alarak, hükümete Milli Eğitim'le ilgili düzenlemenin 'eskisi gibi' korunması dahil yeni öneriler götüreceğini söyledi. Milli Eğitim Bakanlığı bugünkü yapısını sürdürecek, sadece okul binalarının yapımıyla ilgili 'müteahhitlik' hizmetleri il özel idareleri ve belediyelerin görev alanına bırakılacak. 
   Diyanet'in 'Kuran kursları yönetmeliği'nden vazgeçmesi gibi Milli Eğitim'le ilgili duyarlılık da göz önüne alınıyor. 
   Devletteki değişime yönelik iki temel eleştiriye gelince... 
   Anayasa'ya aykırılık savına katılmıyor Dinçer. 'Üniter yapının bozulacağı' iddiasına karşılık da şunu söylüyor "Böyle bir şeyin düşünülmesi için yasama ve adalet sisteminde yetki devri yapılması gerekir, yerel yönetimleri güçlendirmeye çalışmakla birlikte Türkiye'nin idari sisteminde radikal bir değişiklik hedeflemedik. Genelkurmay da bunun dışındadır." 
   Tasarıda Sayıştay denetimi korunmakla birlikte kamudaki teftiş kurulları kaldırılıyor. 
   Başbakanlık Müsteşarı'na bu konudaki tepkileri sorduk. Türkiye'de siyasi düzen yolsuzluklar nedeniyle dibe vurmuş durumdayken, denetimden nasıl vazgeçilebilir Kaldı ki, kamu bankaları dahil 40 milyar dolarlık hortuma, denetçi raporlarına karşın göz yumulmadı mı Prof. Dinçer, iç denetimden vazgeçilmesinin söz konusu olmadığını, 'performans'a dönük yeni bir anlayışa geçmek istediklerini anlattı. 
   Kamu çalışanlarını ilgilendiren temel kaygıyı Müsteşar Dinçer'e ilettik Bürokrasiyi azaltacağız derken bu tasarı yasalaştığında kaç kişi işini kaybedecek Siyasi kıyım olacak mı 
   Prof. Dinçer kimsenin işini kaybetmeyeceğini savundu. Ancak bu söz, taşra örgütleri kaldırılacak bakanlıklardaki sözleşmeli personeli kapsamıyor. Uygulamada ne olacağı meçhul. 
   Kamuda reformun hazırlık aşamasındaki 'atölye' çalışmalarından sonra Meclis'e gönderilmeden medyada tartışmaya açılması geç de olsa yerinde bir girişim. Başbakanlık Basın Danışmanı Ahmet Tezcan ve Prof. Ömer Dinçer, işlevsel bir toplantıya ev sahipliği yaptılar. 
   Artık söz Meclis'in. 
   
      
   
   
</TEXT>
</DOC>
