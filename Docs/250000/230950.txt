<DOC>
<DOCNO> 230950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/soneko22.html </URL>
<DATE> 2004/04/13/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Acıbadem Sağlık Hizmetleri, yabancılara hisse satacak... 
</HEADLINE>
<TEXT>

     Acıbadem Sağlık Hizmetleri ve Ticaret A.Ş., yurtdışı kurumsal yatırımcılara hisse satacak. 
     Acıbadem'den Borsa'ya gönderilen açıklamada, şirket hisselerine yurtdışında faaliyet gösteren kurumsal yatırımcıların yoğun taleplerinin karşılanması ile hisselerin İMKB'de likiditesinin fazlalaşacağı, piyasa derinliğinin artacağı ve yabancı kurumsal yatırımcıların ilgisi dolayısıyla şirket piyasa değerinin olumlu etkilenebileceği kaydedildi. 
     Açıklamada, bu nedenle ödenmiş sermayenin yüzde 8.1'ine tekabül eden 974 milyon adet hissenin, İMKB Toptan Satışlar Pazarı'nda beher hisse için 12 bin liradan tamamı yurtdışı kurumsal yatırımcılara satılması için gerekli çalışmalara başlandığı bildirildi. 
     Global Menkul Değerler A.Ş. aracılığıyla yapılacak satış işlemi ile nakit ve menkul kıymet takasının 16 Nisan'da gerçekleştirilmesi planlanıyor. 
     
</TEXT>
</DOC>
