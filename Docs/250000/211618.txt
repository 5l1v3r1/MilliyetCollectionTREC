<DOC>
<DOCNO> 211618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/spor/spo03.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Frank de Boer Zorla ayrıldım 
</HEADLINE>
<TEXT>

   Galatasaray ile sözleşmesini fesh edip Glasgow Rangers'a giden Frank de Boer, Fatih Terim'in bir sözüyle Galatasaray'dan soğuduğunu söyledi, "Benimle konuşup, sorunu bile anlatmadı" dedi 
      MEHMET DEMİRCAN 

   
   'Sakat değildim' 
   SARI-Kırmızılı takımda yarım sezonluk bir macera yaşadıktan sonra İskoçya'nın Glasgow Rangers takımına transfer olan Frank de Boer, çarpıcı açıklamalar yaptı. Hollandalı futbolcu, "Fatih Terim, sakat olduğum için beni kampa götürmeyeceğini söyledi. Oysaki sakat değildim. Terim'in beni istemediğini o anda anladım ve Galatasaray'dan soğudum" diye konuştu. 
   
   'Söyleyebilirdi' 
   FRANK de Boer, Fatih Terim'in kadroya almayacağı diğer oyuncularla baş başa görüştüğünü belirtti, "Keşke benimle de konuşsaydı. Sorunun ne olduğunu söyleseydi" dedi. Hollandalı oyuncu şu ifadeleri kullandı "Hatalarım abartıldı. Herkes Olympiakos maçını konuştu, ama Beşiktaş maçını unuttu. Van Hooijdonk'u kıskanıyorum. Forma şansım bitince ben de pes ettim." 
   
   Veda mektubu 
   HOLLANDALI futbolcu, dün kulübe faks göndererek, yönetime ve taraftarlara veda etti. Frank de Boer, "Sevgili taraftarlar" diye başlayan mesajında, "Sizleri ve özellikle takımınıza, oyuncularınıza olan desteğinizi hiçbir zaman unutmayacağım. Böyle bir takımda oynamak benim için bir onur ve büyük bir zevkti. Kalbimin bir yanı hep Sarı - Kırmızı kalacak" görüşlerine yer verdi. 
   
   Alp Yalman atağı    Galatasaraylı Sporcular Derneği'nin yemeğinde, eski başkan Alp Yalman'ın aday olması için kollar sıvandı. Özhan Canaydın yönetiminde yer alan Refik Arkan da toplantıya katıldı 
   HALİL ÖZER 

   'Tecrübesi var' 
   GALATASARAYLI Sporcular Derneği'nin, Tarlabaşı'ndaki ünlü Hasır Meyhanesi'nde yaptığı toplantıda, yaklaşan kongre gündeme geldi. Camianın ünlü isimlerinin katıldığı yemekte, eski başkan Alp Yalman'ın yeniden aday olması için düğmeye basıldı. Toplantıya katılanlar, Yalman'ın tecrübesiyle yaşanan zorlukların üstesinden gelebileceği fikrini benimsedi. 
   
   Sürpriz misafir 
   DERNEĞİN buluşmasına Türker Arslan, Cengiz Özyalçın, Oral Yılmaz ve Atilla Kınay gibi camianın oldukça etkili isimin yanı sıra B.Savaş ve B.Metin gibi eski futbolcular da katıldı. Gecenin sürpriz ismi ise Özhan Canaydın yönetiminde yer alan Refik Arkan oldu. Arkan, özellikle mali konularda üyelerin kendisine yönelttiği soruları yanıtladı. 
   
   'Girmem' mesajı 
   ARKAN, toplantıya tesadüfen katıldığını belirtirken, yeni dönemde Başkan Özhan Canaydın'ın listesinde yer almayacağının sinyallerini de verdi. Galatasaraylı yönetici, çok yorulduğunu ve eskisi gibi büyük bir şevkle çalışamadığından yakındı. Gecenin sonunda üyeler, aday olması durumunda Alp Yalman'a tam destek verme kararı aldı. 
   
   Haznedaroğlu gündemde    BAŞKAN Özhan Canaydın'ın muhaliflerinin, Divan Kurulu Başkanı Semih Haznedaroğlu'na adaylığını açıklaması için baskı yaptığı iddia edildi. Muhalefetin, Yurdeşen Karahasan, Adnan Polat, Selçuk Uygur, İrfan Kurtoğlu ve Ergun Gürsoy gibi camiaya önemli hizmetler vermiş isimleri de göreve davet edeceği bildirildi. 
   
   Muamma yıldız HASAN ŞAŞ    Sorunlular arasında 
   ŞAMPİYONLAR Ligi'nin resmi dergisi "Champions", Avrupa'nın sorunlu oyuncularını mercek altına alırken, Hasan Şaş'a da geniş yer ayırdı. Bazen yıldızlaşıp, bazen takımlarını yalnız bırakan oyuncuların incelendiği haberde, Hasan Şaş için, "Dünya Kupası'nda Türkiye'yi sırtladı. Real ve Milan'a unutulmaz goller attı. Ama kontrolünü kaybetmenin cezasını çekiyor" ifadeleri kullanıldı. 
   
   King hayranı çıktı 
   HASAN Şaş'ın büyük bir hayranlık duyduğu Stephan King'e e - mail yollayarak, kitap istediğini belirten Champions Dergisi, Milli Takım'ı da değerlendirdi. Haberde, Letonya yenilgisinin büyük bir hayal kırıklığı yarattığına dikkat çekilirken, "Bazı oyuncuların değiştirilmesi ve gençlerden kurulu bir milli takım oluşturulması şart. Genç nesil umut verici" yorumu yapıldı. 
   
   Kapılar kapandı    GALATASARAY, Çaykur Rizespor ile oynayacağı maçın son hazırlıklarını dün yaptığı tek idmanla tamamladı. Basına kapalı gerçekleştirilen antrenmanda Fatih Terim'in, oyuncularına son taktikleri verdiği bildirildi. Sakatlığı geçen Hakan Şükür'ün, çift kalede forma giydiği ve maça hazır olduğu, Ümit Karan'ın da takımla çalıştığı açıklandı. 
   
   Olimpiyat Stadı'na rütbe    UEFA Stat ve Güvenlik Komitesi, ulaşım sorunu nedeniyle Türkiye'de oldukça eleştirilen Olimpiyat Stadı'nı 5 yıldızlı stadlar listesine aldı. UEFA heyeti, 5 Kasım 2003 tarihinde yaptığı incelemeler sonrasında, Olimpiyat Stadı'nın 20 maddelik istekleri tamamıyla karşılaması bakımından Avrupa'da kategoriye giren 20 stat arasında olduğunu bildirdi. 
   
   
</TEXT>
</DOC>
