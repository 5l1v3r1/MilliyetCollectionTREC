<DOC>
<DOCNO> 231485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/dunya/dun03.html </URL>
<DATE> 2004/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu... 
</HEADLINE>
<TEXT>

   
   Terörcü imam Cennette onlarca huri kazandım    Endonezya'nın Bali adasında düzenlenen ve 202 kişinin ölümüne yol açan saldırının sorumlularından İmam Samudra, "Ben kazandım. Cezamın infazı, beni onlarca huriyle olacağım cennete gönderecek" dedi. İmam Samudra, Associated Press'e telefonda yaptığı açıklamada, "Barış için öldürdüklerini" ileri sürdü. Samudra, "Öleceğim için çok mutluyum. Çünkü bu cennetin anahtarı. Her şey çok güzel olacak. Cennette, eğer bu dünyada evliysen 23, bek rsan 72 kadının olur" dedi. Bali'de12 Ekim 2002'de düzenlenen saldırıda 88'i Avustralyalı 202 kişi ölmüştü. Saldırıyla ilgili suçlu bulunup ölüm cezasına çarptırılan 3 kişiden biri olan İmam Samudra kurşuna dizilecek. 
   
   ABD'den Şaron'a 'tarihi' destek    ABD Başkanı George Bush, İsrail Başbakanı Ariel Şaron'un Gazze'den çekilme ile Batı Şeria'nın bazı bölümlerinden çekilme ve bazı bölümlerini ilhak etme planını "tarihi" ve "cesur" kararlar olarak nitelendirerek onayladı. Bush, dün Şaron ile yaptığı basın toplantısında açıkladığı bu kararıyla, daha önceki ABD yönetimlerinin nihai barış anlaşmasının eski sınırlardan sadece küçük değişimleri kapsamasını öngören çizgisinden kopmuş oldu. 
   
   Makedonya'da 'kaza' seçimi    Cumhurbaşkanı Boris Traykovski'nin şubatta uçak kazasında ölmesinin ardından, 1.7 milyon kayıtlı seçmenin bulunduğu Makedonya'da dün sandık başına gidildi. Katılımın çok düşük olduğu seçimlerin resmi olmayan ilk sonuçlarına göre, 4 adaydan hiçbiri birinci turda geçerli oyu alamadı. 28 Nisan'da yapılacak ikinci turda, ilk sonuçlara göre 216 bin oy alan Başbakan Branko Çırvenkovski ile 174 bin 395 oy alan Sasko Kedev yarışacak. 
   
   Güney Afrika'da 3. özgür seçim    Güney Afrika'da dün 3. demokratik ve özgür genel seçimler yapıldı. 21 milyon kayıtlı seçmenin bulunduğu ülkede 400 sandalyeli Ulusal Meclis ile 9 eyalet meclisi için yapılan seçimlerde Johannesburg'da oyunu kullanan eski cumhurbaşkanı Nelson Mandela, bütün dünyaya "şiddeti bırakma" çağrısında bulunarak "Bütün içtenliğimle dünyanın şiddeti bırakacağını ve vatandaşların hakları için barışçı yöntemler kullanacağını umuyorum" dedi. 
   
   
   
</TEXT>
</DOC>
