<DOC>
<DOCNO> 222421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sondun44.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye'de Resulayn, Amude, Koban ilçesinde de olaylar çıktı 
</HEADLINE>
<TEXT>

     Suriye'de 3 gün önce futbol maçında çıkan olaylardan sonra başlayan gerginliğin sürdüğü, Kürt grupların Halep'e bağlı Aynelarap İlçesi Kaymakamı'nın oğlunu öldürdüğü bildirildi. Ayrıca Şanlıurfa'nın Suriye sınırındaki Akçakale İlçesi'ndeki gümrük kapısında geçişlerin serbest bırakıldığı, ancak Resulayn, Amude, Halep'e bağlı Koban ilçesinde olayların yaşandığı öğrenildi. 
     
     KAYMAKAM'IN OĞLU ÖLDÜRÜLDÜ 

     Dün gece geç saatlerde resmi binalara ve kaymakamlık binasına baskın düzenleyen Kürt gruplar, buraları ateşe verdiler. Eylemcilerin Aynelarap kaymakamının oğlunu da öldürdüğü bildirildi. 
     Gurubun daha sonra Aynelarap Cezaevi'ne baskın düzenlediği ve bazı mahkumları kaçırmaya teşebbüs ettikleri kaydedildi. 
     Gruba müdahale eden Suriye askerleri ile eylemciler arasında çatışma yaşandığı ve birkaç kişinin hayatını kaybettiği, eylemcilerin askerlerin müdahalesi sonucu dağıtıldığı öğrenildi. 
     
     RESULAYN, AMUDE, KOBAN'DA OLAYLAR 

     Öte yandan, Suriye'nin Kamışlı kentinde meydana gelen silahlı çatışmalardan sonra olayların çevre yerleşim yerleri ile Halep'e kadar uzanan Türkiye sınırındaki bazı kasabalara sıçradığı bildirildi. 
     Kamışlı'da Gümrük Müdürlüğü'nden bir yetkili ile yerel kaynaklardan alınan bilgiye göre, Kamışlı'da yaşanan olaylar çevre yerleşim yerlerine de sıçradı. 
     Kürt ve Arapların birlikte yaşadığı Haseki'de çok sayıda araç ile bazı kamu binalarının kundaklandığı belirtilirken, Türkiye sınırındaki Resulayn, Afrin ve Amude'de silahlı çatışmaların yaşandığı öğrenildi. 
     Amude'de bir karakol komutanı, bir polis müdürü ve 4 askerin Kürt grupların saldırısı sonucunda öldüğü belirtilirken, Halep'e bağlı Koban'da eylemcilerin baskınlar düzenlediği ve polisin müdahalesi sonucunda çok sayıda eylemcinin yaralandığı öğrenildi. 
     Ayrıca Rasulayn kasabasında tekrar silah seslerinin duyulduğu bildirildi. Kentte 10 dakika önce silah sesleri duyulmaya başlandı. Silah seslerinin başlamasından sonra kasabanın telefonlarının da kesildiği ve haberleşme sağlanamadığı bildirildi. 
     Rasulayn'da dün meydana gelen olaylarda da 2 dükkanın yakıldığını 10 dükkanın ise yağmalandığı öğrenildi. 
     Öte yandan, durumun yatıştırılması için Şam'dan gönderilen yetkililerin Kürt nüfusun ileri gelenleriyle görüşmeler yaptığı ve sokağa çıkma yasağının bu sabah kaldırıldığı da kaydedildi. 
     
     TALAL-ABYAD'DA YAŞAM NORMALE DÖNÜYOR 

     Akçakale 2. Sınıf Gümrük Kapısı'ndan ziyaret amaçlı geçişlerin yaptığı belirtildi. 
     Yetkililer, Suriye'nin Kamışlı İlçesi'nde yaşanan gerginliğin Akçakale sınırının diğer yanındaki Talal-Abyad İlçesi'nde hissedilmediğini belirttiler. 
     Şanlıurfa'nın Akçakale İlçesi'nde yaşayan İsa Toktimur, Rakka'nın Talal-Abyad kentinde yaşayan amcasının çocuklarıyla telefonla görüştüğünü ve bu kentte durumun yavaş yavaş normale döndüğünü öğrendiğini söyledi. 
     Toktimur, daha çok Arap nüfusun yaşadığı kentte, halkın gelişmeleri tedirginlikle izlediğini ve kapalı olan işyerlerinin açılmaya başladığını öğrendiğini ifade etti. 
     
     HASEKİ'DE DURUM NORMALE DÖNDÜ 

     Suriye'de hafta sonunu kana bulayan olayların ardından Haseki'de durumun normal olduğu, esnafın dükkanlarını açtığı bildirildi. 
     AFP haberinde, kamu binalarının etrafında terörle mücadele ekiplerinin konuşlandırıldığı, sokağa çıkanların sayısının az olduğu belirtildi. 
     Kent girişlerinde kimlik kontrollerinin yapılmadığı kaydedilen haberde, askeri barikatların da bulunmadığını, okulların bugün kapılarını açtığı bildirildi. 
     Habere göre, bahçelerde ve parklarda toplanan Müslüman ve Hıristiyan din adamları ''ulusal birlik'' çağrısı yapıyor ve ''dış kaynakları ayaklanma kışkırtmalarına'' karşı çıkılmasını istiyor. 
     Durumun dünden beri sakinleşmeye başladığı Kamışlı'da da sükunetin hakim olduğu ve düzenin sağlandığı, hem Kamışlı, hem de Haseki'de güvenlik güçlerinin konuşlandırıldığı civar köylerde önlemlerin alındığı ve sıkıntı yaratanların gözaltına alındığı belirtildi. 
     Suriye'deki Kürtler de, polisin yüzden fazla kişiyi gözaltına aldığını belirtirken, bölgenin eski milletvekillerinden Abdülhamid Derviş, 19 Kürt'ün öldüğünü, aralarından güvenlik güçlerinin de yer aldığı 150 kadar kişinin yaralandığını söyledi. 
     Suriye'de 12 Mart'ta Arap ve Kürt futbol takımları arasında oynanan futbol maçı sırasındaki kavgada ölenlerin cenazesinde çıkan olaylar büyümüştü. Kürtlerin hükümet karşıtı sloganlar atması, dükkan ve hükümet binalarına saldırması ve gümrük dairesini ateşe vermesi üzerine polis havaya ateş açarak olaylara müdahale etmişti. 
     
</TEXT>
</DOC>
