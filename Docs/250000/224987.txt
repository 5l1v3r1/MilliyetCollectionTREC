<DOC>
<DOCNO> 224987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/guncel/gun05.html </URL>
<DATE> 2004/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağmaya 'dur' 
</HEADLINE>
<TEXT>

   Bodrum'da geçen yıl yanan ormanlık alana yapılan 8 ev yıkıldı, 54 bina hakkında ise tutanak tutuldu 
      YAŞAR ANTER Muğla DHA 
   
   Muğla'da, seçim öncesi yapılan denetimlerde, ormanlık alana inşa edilen 60'ı aşkın kaçak villa ve gecekondu saptandı. Yasal işlem başlatılan binalardan sekizi yıkıldı. 
   Milas Orman İşletme Müdürlüğü, orman arazilerine seçim öncesi yapılan binaları belirlemek için iki helikopter, 12 motosiklet, 16 kamyonet ve 40'tan fazla orman işçisiyle operasyon başlattı. Geçen yıl yanan ormanlık alanların bulunduğu Bodrum'un Gökçeler Dağı ile Yokuşbaşı Mahallesi'nde, bazıları son 10 günde yapılmış, bir bölümü de 15 yıldır kullanılan, elektriği, suyu, uydu anteni olan gecekondu ve villalara rastlandı. Kaymakamlığın talimatıyla Gökçeler'de biri villa olmak üzere üç ev ve beş gecekondu yıkıldı.Çökertme, Mazı, Kesebük, Güvercinlik'te, İasos, Güllük, Didim - Akbük çevresindeki 54 bina için de tutanak tutularak suç duyurusunda bulunuldu. 
   
   
</TEXT>
</DOC>
