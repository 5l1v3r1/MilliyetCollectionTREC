<DOC>
<DOCNO> 204408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/sonspo13.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzik Beşiktaş-Chelsea maçının raporları çok kötü 
</HEADLINE>
<TEXT>

     UEFA As Başkanı Şenes Erzik, Beşiktaş'ın UEFA'nın aldığı karar doğrultusunda Almanya'da yaptığı Şampiyonlar Ligi'ndeki Chelsea maçında çıkan olaylarla ilgili hakem ve gözlemci raporlarının çok kötü olduğunu söyledi. 
     Erzik, Türkiye'de yaşanan olaylar nedeniyle Galatarasay ve Beşiktaş'ın Şampiyonlar Ligi maçlarının yurt dışında oynanmasına değinerek, şöyle konuştu 
     ''Bu maçların Türkiye dışında oynanma kararı sadece Şampiyonlar Ligi için geçerliydi. Yeniden bir durum değerlendirmesi yapılacak. Umarım o zamana kadar Türkiye'de önemli bir terör olayı olmaz. Şubat ayında yapılacak maçlar için ocak ayında karar alınacak. Ayrıca İsrail takımlarının maçları Türkiye'de oynaması yönündeki karar da aylık UEFA toplantısında belirlenecek. Ancak Beşiktaş, Galatasaray, Gaziantepspor ve Gençlerbirliği'nin maçlarını Türkiye dışında oynaması şu an için gündemde değil.'' 

     
</TEXT>
</DOC>
