<DOC>
<DOCNO> 238962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/spor/spo15.html </URL>
<DATE> 2004/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Yeni yasa imzada 

FUTBOL Federasyonu'nda kulüp temsilcilerinin sayısını arttıran Yasa Tasarısı'nı Bakanlar Kurulu'nda imzaya açıldı. Hükümet Sözcüsü ve Adalet Bakanı Cemil Çiçek, tasarıyla kuralların dünyadaki gelişmelerle uyumlu hale getirilmesini, hem de başlangıçtan beri yasanın aksayan yönlerinin giderilmesini istediklerini söyledi. Çiçek, futbolun altyapısını oluşturan kulüplerin Genel Kurul'da temsil imkanı ve oy oranlarının artırılmasının hedeflendiğini ve Tahkim Kurulu üyelerinin önemli bir kısmının bundan böyle Danıştay ve Yargıtay başkanlıklarınca belirlenmesi gibi yeni bir düzenlemeye gidildiğini bildirdi. 

Saldırgan yakalandı 

DENİZLİSPOR - Fenerbahçe maçından sonra CHP Denizli Milletvekili Haşim Oral'ın saldırıya uğraması ve çıkan diğer olaylarla ilgili soruşturma sürüyor. Saldırının sorumlusu olarak aranan Orhan Kaya yakalanarak gözaltına alındı. Oral, "Otomobilimin ön camını kırdılar. Bir tanesi 'bıçak yok mu, sokun' diye bağırdı" açıklamasını yaptı. 

Tahkim'den yanıt 

FUTBOL Federasyonu Tahkim Kurulu Başkanı Türker Arslan, Devlet Bakanı ve Başbakan Yardımcısı Mehmet Ali Şahin'in kendileri hakkındaki açıklamalarına bugün yanıt verecek. Basın toplantısı, Futbol Federasyonu'nun Levent'teki merkezinde saat 12.30'da başlayacak. 

127 şanslı Türk 

OLİMPİYAT Meşalesi'ni Türkiye adına taşıyacak 127 kişi, bugün Olimpiyatevi'nde düzenlenecek toplantıyla açıklanacak. Türkiye Milli Olimpiyat Komitesi'nin ev sahipliğinde Coca - Cola ve Samsung Electronics'in sponsorluğunda İstanbul'da yapılacak 2004 Atina Olimpiyat Meşalesi Koşusu'na katılacak isimler arasında ünlü isimler ve milli sporcular da bulunuyor. 

Seedorf, İstanbul'da 

İTALYAN'IN Milan takımında forma giyen Clarence Seedorf, "Dream Card"ın tanıtımı için İstanbul'a geldi. Inter'de birlikte oynadığı Hakan Şükür ile çok yakın arkadaş olduğunu belirten Seedorf, Van Hooijdonk ile de İstanbul'da görüşmek istediğini söyledi. Hollandalı futbolcu, "Türk futbolu teknik olarak üst düzeyde" dedi. 

'Birkaç fikir birkaç hata' 

PARMA'YI 1-0 yenip, Şampiyonlar Ligi'ne katılıp katılmayacağını son maça bırakan Inter'de forma giyen futbolcumuz Emre Belözoğlu, İtalyan basınından 10 üzerinden 6 puan aldı. La Gazzetta dello Sport, Emre için, "Yaptığı en önemli iş Barone'yi engellemek oldu" derken, Corriere dello Sport gazetesi ise "Emre'den birkaç harika fikir, birkaç hata" yorumunu yaptı. 

Minikler sahada 

MEB - Petit Danino Kupası Küçükler Futbol Turnuvası'nın final grubu maçları, bugün İstanbul'da başlıyor. 4 gün sürecek mücadele sonunda belirlenecek karma takım, eylül ayında Fransa'da yapılacak 5. Danone Uluslar Kupası'nda Türkiye'yi temsil edecek. 


</TEXT>
</DOC>
