<DOC>
<DOCNO> 243702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/guncel/gun03.html </URL>
<DATE> 2004/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Folklorcular 20 yıl sonra türbana girdi 
</HEADLINE>
<TEXT>


CEM BAKIRCI Erzurum DHA 

Erzurum folkloruyla ilgili 5 kitabı bulunan Halk Oyunları Halk Türküleri Derneği Başkanı Sebahattin Bulut, "Erzurumlu kadın folklorcular son 20 yılda çağdaşlıktan uzaklaşıp türbana girdi. Folkloru yozlaştırdılar" dedi. Tartışma, Erzurum'da Halk Eğitim, Tatbikat İlköğretim Okulu ve Anadolu Kız Meslek Lisesi öğrencilerinden oluşan 30 kişilik kadın bar ekibinin türbanlı olduğu gerekçesiyle 19 Mayıs törenlerine alınmamasıyla başladı. Bulut, halkevlerinin kapanmasıyla 1954'te folklor çalışmalarının dernekler bünyesine geçmesiyle kıyafetlerde yozlaşmalar başladığını söyledi. Bulut, "Herkes bildiği gibi baş bağlıyor, bazıları rahibeye dönüyor. Şeriat türü bağlamalar bile ortaya çıkıyor. Başa örtülen oyalı yazma tesettür değil, bir aksesuvardır. Bu tür yaklaşımlar Cumhuriyet Türkiyesi'ne yakışmaz" dedi. Kız Meslek Lisesi Müdürü Selma Dervişoğlu, "Kesinlikle art niyet yok. Sorumluluk kurs öğretmenlerinin" diye konuştu. 


</TEXT>
</DOC>
