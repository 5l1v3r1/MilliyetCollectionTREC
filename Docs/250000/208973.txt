<DOC>
<DOCNO> 208973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/spor/aspo.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
GİZLİ TEHDİT 
</HEADLINE>
<TEXT>

   Galatasaray'da Mayıs'a kadar ödenmesi gereken 23 milyon dolarlık borç, geleceğe yönelik planları tehlikeye attı. Cim - Bom'daki bu ciddi sorun hem kongreyi, hem de transferi olumsuz etkileyecek 
      HALİL ÖZER 

   
   Tablo karanlık 
   HEM sportif, hem de ekonomik anlamda düzelme çabaları içinde olan Galatasaray'da önümüzdeki beş ayın tablosu bir hayli karanlık görünüyor. Bu sezon yaşanan tarihi başarısızlığı 100. yılda telafi etme planları yapan Sarı - Kırmızılı kulüp parasal problemlerini aşmakta zorlanıyor. Mayıs ayına kadar 23 milyon dolar borç ödemesi bulunan Cim - Bom'un bu ağır yükü hem kongreyi, hem de transfer çalışmalarını doğrudan etkileyecek. 
   
   Kimse yanaşmıyor 
   BANKA ödemeleri ve futbolcuların transfer taksitlerinden oluşan bu paranın bulunması için arayışlara giren yönetim tek umudunu gelecek yeni krediye bağladı. Yaklaşan genel kurul öncesi kimsenin başkan adaylığına yanaşmaması da ekonomik çöküntüden kaynaklanıyor. Yeni seçilecek yönetimin de 100. yıl öncesi transfer çalışmalarında pek eli açık davranamayacağı ve Fatih Terim'i yine sıkıntılı günlerin bekleyeceği ifade edildi. 
   
   
</TEXT>
</DOC>
