<DOC>
<DOCNO> 208392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sonspo17.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Barcelona Kulübü Başkanı açıkladı Rijkaard seneye de bizimle 
</HEADLINE>
<TEXT>

     İspanya'nın ünlü kulüplerinden FC Barcelona'nın kulüp başkanı Joan Laporta, takımın teknik direktörü Frank Rijkaard'la ilgili, ''Takımın geçmişteki durumuna bakılmaksızın, Rijkaard gelecek sezon da bizimle birlikte olacak'' dedi. 
     Laporta bugün Barcelona TV'ye yaptığı açıklamada, Hollandalı çalıştırıcının, bu sezon istenen başarıyı yakalayamamasına rağmen, yeterli derecede oy alarak, gelecek sezon da Barcelona'yı çalıştıracağını söyledi. 
     Son 4 yılda tatmin edici bir başarı elde edemeyen İspanyol kulübü, Birinci Futbol Ligi'nde bulunan 20 takım arasında 16 puanla 7. sırada yer alıyor ve ligdeki son 8 maçından yalnızca ikisini kazanabildi. 
     Laporta, Barcelona TV'ye yaptığı konuşmada, ''Şu anki durumumuz çok iyi olmasa da Frank bizimle devam edecek, çünkü biz ona inanıyoruz. O en iyisi ve çok kabiliyetli bir teknik direktör'' dedi. 
     Geçen Haziran ayında Laporta'nın açık farkla rakiplerini geçerek başkan seçilmesinden hemen sonra göreve başlayan Rijkaard, 2000 yılında Hollanda Milli Takımı'yla Avrupa Şampiyonası yarı finallerine katılmıştı. 
     Bu arada FC Barcelona'nın, Juventus'ta top koşturan Hollandalı orta alan oyuncusu Edgar Davids'i transfer ettiği bildirildi. 
     
</TEXT>
</DOC>
