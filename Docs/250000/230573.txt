<DOC>
<DOCNO> 230573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sondun18.html </URL>
<DATE> 2004/04/12/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Afganistan'da Taliban 3 bölgeyi ele geçirdi 
</HEADLINE>
<TEXT>

     Afganistan'da Taliban güçleri, üst düzey bir istihbarat şefi ile korumalarını öldürdüklerini, 3 bölgeyi ele geçirdiklerini öne sürdü. 
     Taliban sözcüsü Abdüllatif Hakimi, Taliban güçlerinin Uruzgan eyaleti istihbarat şefi Abdullah'ı öldürdüklerini, diğer Afgan yetkililerle Amerikan ordusuna yönelik saldırıları artırmayı planladıklarını söyledi. 
     Hakimi, Abdullah ile korumalarının kendileriyle işbirliği yapmadıkları için öldürüldüğünü, ancak cesetlerini Uruzganlı yetkililer bir Taliban'a ait cesedi kendilerine vermedikçe teslim etmeyeceklerini kaydetti. 
     Amerikan askerlerine ve Afganlı yetkililere saldırılarını artırmayı planladıklarını belirten Hakimi, öncelikli hedeflerinin de valiler ve diğer eyalet yetkilileri olacağını söyledi. 
     Abdullah, perşembe günü 2 korumasıyla birlikte Tirin Kot'taki evinin yakınlarından kaçırılmıştı. Uruzganlı yetkililerse şu ana kadar yalnızca Abdullah'ın kaçırıldığını doğruladılar, ölümüne ilişkin henüz bilgi vermediler. 
     Taliban sözcüsü Hakimi, ayrıca Taliban savaşçıların dün Pakistan sınırındaki Paktia eyaletinde 3 bölgeyi savaşsız ele geçirdiğini öne sürdü. Paktia polis şefi Muhammed Rahim Ali Hel ise, Taliban'ın bu iddiasını yalanladı. 
     
</TEXT>
</DOC>
