<DOC>
<DOCNO> 209253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/yazar/sazak.html </URL>
<DATE> 2004/01/17/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Yargıya neşter 
</HEADLINE>
<TEXT>

   
   Yargıda rüşvet ağı kuran 'müjdeci' çetesiyle ilgili soruşturmayı yürüten Ankara DGM Savcısı Ömer Süha Aldan'ın sözleri çarpıcıdır 
   'Ben bu soruşturmayı, gece gündüz demeden çalışan, hafta sonları koltuğunda torbalarla evine dosya götürüp çalışan, ayın sonunu zor getiren dürüst meslektaşlarım adına yürütüyorum.' 
   Savcı Aldan, kendi meslektaşlarını da hedef alma pahasına zor bir görevi üstlenmiş durumda "Belki bu operasyonla çok sıkıntı yaşayacağım. Çalıştığı kuruma, meslektaşlarına ihanet etti diyecekler ama çuvaldızı başkasına batırırken iğneyi kendimize batırmamız gerekir. Ortada dönen ve devletin zarara uğradığı paraları söylesem dudaklarınız uçuklar. Yazık değil mi Bu operasyonu başlatırken amacım yargıyı yıpratmak değil, yargıdaki çürük elmaların ayıklanmasını sağlamaktır. Belki bu tür duyumlar ve dedikodular vardı ancak ilk kez somut delillerle organizasyonun içine girdik." 
   Yargı hiç kuşkusuz Türkiye'nin en saygın meslek alanlarından biri. TBMM geçen dönemde Çankaya'ya Anayasa Mahkemesi eski Başkanı'nı seçti. Cumhurbaşkanı Sezer, saygın bir hukuk adamı. 
   Türkiye'nin yolsuzluklar liginde küme düştüğü 1990'larda, 'temiz eller' operasyonu öne çıktığında İtalya'daki 'Di Pietro' benzeri, bakanları, başbakanları adalet önüne çıkaran savcılara özlem duyulurdu. Ne yazık ki geçen on yılda toplumun beklentisine uygun sınav verilemedi. Rant peşindeki siyaset düzeni, dosyaları hasır altı etmeyi, 'dokunulmazlık' zırhına sarılıp Yüce Divan'dan kurtulmayı başardı. Bankalardan milyarlarca dolar hortumlandı. 
   'Adalete neşter' operasyonu gösteriyor ki siyaset, ticaret, medya üçgenindeki etik çözülme, yargıya da bulaşmış. 
   'Yargının, vicdan ile cüzdan arasına sıkıştığı' gerçeğinin Yargıtay eski başkanlarından Mehmet Uygun tarafından 1998'de dile getirildiğini unutmayalım. Bu söylem pratikte 'avukat tutma hakim tut ' şeklinde anlaşılmaktadır. 
   Elbette dürüst yargı mensuplarının tümünü, 'mesleğini paraya tahvil eden', rüşvet çetelerinin Yargıtay'daki uzantısı haline dönüşen kişilerin varlığından hareketle suçlamak 'yargısız infaz' olur. 
   Yargıtay Başkanı Eraslan Özkaya'nın yaklaşımı doğrudur 
   'Etik kurallara aykırı davrananlar olabilir. Bunları ayıklarız.' 
   Ankara DGM Savcısı Ömer Suha Aldan'ın soruşturması sonunda hazırlanacak iddianame ve yargılama süreci sonunda Yargıtay'daki kimi daire başkanlarını da hedef alan bir çetenin varlığı kesinleşirse adalet dağıtanlar da 'Kral çıplak' diyebilmelidir. 
   Bavul dolusu paralar saçarak yargıyı da 'rüşvet çarkı'nın parçası haline getirenler, buna ortam hazırlayanlar da temizlenmelidir. 
   Akçalı konularda dokunulmazlığa Meclis tüm meslek kollarında son vermelidir 
   
      
   
</TEXT>
</DOC>
