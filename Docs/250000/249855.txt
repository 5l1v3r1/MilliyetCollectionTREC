<DOC>
<DOCNO> 249855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/spor/spo02.html </URL>
<DATE> 2004/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener hız kesmiyor 
</HEADLINE>
<TEXT>


Sarı - Lacivertliler, Alex'ten sonra dün de Önder Turacı ile dört yıllık sözleşme imzaladı. Gurbetçi oyuncu, Daum'un vazgeçemeyeceği oyunculardan birisi olacağını iddia etti 

YUSUF DURSUN 


Tören düzenlendi 
FENERBAHÇE, gurbetçi futbolcu Önder Turacı ile dört yıllık sözleşme imzaladı. Kulüp binasında düzenlenen imza törenine Asbaşkanlar Mahmut Uslu ve Hakan Bilal Kutlualp katıldı. Uslu, 23 yaşındaki Önder'in ailesinin artık Fenerbahçe olduğunu, genç futbolcunun Avrupa'da başarıyı yakalayacak kadroda yer alacağını belirtti, bir yabancı daha transfer etmek için çalışmaların sürdüğünü kaydetti. 

'Polemik istemiyoruz' 
MAHMUT Uslu, Önder Turacı konusunda Galatasaray ile polemiğe girmek istemediklerini tekrarladı, "Ancak, Gürsoy'un Başkan Aziz Yıldırım konusunda söylediği sözler doğruysa hukuki girişimleri yaparız. Fenerbahçe Kulübü Başkanı ve yöneticisi sözlerinde her zaman durur" dedi. Önder Turacı çok çalışarak Teknik Direktör Daum'un vazgeçemeyeceği isimlerden birisi olacağını söyledi. 

'Galatasaray bizi oyaladı' 

BELÇİKA'NIN Standart Liege takımından transfer edilen Önder Turacı'nın annesi Olcan Turacı, "Biz Galatasaray'la 1.5 ay önce ön protokol imzaladık. Ancak bonservis konusunu çözemediler" dedi. Turacı, "Günlerce yanıt bekledik. Ergun Gürsoy'un oğlu Ali Gürsoy'u işin uzamaması için aradık, ancak ses - seda çıkmadı. Hakan Bilal Kutlualp, devreye girdikten iki gün sonra hem bonservis sorununu çözdü, hem de bizimle parasal konularda anlaştı" dedi. 

Rüştü'ye kapı açık 

ASBAŞKAN Mahmut Uslu, kaleci Rüştü'nün Avrupa'da başarılı olmasını istediklerini ancak istemesi halinde geri dönebileceğini söyledi. Uslu, "Biz onun Barcelona'da kalıp Türkiye'yi en iyi şekilde temsil etmesinden yanayız. Ancak burası da onun evi. Eğer kulübünde bir sorunu varsa 'Ben gelmek istiyorum' diyecek. Ona Fenerbahçe'nin kapısı her zaman açık" ifadelerini kullandı. 

Nihat Kahveci el yaktı 

Gizli çalışma 
YÖNETİMİN, Real Sociedad formasını giyen milli oyuncu Nihat Kahveci konusunda gizli bir çalışma yürüttüğü öğrenildi. İspanyol kulübünün yeni sezonda mali sorunlar nedeniyle elinden çıkarmayı düşündüğü yıldız futbolcu için 12 milyon dolar istemesi Fenerbahçe'nin geri adım atmasına neden oldu. Nihat da yaptığı açıklamada resmi bir teklif almadığını, Türkiye'ye dönmeyi ise düşünmediğini belirtti. 

Tazminat sorunu 
BEŞİKTAŞ Kulübü'nün eski başkanı Serdar Bilgili, Nihat'ın Real Sociedad'a satışında yapılan sözleşmede özel maddeler bulunduğuna dikkat çekti, "Bu oyuncu Türkiye'de Beşiktaş'tan başka kulübe gidemez. Aksi halde büyük bir tazminat sorunu ortaya çıkar" dedi. Sarı - Lacivertli yönetimin buna rağmen Nihat'ı transfer etmek için çalışmalarını sürdürdüğü, Sociedad ile temasa geçildiği kaydedildi. 



</TEXT>
</DOC>
