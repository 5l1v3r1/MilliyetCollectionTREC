<DOC>
<DOCNO> 219845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sontur10.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP İvrindi adayı, seçimlere katılamayacak... 
</HEADLINE>
<TEXT>

     Balıkesir'in İvrindi İlçe Belediye Başkanı ve ANAP Belediye Başkan adayı Selahattin Akgedik'in, ''MHP'den istifa etmeden ANAP'tan aday olması nedeniyle'' adaylığı düştü. 
     AA muhabirinin aldığı bilgiye göre, MHP adına önceki yerel seçimlere katılan ve belediye başkanı seçilen Selahattin Akgedik'in, 28 Mart'ta yapılacak yerel seçimlerde ANAP'tan aday olması üzerine MHP İlçe yönetimi, İlçe Seçim Kurulu'na Akgedik hakkında ''MHP'den istifa etmeden ANAP'tan aday olduğu'' yönünde itirazda bulundu. 
     İlçe Seçim Kurulu da MHP'den ''resmen'' istifa etmediği belirlenen Selahattin Akgedik'in ANAP adına belediye başkan adayı olamayacağına karar verdi. 
     Akgedik, kararı saygıyla karşıladığını belirterek, ''Aday olmadan çok önce MHP'den istifa etmiştim, ancak istifa dilekçemi noter kanalıyla göndermediğim için bunlar başıma geldi'' dedi. 
     ANAP İl Başkanı Cenk Tunçsiper ise İvrindi İlçesi'nde yeni bir aday belirleyeceklerini söyledi. 
     
</TEXT>
</DOC>
