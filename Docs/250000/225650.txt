<DOC>
<DOCNO> 225650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/ekonomi/aeko.html </URL>
<DATE> 2004/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kardeşler bir araya gelip güçbirliği yapar...SA 
</HEADLINE>
<TEXT>

   30 bin kişilik Sabancı Holding'den ayrılan Ali Sabancı, şimdi ablasıyla birlikte 350 kişilik Esas Holding'de. Kendini özgür hissediyor. Bir gün geri dönüp dönmeyeceği ise belli değil 
      Şule Yücebıyık 
   
   Haber, bir ay önce iş dünyasının gündemine bomba gibi düştü. Sabancı Holding Strateji ve İş Geliştirme Grup Başkanı Ali Sabancı, görevinden istifa etmişti. Holdingin 'geleceği' olarak görülen Ali Sabancı'nın istifası, 'aile içi anlaşmazlık, bölünme' gibi dedikoduları beraberinde getirdi. 'Ali Sabancı'nın holdingin yeni CEO'su Celal Metin'le anlaşamadığı için istifa ettiği' gibi spekülasyonlar üretildi. 
   Sabancı Holding'deki görevinden ayrıldıktan kısa bir süre sonra ablası Emine Kamışlı'nın yönettiği, risk sermayesi alanında faaliyet gösteren Esas Holding'e geçen Ali Sabancı, istifasının perde arkasını Milliyet'e anlattı. İstifa kararının hiç kimseye ve hiçbir olaya dayanmadığını vurgulayan Ali Sabancı şöyle konuştu 
   "Sabancı'dan ayrılmak cesaretle verilmiş bir karardı. Ama asla fevri değildi. İnsanlara ani bir karar gibi geldi ve asılsız spekülasyonlar üretildi. Aslında arkasında çok daha basit nedenler var. 35 yaşında bir insan olarak, profesyonelce bir karar aldım. Ne bir insana, ne de bir olaya dayalı olmaksızın, üç dört aylık bir muhasebenin sonunda aldığım bir karardır." 
   
   'Yarın ne olur belli olmaz' 
   'Artık farklı birşeyler yapmak' isteği ile ayrıldığını belirten Ali Sabancı, "Sabancı'da da kendimce iyi şeyler yaptığıma inanıyorum. Patronlarım takdir eder ya da etmez. Ama önemli işler yaptım" diye konuştu. Ali Sabancı, Sabancı Holding'e geri dönmesinin söz konusu olup olmadığı konusundaki sorumuzu ise "Hayatta bazı kararları verirken tüm seçenekleri düşünmek, kati şeyler söylememek lazım. Yarın koşulların ne olacağını kimse bilemez" diye yanıtladı. 
   Ali Sabancı, Esas Holding'i basından tanıdığını, ancak işin içine girince çok heyecanlandığını belirtiyor "Esas Holding'e 17 Mart'ta resmen başladım. Şu ana kadar herhangi birşey kattığımı söyleyemem, portföyü tanımakla meşgulum. Son iki üç yılda çok heyecan veren işler yapıldığını görüyorsunuz. Esas Holding'i gazetelerden tanıyordum. Sabancı Holding'deki görevim başka projelerle ilgilenmemi engelliyordu. Çünkü profesyonel kariyerim oradaydı. Şimdi farklı düşünüyorum" dedi. 
   Sabancı'nın Esas'la ilgili ilk izlenimleri ise şöyle "Burada 'vay be' dediğiniz işler çıkabilir. Bir kaç sene sonra 'bu arkadaşlar bu sektörlerin iyi farkına varmış' diyeceksiniz." 
   
   Bakışarak karar alıyoruz    30 bin kişilik Sabancı Holding'deki görevinden sonra, 350 kişilik Esas Holding'in kendisine 'çok farklı' geldiğini belirten Ali Sabancı, şunları söyledi "Bürokrasinin az olması benim için çok yeni. Hızlı karar alma reflekslerimi geliştirmem lazım. Sabancı'dan sonra kendimi 360 derece esnek düşünebilecek kadar özgür hissediyorum. Son derece uyumlu bir ekibiz. Emine Hanım'la neredeyse göz göze bakarak karar alıyoruz." 
   
   Parası olanın riski çoğaldı    Sabancı, Türkiye'nin çok farklı bir ekonomik dinamiğe kavuştuğuna inanıyor. Bu yeni yapıda, Esas Holding gibi risk sermayesi şirketlerinin önemli bir rol üstlendiği kanısında olan Sabancı şöyle konuştu "Bundan üç dört sene önce, nakit parası olan insana imrenirdiniz çünkü faizler yüksekti. Artık yatırımı olmayan büyük risk taşıyor. Böyle bir ortamda az yatırımda, fazla parada kalmanın büyük risk taşıdığını düşünüyorum." 
   
   'Ali, heyecan getirdi'    Esas Holding Yönetim Kurulu Başkanı Emine Kamışlı, kardeşi Ali Sabancı'nın kendilerine katılmasından çok mutluluk duyduğunu ifade ederek "Yeni bir heyecan geldi. Güçbirliği oldu" dedi. 1'inci Organik Gıda Fuarı'nda ortağı oldukları City Farm'ın standını ziyaret eden Kamışlı, Esas Holding'i 3 yılda 25 milyon dolar cirolu, 7 şirketi olan, 350 çalışanlı bir yapıya kavuşturduklarını belirterek "Önümüz çok açık" dedi. Türkiye'de yeni, potansiyeli olan, heyecanı fazla olan şirketlere yatırım yapmak istediklerini ifade eden Kamışlı, şunları söyledi 
   "Sanayi kültürü olan bir aileden geldiğimiz için sermaye yatırmayı da, beklemeyi de biliriz. Yeter ki projeye inanalım. Yatırım yaparken, Sabancı Holding'in olmadığı alanları tercih ediyoruz. Sabancı şirketlerinde aktiflerimiz var. Neden tüm yumurtaları aynı sepete koyalım ki Vizyon gördüğümüz sektöre gözü kapalı gireriz. Sabancı'ya rakip olma gibi bir iddiamız olamaz. Yapacak çok farklı işler var." 
   
   
</TEXT>
</DOC>
