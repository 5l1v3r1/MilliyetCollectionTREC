<DOC>
<DOCNO> 223893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/ekonomi/eko02.html </URL>
<DATE> 2004/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Garanti'nin yoncası yatırımcısını uçurdu 
</HEADLINE>
<TEXT>

   Garanti'nin Intesa ile birleşmesinde iştiraklerin de yer alması, halka açık iştirak hisselerini coşturdu 
   ORHAN TEKEOĞLU 
   
   Garanti Bankası'nın, İtalyan devi Banca Intesa ile 2001 Eylül ayında direkten dönen evliliği yeniden gündeme gelince, banka ve iştirak hisseleri durgun borsanın en hareketli hisseleri oldu. 
   Garanti Bankası'nın 11 Eylül 2001 saldırılarının birkaç gün öncesinde anlaşmak üzere olduğu, ancak daha sonra bunu askıya alan Banca Intesa'nın, Garanti ile ortaklık görüşmelerine yeniden başlayacağını açıklaması, Garanti ve iştiraklerinin hızla prim yapmasına neden oldu. Evlilikle ilgili beklentilerin satın alındığı 5 Mart'tan itibaren hisselerde başlayan yukarı yönde hızlı yükseliş, durgun borsada dikkatleri üzerine çekti. En hareketli hisselerden Garanti YO son iki haftada yüzde 102.38 prim yaptı. Garanti GMYO aynı sürede yüzde 67.93, Garanti Factoring yüzde 46.70 prim yaptı. 
   
   K r satışları geldi 
   Dün, gün içinde borsanın en yüksek oranda prim yapan hisselerinden Garanti YO, 9.750 liraya kadar çıktı. Buradan gelen satışlarla günü yüzde 1.2'lik artışla 8.500 liradan kapattı. Yine gün içinde 2.350 liraya kadar çıkan Garanti GYO hisseleri de hızlı satışla 2.200 liraya indi. Son bir yılda İMKB-100 Endeksi yüzde 101.47 artarken, Garanti YO yüzde 608.33, Garanti GYO yüzde 214.28, Garanti Bankası yüzde 205.63 ve Garanti Factoring de yüzde 127.90 oranında prim yaptı. 
   
   Borsadan kapanış rekoru    Borsa rekorunu ancak dört yıl sonra kırabildi. Bir süredir yatay seyir izleyen borsa, Kıbrıs sorununun çözümüne yönelik umutların önümüzdeki hafta başlayacak ve Türkiye ile Yunanistan'ın da katılacağı dörtlü görüşmelere taşınmasıyla hareketlendi. Yüzde 2.1 yükselen İMKB-100 Endeksi kapanış itibariyle tarihinde ilk kez 20.000 puanı aşarak 20.023 puandan kapandı. Endeks 17 Ocak 2000'de seans içinde 20.617 puana kadar yükselmişti. Dünkü işlem hacmi de 1.1 katrilyon lira oldu. 
   Devlet Bakanı Ali Babacan, İMKB'nin 20.000 puanı aşmasının, ülkede istikrarın sağlandığının en büyük ispatı olduğunu söyledi. Babacan, "Piyasalara güven aşıladığınız zaman iç ve dış sermaye patronları gelip yatırım yaparlar" dedi. 
   
   
</TEXT>
</DOC>
