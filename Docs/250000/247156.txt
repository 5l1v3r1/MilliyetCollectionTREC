<DOC>
<DOCNO> 247156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonsiy10.html </URL>
<DATE> 2004/06/11/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Kooperatifler Kanunu'na iptal istemi... 
</HEADLINE>
<TEXT>

     CHP, Kooperatifler Kanunu'nun ''kamu ve özel kişi tüzel kişileri amaçları bakımından ilgilendikleri kooperatiflerin kuruluşlarına yardımcı olabilir, önderlik edebilir ve ortak olabilirler'' hükmünün iptali için Anayasa Mahkemesi'ne başvurdu. 
     CHP Grup Başkanvekili Kemal Anadol, 110 milletvekillinin imzasını taşıyan başvuruyu, Anayasa Mahkemesi'ne verdi. Başvuruda, Anayasa'ya aykırılık gerekçesiyle hükmün iptali ve iptal davası sonuçlanıncaya kadar yürürlüğünün durdurulması istendi. 
     Anadol, başvuruyu yaptıktan sonra konuyla ilgili gazetecilere yaptığı açıklamada, Kooperatifler Yasası'nda yapılan değişiklikle, kooperatiflere tüzel kişilerin, ticari tüzel kişilerin, vakıfların ve vakıf şirketlerinin sınırsız bir şekilde ortak olmaları yönünde değişiklik yapıldığını kaydetti. Anayasa'nın 171. maddesinde, devletin kooperatifçiliği, tüketicileri koruyacağının hüküm altına alındığını anlatan Anadol, yapılan düzenlemenin bu maddeye aykırı olduğunu söyledi. 
     Tüzel kişilerin doğrudan ve sınırsız şekilde ortak olmasının kooperatifleri onların pazarlamacısı haline getirme tehlikesi doğurduğuna işaret eden Anadol, bunun da tüketiciyi zarara uğratacağını, ayrıca sermaye egemenliğine yol açacağını kaydetti. Anadol, ''Yapılan değişikliği, Anayasa'ya, kooperatifçiliğin amacına, tüketicinin haklarına aykırı buluyoruz. Bu doğrultuda davayı açtık'' dedi. 
     CHP olarak Anayasa Mahkemesi'nde açılan davaların büyük bölümünü kazandıklarını belirten Anadol, bir soru üzerine, bugüne kadar 24 dava açıldığını, 17'sinin sonuçlandığını, bunun da 16'sını kazandıklarını bildirdi. 
     ''Bundan memnun değiliz, keşke bu kadar dava açmasak'' diyen Anadol, TBMM'den doğru ve sağlıklı yasa çıkmasını istediklerini vurguladı. 
     Meclis oturumlarının maliyetinin yüksek olduğunu, giderlerinin ''saçı bitmedik yetimin hakkından oluşan'' bütçe tarafından karşılandığını belirten Anadol, şöyle konuştu 
     ''Her Meclis oturumunun maliyeti hesaplansa, mutlaka yüksek meblağlar ortaya çıkar. Parlamento'nun bunu çok iyi değerlendirmesi gerekir. Yasaların Sayın Cumhurbaşkanı'ndan, Anayasa Mahkemesi'nden geri dönmemesi gerekir. Anayasa Mahkemesi'nden ya da Cumhurbaşkanı'ndan geri dönen yasalar sözkonusu olunca, ortaya şu gerçek çıkıyor bu sonuç, o yapılan müzakareleri angaryaya dönüştürüyor. Meclis, angarya ile uğraşmış oluyor. Biz, CHP olarak çok düşünülerek, hesaplanarak, hukuka uygun hareket edilerek, Anayasa ve hukukun genel ilkelerine uygun yasa çıkarılması gerektiğine inanıyoruz.'' 
     
</TEXT>
</DOC>
