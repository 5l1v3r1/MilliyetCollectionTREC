<DOC>
<DOCNO> 200064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sontur08.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç Meclisteki kadın milletvekili sayısı artmalı... 
</HEADLINE>
<TEXT>

     TBMM Başkanı Bülent Arınç, Türk kadınına seçme ve seçilme hakkının verilişinin 69'uncu yıldönümünde yayınladığı mesajda, Meclisteki kadın milletvekili sayısının artırılması gerektiğini kaydetti. 
     Arınç mesajında, kadınların Türk tarihi boyunca sosyal hayatta saygın ve etkin bir konuma saip olduklarını belirtti. Seçme ve seçilme hakkının tanınmasıyla kadınların ailevi ve sosyal hayatın yanısıra siyasal alanda da yerini aldığına işaret eden Arınç, bu alanda yapılacak yeni düzenlemelerin cumhuriyetin ve demokratik rejimin güçlenmesini sağlayacağını kaydetti. Kadınların Türkiye'de birçok ülkeden önce seçme ve seçilme hakkı elde ettiğini anımsatan Arınç, "Bu nedenle Büyük Önder Atatürk'ü bir kez daha rahmet ve minnetle anıyorum" dedi. 
     Arınç, "Dünya parlamentolarında görev alan kadın parlamenterlerin sayıları dikkate alındığında, TBMM'deki kadın parlamenter sayısının düşüklüğaü ortadadır. Halen 24 olan kadın parlamenter sayısının, kadınlarımızın aktif siyasete katılmasının özendirilmesi ile daha da artırılması gerekmektedir" dedi. 
     
     "KADIN VE ERKEK ARASINDA ÖZEL VE KAMUSAL ALAN AYRIMI VAR" 
     Devlet Bakanı Güldal Akşit ise mesajında, kadınların dünyanın birçok ülkesinde, özellikle de siyasal partiler ve parlamentoda istenilen sayı ve etkinlikle temsil edilememesinin nedeninin toplum tarafından kadın ve erkek için bölünmüş özel ve kamusal alan ayrımı olduğunu belirtti. 
     Akşit şöyle devam etti 
     "Buna göre kadınlar ev içi, aile ve yakın çevresiyle sınırlı olan özel alanda yaşarken, erkek siyasal aktivitelerin de dahil olduğu kamusal alanda söz sahibidir. 
     Süregelen toplumsal güç paylaşımı veya rol dağılımı, kadınların ekonomik bağımlılığı, üstelik siyasal yaşamın erkeklerin davranış kalıplarına göre ve erkekler tarafından düzenlenmiş olması, aile görevleri ile mesleki faaliyetleri için ayırmak istedikleri zaman arasındaki çatışma, kadınların böyle bir mücadeleyi göze almalarını engellemektedir." Meclisteki kadın milletvekili sayısının düşük olduğuna dikkat çeken Akşit, 3 bin 216 belediye başkanından da sadece 20'sinin kadın olduğuna işaret etti. Akşit kadınların 
     siyasal yaşama katılmalarının ve karar almalarının demokrasinin ve kalkınmanın temel şartı olduğunu belirtti. 
     
</TEXT>
</DOC>
