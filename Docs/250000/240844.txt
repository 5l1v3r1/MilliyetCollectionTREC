<DOC>
<DOCNO> 240844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/siyaset/siy03.html </URL>
<DATE> 2004/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyasi sürece askerin etkisi sürüyor 
</HEADLINE>
<TEXT>


ABD'nin 2003-2004 insan hakları raporu açıklandı. Raporun Türkiye bölümünde, işkenceyle ilgili haberlerin de gelmeye devam ettiği yazıldı 


ABD yönetiminin 2003 - 2004 insan hakları raporunun Türkiye bölümünde, insan hakları alanında ilerlemeden söz edilirken, "siyasi süreç üzerinde asker etkisinin" sürdüğü ve işkence olaylarına ilişkin haberlerin gelmeye devam ettiği görüşü savunuldu. 
ABD Dışişleri Bakanlığı'nın "İnsan Hakları ve Demokrasiyi Destekleme ABD 2003 - 2004 Kayıtları" başlığıyla yayımlanan raporda, Başbakan Erdoğan hükümetinin bu sorunları giderecek bir dizi reformu kabul ettiği belirtilirken, özellikle MGK'nın yapısını sivil ağırlıklı olarak değiştiren reformlara dikkat çekildi. 
Türkiye'nin işkenceye karşı yasal önlemler, avukat ihtiyacının karşılanması, adil yargılanma ve ifade özgürlüğü konularında geniş bir reform paketini kabul ettiği, işkenceye karşı "sıfır tolerans" politikası izlediği vurgulanan raporda, reformların tamamen uygulanmadığı, ancak hükümetin 2004 sonu itibariyle uygulama kararlılığını ifade ettiği anlatıldı. 

Güvenlik güçlerine yardım 
Raporda, ABD'li yetkililerin, AB yetkilileriyle, Türkiye'nin Kopenhag kriterlerini yerine getirme çabaları hakkında temas halinde olduğu da ifade edildi. Hükümetin terörizm karşıtı faaliyetler için ABD ile bir "niyet memorandumu" imzaladığı ve Türk güvenlik güçlerinin kullanımı için 8.5 milyon dolar aktarıldığı belirtilen raporda, ABD Dışişleri Bakanlığı'nın Arı Hareketi ile işbirliği içinde Genç Siyasi Liderler Amerikan Konseyi adlı bir delegasyonun Türkiye'yi ziyaretine fon sağladığı kaydedildi. 
ABD Büyükelçiliği'nin, dinlerin özgürce ifade bulabilmesi ihtiyacının önemini vurguladığı da belirtilirken, "ABD, en üst düzeyde, hükümeti, Heybeliada'daki ekümenik ruhban okulunu yeniden açmaya çağırıyor" denildi. 


</TEXT>
</DOC>
