<DOC>
<DOCNO> 248949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sondun32.html </URL>
<DATE> 2004/06/18/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Yunanistan AB'nin Türkiye'ye gümrük baskısı başarımız 
</HEADLINE>
<TEXT>

     Yunanistan Dışişleri Bakan Yardımcısı Evripidis Stilyanidis, ''AB'nin zirve sonuç bildirisinde, Türkiye'ye Kıbrıs Rum Cumhuriyeti'ni gümrük birliği kapsamına alması çağrısında bulunmasının, Yunan dış politikasının başarısı olduğunu'' söyledi. 
     Stilyanidis, Atina Haber Ajansı'na ANA verdiği demeçte, Atina'nın izlediği politikanın, AB'nin Türkiye'ye Kıbrıs Rum Kesimi'ni tanıması ve Heybeliada Ruhban Okulu'nun açılması için baskı yapmasını sağlamaya yönelik olduğunu kaydetti. 
     Stilyanidis, ''AB'nin aldığı, gümrük birliği kapsamına Kıbrıs Rum Cumhuriyeti'nin alınması gerektiği yönündeki kararı, hükümetimizin izlediği bu politikanın başarısıdır'' diye konuştu. 
     ANA'nın, İslam Konferansı Örgütü İKÖ toplantısında, Batı Trakya Türklerinin uluslararası anlaşmalardan kaynaklanan haklarının ihlal edilmesinin gündeme gelişine ilişkin sorusuna, ''Söz konusu anlaşmalar tam olarak uygulanıyor, ihlal edilmeleri söz konusu değildir'' yanıtını veren Stilyanidis, Batı Trakya'nın ''açık bir demokratik toplum örneği olduğunu'' söyledi. 
     Stilyanidis, ''Uluslararası anlaşmaların ihlalinin söz konusu olmadığı her an kanıtlanabilir. İslam ülkeleriyle iyi ilişkilerimiz var. Biz iyi yolda olduğumuz kanısındayız ve bu tür açıklamalar bizi endişelendirmiyor'' dedi. 
     Türkiye'de ''yeni ve eski kurulu düzenler'' arasında bir mücadele olduğunu ve bu çerçevede herkesin ön plana çıkmak istediğini öne süren Stilyanidis, ''Biz Türkiye'nin dış politikasını bir bütün olarak algılamalıyız. Türk siyasi liderliğinin bugüne kadar izlediği tutum bizim için tatmin edicidir. Türkiye'yi Avrupa'ya doğru yönlendiren tüm ılımlı yaklaşımları destekliyoruz'' diye konuştu. 
     Türkiye'ye aralık ayında müzakere tarihi verilmesini, üye ülkelerin arasında en fazla Yunanistan'ın desteklediğini de söyleyen Stilyanidis, şöyle devam etti 
     ''Kuşkusuz Türkiye'nin reform süreci değerlendirilecektir. Türkiye'nin arzu ettiği yönde bir adım atılacağına inanıyorum. Bu adımın ne kadar büyük olacağı konusunda bir şey söyleyemem çünkü AB içinde bazı çevrelerin birtakım konulara ilişkin kaygıları var.'' 
     
</TEXT>
</DOC>
