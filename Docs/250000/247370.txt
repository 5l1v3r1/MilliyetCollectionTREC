<DOC>
<DOCNO> 247370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sonsiy12.html </URL>
<DATE> 2004/06/12/ </DATE>
<TIME> 20.05 </TIME>
<AUTHOR>  </AUTHOR>
<HEADLINE>
KKTC Başbakanı Talat istanbul'a geldi 
</HEADLINE>
<TEXT>

     KKTC Başbakanı Mehmet Ali Talat, referandumda çıkan yüzde 65'lik sonucun Meclis'e yansıması gerektiğini ifade ederek, ''Şu anda gelinen nokta öyle gösteriyor ki en sağlam alternatif bir erken seçim ve onun sonucunda ortaya çıkacak yeni koşullarda bir hükümet oluşturmaktır'' dedi. 
     Brüksel ve Strasbourg'daki temaslarını tamamlayarak İstanbul'a gelen Talat, Atatürk Havalimanı'nda yaptığı açıklamada, AB'nin merkezi Brüksel'deki temaslarının son derece olumlu geçtiğini söyledi. 
     Brüksel'de bir dizi teknik çalışmanın yanı sıra AB'nin genişlemeden sorumlu komiseri Günter Verheugen ile de görüştüğünü anlatan Talat, şöyle dedi 
     ''AB merkezindeki temaslar bizim açımızdan son derece önemliydi. AB ile yüz yüze görüşme döneminde referandumdan önce yoğun bir çalışma başlatmıştık. Bu çalışma referandumdan sonra sekteye uğradı. Yeniden başlayan bir sürecin ilk adımları bunlar. Bundan sonra AB, Kıbrıs'ın kuzeyinde bir ofis açacak. Hem AB'nin Kıbrıs Türklerine taahhüdü olan yardım paketinin kullanımı hem de diğer harmonizasyon adımlarının atılması bu ofis vasıtasıyla yürütülecek. Bunun hazırlıkları yapılıyor. Avrupa Parlamentosu'nun oluşumunun hemen arkasından önemli adımların atılması bekleniyor.'' Talat, AB ile ilişkileri üst düzeye çıkarıp sürdürme niyetinde olduklarını, aynı kararlılığı AB'de de gördüklerini söyledi. 
     Var olan zorlukları aşabilmek için KKTC olarak siyasi iradeleri, Kıbrıs Türk halkı olarak da hakları olduğunu anlatan Talat, ''Çünkü Kuzey Kıbrıs şu an AB toprağıdır. Sadece tek farkla, AB müktesebatı askıdadır. Kuzey Kıbrıs, Avrupa müktesebatının askıda olduğu, ancak yurttaşlarının AB yurttaşı olduğu bir bölge şu an'' dedi. 
     
     AİHM'DEKİ DAVALAR 
     Avrupa İnsan Hakları Mahkemesi AİHM Başkanı Luzius Wildhaber ve Avrupa Konseyi organlarıyla görüşmeler yaptığını da anlatan Talat, şöyle devam etti 
     ''Biliyorsunuz, AİHM taraflara cevaplanmak üzere sorular sordu. Bunların içerisinde en önemlisi 'referandumdan sonra Kıbrıs'taki durumdan, Kuzey Kıbrıs'tan Türkiye'nin sorumluluğu ne kadardır' sorusuydu. Bu soruya cevap alınırken gerçekleştirdiğimiz ziyaret bu bağlamda son derece önemliydi. AİHM ve diğer organlarına söz verdik. Dedik ki 'Kıbrıs'ın kuzeyinde insan hakkı ihlali artık bırakmayacağız. KKTC olarak insan hakkı ihlaliyle suçlanmayacak bir idare kuracağız.' Bunun için adımlar atmaya hazırız ve bır kısım adımları da attık.'' 
     
     ''KARPAZ'DA RUM OKULU AÇILACAK'' 
     Talat, bu kapsamda en başta Karpaz'da bir Rum okulu açılması konusunda karar verildiğini, yasal hazırlıkların yapıldığını ve gelecek ders yılında bu okulun faaliyete geçeceğini söyledi. 
     İkinci olarak, kayıp şahısların bulunmasıyla ilgili komisyonun etkin faaliyet yürütebilecek hale gelmesi için üzerlerine düşeni yapacaklarını kaydeden Talat, ''Bunun taahhüdünü de verdik. Böylece iki dikenli konu bizim açımızdan çözümlenmiş oldu. Sivillerin askeri mahkemelerde yargılanmasıyla ilgili mahkumiyet konusunda da özverili bir çalışma ortaya koyduk'' dedi. 
     KKTC'nin önünde Loizidu davasının dışında dikenli bir konu bulunmadığını belirten Talat, şunları kaydetti 
     ''Tüm bu davaların parametreleri değişti. Artık Kıbrıs'taki mülkiyet sorununun çözümü konusunda geçmiş durum yoktur. Biz Kıbrıs Türk tarafı olarak Annan Planı'nın mülkiyet rejimi uygulamasını kabul etmiştik. Rumlar bunu reddetti. Bundan sonra da aynı ölçüde, etkinlikte davalar açmaya devam edememeleri gerekir. Çünkü çözümü kendileri reddetti. Bunu anlattık, bu da geniş kabul görüyor, doğru bulunuyor.'' Talat, Avrupa Konseyi Genel Sekreteri ile yapılan görüşmede de Kıbrıs Türkleri'nin Avrupa Konseyi'nde temsiliyeti konusunu gündeme getirdiklerini belirterek, kendisine konunun Başkanlar Kurulu'nda değerlendirilmekte olduğunun söylendiğini kaydetti. 
     
     ERKEN SEÇİM EN İYİ ALTERNATİF 
     Gazetecilerin sorularını da yanıtlayan Talat, KKTC'de yeni koalisyon kurma çalışmalarına ilişkin soru üzerine, şu anki hükümetin Meclis'te 23 milletvekilinin desteğine sahip olduğunu, çoğunluk için bu sayının 26 olması gerektiğini söyledi. 
     Bu nedenle yeni bir koalisyon oluşumuyla ilgili bir çalışma başlatıldığını söyleyen Talat, önümüzdeki günlerde hükümet sorununu da çözümlemiş olacaklarını kaydetti. 
     Talat, olası bir erken seçimle ilgili soruya, ''Şu anda gelinen nokta öyle gösteriyor ki en sağlam alternatif bir erken seçim ve onun sonucunda ortaya çıkacak yeni koşullarda bir hükümet oluşturmaktır'' yanıtını verdi. 
     KKTC'nin, İslam Konferansı Örgütü'ndeki İKÖ temsiline ilişkin olarak da Talat, ''Bu, tanınma değil. Kıbrıs Türk Devleti olarak gözlemci üye olma olacaktır. Çünkü tanınma bambaşka bir olaydır. Dolayısıyla yapılacak iş, İKÖ'ye Kıbrıs Türk toplumu olarak değil, Kıbrıs Türk Devleti olarak üye olmaktır. Bu bir adımdır. Kıbrıslı Türklerin kendi iradeleriyle karar verebilecekleri bir devlet olduklarının teyididir'' diye konuştu. 
     
     TÜRKİYE'NİN KIBRIS CUMHURİYETİ İLE İLİŞKİLERİ 
     Talat, ''Türkiye, Kıbrıs Cumhuriyeti'ni tanımalı mı '' şeklindeki soru üzerine, bunun kısa süreli bir mesele olmadığını söyledi. 
     Mehmet Ali Talat, ''Şu anda Türkiye asgari düzeyde Kıbrıs Cumhuriyeti olarak Rum yönetimiyle ilişki kurmak zorundadır. Zaten bu ilişkisi asgari düzeyde vardı. Yani FİFA nezdinde, uluslararası toplantılar nezdinde vardı. Kıbrıs Cumhuriyeti AB'ye girdikten sonra bunun boyutu biraz daha gelişecek ve genişleyecek'' şeklinde konuştu. 
     Bunun kaçınılmaz olduğunu ifade eden Talat, şu görüşlere yer verdi 
     ''Çünkü Kıbrıs Cumhuriyeti adına Rum tarafı AB üyesidir. Türkiye AB ile gümrük birliğindedir, AB adayıdır ve yıl sonunda tarih beklemektedir. Doğru olan, doğru politikalarla Kıbrıslı Türklere, Kıbrıs'taki çıkar ve haklarımıza zarar vermeyecek makul ve mantıklı adımlar atmaktır. Bu yüzden Türkiye'nin adım atması gerektiği açık ve ortadadır. Bunun dışında seçeneği de yoktur. Çünkü Türkiye bir dünya devletidir. Dünya devleti de kaçınılmaz olarak dünya hukuku ile bağlıdır.'' 
     
</TEXT>
</DOC>
