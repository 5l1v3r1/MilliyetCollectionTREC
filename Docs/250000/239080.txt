<DOC>
<DOCNO> 239080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonsiy11.html </URL>
<DATE> 2004/05/11/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
YÖK tasarısına üniversitelerden tepki yağıyor .. 
</HEADLINE>
<TEXT>

     YÖK Yasa Tasarısı'na karşı tepkiler sürdürüyor. 
     Ondokuz Mayıs Üniversitesi OMÜ Rektörü Prof. Dr. Ferit Bernay, YÖK Yasa Tasarısı'nı eleştirerek ''Hükümetin bu hatasını TBMM'nin düzeltmesini umuyoruz'' dedi. 
     Prof. Dr. Bernay, tasarının bilimsel özerklik ve objektif değerler içermeyen, üniversitelerin içinde bulunduğu sorunları çözemeyecek bir tasarı olduğunu ifade ederek, tasarıya toplumun önemli bir kesiminin karşı olduğunu söyledi. 
     ''Bütün bilim dünyası, akademisyenler, içinde bir çok eğitim kurumunu barındıran Türk Ordusu, eğitimciler, ülkenin geleceği konusunda uyarı görevlerini yapıyorlar'' diyen Bernay, şunları kaydetti 
     ''Hükümetimizin bu seslere kulak tıkamasını, ülkenin geleceği açısından büyük bir hata olarak değerlendiriyoruz. Buradan TBMM'ye de çağrıda bulunuyoruz yapılan bu yanlışın AB uyum süreci ile hiç bir ilgisi yoktur. Üniversitelerin ve Türk bilim dünyasının özerkliğini yok etmeyin, ülkenin geleceğini karartmayın. Hükümetin bu hatasını düzeltin.'' Üniversitelerin özerk olmasının ülkenin geleceği açısından önemli olduğunu vurgulayan Bernay, onurlu, saygın bir Türkiye Cumhuriyeti için üniversite özerk olması gerektiğini belirtti. 
     
     İTÜ ÖĞRETİM ÜYELERİ TAKSİM'E YÜRÜDÜ 

     İstanbul Teknik Üniversitesi İTÜ Rektörü Prof. Dr. Gülsün Sağlamer, TBMM'den, YÖK Yasa Tasarısı'nı durdurmasını istediklerini belirterek, ''Toplumda gerginlik yaratılmasının hiç kimseye faydası yoktur'' dedi. 
     İTÜ öğretim üyeleri, TBMM'ye sevk edilen YÖK Yasa Tasarısı'na tepki amacıyla Rektör Prof. Dr. Gülsün Sağlamer başkanlığında üniversitenin Taşkışla'daki binasından Taksim'deki Cumhuriyet Anıtı'na yürüdüler. 
     Prof. Dr. Sağlamer, geri dönüşlerinde Taşkışla'daki bina önünde, İTÜ Senatosu'nun 5 Mayıs 2004 tarihli kararını okudu. 
     Bir açıklama da yapan Prof. Dr. Sağlamer, İTÜ'lüler olarak görüşlerini üniversiteye yakışır bir biçimde ortaya koyduklarını dile getirerek, ''Bugün ortam fevkalade gerilmiş durumda. Hükümetle, üniversiteler ve YÖK arasında diyalog seviyesi bizim kabul edebileceğimiz limitlerin ötesine geçmiş durumda. Bundan büyük üzüntü duyuyoruz'' dedi. 
     Prof. Dr. Sağlamer, ''Türkiye'yi aydınlık yarınlara gitmekten alıkoyabilecek düzenlemelerin yapılmasına izin vermemeyi istediklerini'' ifade ederek, şöyle devam etti 
     ''TBMM'den isteğimiz, bu yasanın durdurulması. Yasanın, üniversitelerle işbirliği içinde, kamuoyunun ve üniversitelerin kabul edebileceği bir şekle sokulduktan sonra Meclis'te işleme alınmasıdır. Dileğimiz budur. Toplumda gerginlik yaratılmasının hiç kimseye faydası yoktur. Ama gerginlik yaratılmasın diye de oldu-bittileri kabul etmemiz de olanaksızdır. Türkiye Cumhuriyeti demokratik, laik bir hukuk devleti olarak gelişmelerini sürdürecektir. 
     Osmanlı'dan beri pozitif bilime dayalı ilk yükseköğretim kuruluşu olarak, pozitif bilime dayalı eğitimin öncelik kazanmasını, aydın din adamı yetiştirmek üzere kurulmuş olan imam hatip liselerinin kendi işlevleri içerisinde yaşamlarını sürdürmelerini, hatta üniversite mezunu olması gereken din adamlarımız dolayısıyla imam hatip liselerinin varlığının yeniden gözden geçirilmesini beklemekteyiz. 
     Bu mücadelemizin daha fazla uzamadan Hükümet'in sağduyusuyla bir an evvel çözüme ulaştırılmasını bekliyoruz.'' İTÜ'de görev yapan öğretim üyesi, öğretim elemanı ve asistanlar, cüppeleriyle katıldıkları yürüyüş ve açıklamanın ardından alkışlarla dağıldılar. 
     
     YILDIZ TEKNİK ÜNİVERSİTESİ'NDEN TEPKİ 

     Yıldız Teknik Üniversitesi YTÜ öğretim üyeleri ve öğrencileri, TBMM'ye sevk edilen YÖK Yasa Tasarısı'na basın açıklaması ile tepki gösterdi. YTÜ öğretim üyeleri ve öğrenciler, Yıldız'daki merkez yerleşkedeki Atatürk Anıtı önünde toplandı. Anıta çelenk konulmasının ardından, İstiklal Marşı eşliğinde saygı duruşunda bulunuldu. 
     Öğretim üyeleri adına hazırlanan basın bildirisini okuyan YTÜ Sanat Tasarım Fakültesi Dekanı Prof. Dr. Mehmet Bayhan, üniversitelerin, gerekli atılımları daha da güçlü yapabilmeleri için akademik, yönetsel ve mali olarak özerkleştirilmesi gerekirken, sürekli kısıtlayıcı, engelleyici tutumlara girişilmesini kınadıklarını ifade ederek, şunları söyledi ''Hükümet, üniversitelerin kadro almasını engelleyerek baskı uygulamaktadır. Araştırma fonlarını keserek, çalışmaları aksatmaktadır. Bütçeleri daraltarak, engelleyici olmaktadır. Bilimsel temellere dayanması gereken konularda akıl dışı siyasal kararları dayatarak, sadece orta ve yükseköğretime değil, ülkemizin geleceğine zarar vermektedir. Ayak üstü düşüncelerle 'Biz söz verdik' savı ile bilimsel konularla oynanamaz. Yarın sıra dersleri, araştırmaları, her şeyi yönlendirmeye gelir. Cumhuriyetimizin temel ilkeleri ile hiç oynanamaz.'' Hükümetin de diğer kurumlarla işbirliği yaparak verileri derleyip, ülkenin gelişmesini amaçlayacağını ifade eden Prof. Bayhan, şöyle devam etti 
     ''Hükümetlerin görevi, çalışmalarında üniversitelere yardımcı olmak ve önünü açmaktır. Anlamsız engeller ve yanlış yönlendirmeler peşinde olmak değildir. Saygımızı koruyarak hükümeti uyarıyoruz. Ulusal odağımız TBMM'nin de kendisini yanlışlara düşmekten- düşürülmekten koruyacağına inanmak istiyoruz.'' Üniversite öğrencileri adına konuşan YTÜ Öğrenci Temsilcisi Serpil Karadağ da, üniversitelerin bilim ve sanat temeline dayalı kurumlar olduğunu ve öğrencilerin en becerikli şekilde yetiştirilerek topluma kazandırılmasının amaçlandığını belirtti. 
     Bunun için üniversite özerkliğinin ''olmazsa olmaz'' olduğunu ifade eden Karadağ, bu özerkliğin çok yönlü geliştirilmesi gerekirken, giderek ağırlaşan sınırlamalarla karşılaşıldığını anlattı. 
     Açıklamaların ardından üniversite öğretim üyeleri ve öğrenciler, tasarıya tepkilerini ve özerk üniversite arayışlarını alkışlarla dile getirdiler. 
     
     VAN YYÜ TASARI KABUL EDİLEMEZ 

     Yüzüncü Yıl Üniversitesi YYÜ Rektörü Prof. Dr. Yücel Aşkın, ''İstikrarsız şekilde içeriği sürekli değiştirilerek bugünkü haline getirilen ve üniversiteler üzerinde siyasi baskı kurmayı amaçlayan bu tasarı kabul edilemez bulunmuştur'' dedi. 
     Aşkın, YYÜ Senatosu adına yaptığı yazılı açıklamada, 59. Hükümet tarafından hazırlanan kanun tasarısının, laik ve çağdaş eğitim sistemini hedef alan içerikle gündeme geldiğini savundu. 
     Aşkın, şöyle devam etti 
     ''Seçilmiş hedefleri olan üniversitelerin sorunlarına hiç bir çözüm getirmeyen bu tasarının, yüksek öğrenimimizi, Cumhuriyet değerlerine sahip Atatürk ilkeleri çerçevesinde yürüdüğü yoldan alıkoyacaktır.'' 
     
     TOKAT GOP ÜNİVERSİTELERİ SİYASİ ZORLAMADAN UZAK TUTUN 

     GOP Üniversitesi Senatosu tarafından yapılan açıklamada, hükümetin meclise sunduğu yasa teklifini geri çekmesi istenerek, ''Üniversiteler siyasal zorlamalardan uzak tutulmalıdır'' denildi. 
     Üniversite giriş sınavlarına kısa bir süre kala, katsayıların siyasi irade tarafından değiştirilmek istenmesinin, bilimsel ve eğitimsel gerçeklerin gözden kaçtığı veya dikkate dahi alınmadığının bir göstergesi olduğuna vurgu yapılan açıklamada, şunlar kaydedildi 
     ''Siyasi irade yasaları çıkarır ve ülkenin ihtiyaç duyduğu insan gücünü belirler. Ancak bu insanların ne tür niteliklerle donatılacağı, bunun nasıl yapılacağı bilimsel eğitimin konusudur ve üniversiteler bu amacı gerçekleştirmek için vardır.'' 
     
     ULUDAĞ ÜNİVERSİTESİ 

     Uludağ Üniversitesi UÜ Senatosu ve Yönetim Kurulu, YÖK Yasa Tasarısı ile yapılmak istenen değişikliklerin, Türk milli eğitim sisteminde adaletsizlik yaratacak, huzur ve güven ortamını sarsacak sonuçlar doğurabileceğini savundu. 
     Senato ve Yönetim Kurulu için Türk milli eğitiminin vazgeçilemez ilkesinin, Tevhid-i Tedrisat Kanunu ile yapılandırılan öğretim birliği ve çağdaş eğitim-öğretim sisteminin temel unsuru olan mesleki yönlendirme olduğunun vurgulandığı açıklamada, şöyle denildi 
     ''Son günlerde Cumhuriyet'in temel ilkelerine bağlılığı şüphe götürmez olan kesim ve kurumların, bu değişiklik tasarısıyla ilgili görüş, endişe ve duyarlılıkları, senatomuz tarafından da memnuniyetle paylaşılmaktadır.'' Açıklamada, ''hükümetin yasa tasarısını yeniden değerlendireceğine, konunun paydaşları kurum ve kuruluşların endişelerini giderecek ve toplumsal barış ve güven ortamını zedelemeyecek nitelikteki düzenlemeleri yapacağına inanmak istendiği'' belirtildi. 
     
     MALATYA 

     İnönü Üniversitesi İ.Ü Senatosu, Yüksek Öğretim Kurulu YÖK Yasa Tasarısı'nı kınadı. 
     YÖK Yasa Tasarısı'nın kapalı kapılar arkasında ve kim oldukları bilinmeyen kişilerce hazırlandığı savunulan açıklamada, ''Sadece yükseköğretim sistemini ve tümüyle eğitim sistemini değiştirmekten de öte, rejimi değiştirmeye yönelik olan bu tasarıyı şiddetle kınıyor ve tasarının geri çekilmemesi durumunda oluşacak kargaşa ortamını Türk Ulusu'na bildirmeyi görev biliyoruz'' denildi. 
     Açıklamada, mağdurların meslek lisesi öğrencileri değil, her yıl üniversite giriş sınavları sonucunda bir yükseköğretim programına yerleşemeyip açıkta kalan 1 milyonu aşkın genel lise öğrencisi olduğu belirtildi. Tasarının asıl amacının, gelecekte tüm kadrolara İmam Hatip Lisesi mezunlarını yerleştirmek olduğu vurgulandı. 
     Türk Silahlı Kuvvetlerince TSK yapılan açıklamanın, Cumhuriyet'i koruma ve kollama görevinin bir gereği olduğu belirtilerek, Türkiye Cumhuriyeti'ni kuran ve kuruluş felsefesini belirleyenin TSK olduğu, laikliğin de Anayasanın değiştirilemez, hatta değiştirilmesi teklif dahi edilemez ilkeleri arasında bulunduğu hatırlatıldı. 
     
</TEXT>
</DOC>
