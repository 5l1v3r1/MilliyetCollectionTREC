<DOC>
<DOCNO> 215635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/yasam/yas03.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gelibolu'da Anzak 'savaşı' 
</HEADLINE>
<TEXT>

   Avustralya gazeteleri, Gelibolu Yarımadası'ndaki Anzak Koyu'nun 'parayla ziyarete açılma' hazırlıklarına karşı 'mücadele başlattı'... 
      DIŞ HABERLER SERVİSİ 
   
   Birinci Dünya Savaşı'nın en kanlı çarpışmalarının yaşandığı Gelibolu Yarımadası'ndaki muharebe alanlarını, Anzak Koyu'nu, anıt ve çeşitli ülke şehitliklerini kapsayan bölgeye girişin ücretli olması için Türkiye'de yapılan hazırlıklara, Avustralya medyası sert tepki gösterdi. 
   Avustralya'nın çeşitli gazetelerinde yer alan haber - yorumlarda, 'Atalarımızın mezarlarını para vererek ziyaret edeceğiz' denilerek, 25 Nisan'daki geleneksel Anzak Günü'nde yürürlüğe girmesi beklenen uygulama ağır dille eleştirildi. 
   
   'Burası Disneyland gibi olur' 
   Hobart Mercury gazetesi, "Gelibolu'da savaşa dönüş. Anzak mezarlarının ticarileştirilmesi planında ilk kurşunlar atıldı" başlığıyla verdiği haberde, Gelibolu Yarımadası Tarihi Milli Parkı'ndaki tesislerin 15 milyon dolarlık bir proje kapsamında yenileneceği ve alana yeni anıtlar dikileceğini bildirdi. 
   Habere göre proje, Milli Park'a hafif raylı sistem, restoranlar ve bir sinema inşa edilmesini, ses ve ışık gösterileri için sistem kurulmasını içeriyor. Gazete, adını açıklamadığı bir Türk tarihçinin, "Gelibolu Disneyland'e benzeyebilir" uyarısına da yer verdi. 
   
   'Osmanlı ile anlaşmaya aykırı' 
   Aynı gazete, paralı giriş uygulamasının Birinci Dünya Savaşı sonrası Osmanlı İmparatorluğu ve müttefikler arasında imzalanan, şehitliklerle anıtlara serbest erişim imk nı sağlayan antlaşmaya da aykırı olduğunu da ileri sürdü. 
   Haberin duyulmasıyla Avustralya Federal Hükümeti projenin boyutunu öğrenmek için araştırma talimatı verirken, bir başka Avusturalya gazetesi Advertiser ise, internet sitesinde okuyucularının uygulamaya tepkilerini yazmaları için özel bir köşe açtı. 
   Gelibolu'da Britanya bayrağı altında savaşan Avustralya ve Yeni Zelanda askerlerinden oluşan Anzaklar dünya tarih sahnesine ilk kez Çanakkale Savaşı'nda çıkmış, savaşta Anzak askerlerinden birçoğu ölmüştü. 
   
   
</TEXT>
</DOC>
