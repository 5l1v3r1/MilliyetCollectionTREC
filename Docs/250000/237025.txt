<DOC>
<DOCNO> 237025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonyas11.html </URL>
<DATE> 2004/05/03/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
"Tırı vırı" bilgiler kitap oldu 
</HEADLINE>
<TEXT>

     Günlük hayatta fazla işe yaramayan ancak gündelik yaşamı renklendirecek şaşırtıcı, ilginç, neşeli, keyifli, tuhaf ama gerçek bilgiler, ''Tırı Vırı Şeyler'' adıyla kitap oldu. 
     Sabri Kaliç'in derlediği, ilginç ve keyifli bilgilerden oluşan kitap, Aykırı Yayınları'ndan piyasaya çıktı. 
     ABD'de herkesin bilmediği ama bazı insanların da hobi olarak öğrenmekten hoşlandığı bilgilere ''Trivia edebiyatı'' adı verilmesinden yola çıkan yazar, kitabına, ''trivia'' kelimesine karşılık olarak ''tırı vırı'' adını koymuş. Kitapta, müzikten edebiyata, modadan sinemaya, bilimden icatlara kadar yüzlerce ''tırı vırı'' bilgi yer alıyor. 
     
     ''SADECE DÜNYANIN ADI MİTOLOJİK TANRI ADI DEĞİL'' 
     Kitapta yer alan ''tırı vırı'' bilgilerden bazıları şöyle 
     ''-Güneş sistemindeki gezegenler arasında sadece dünyanın adı bir tanrı adından alınma değildir. Diğerlerinin hepsi mitolojik tanrı adlarıdır. 
     -Gözle görülen en büyük yıldıza bakarken aslında zamanın içinde 4 milyar yıl geriye bakıyoruz. 
     -Güneş sisteminde Venüs dışındaki tüm gezegenler saatin tersi yönünde dönerler. Venüs saat yönünde dönen tek gezegendir. 
     -İsrail'de bulunan Ölü Deniz'de boğulmak olanaksızdır. Tuzluluk oranı yüzde 25'e yakın olan denizin yüzeyinde bacak bacak üstüne atıp gazete okusanız bile batmazsınız. 
     -Dünyadaki tüm kıtalarda Roma adında bir kent vardır. 
     -İnsanın gülümsemek için 17, somurtmak içinse 43 kasa ihtiyacı var. 
     -Dünyadaki en yaygın kan grubu 0'dır. AB grubu kan ise en az rastlanan guruptur. A-H adındaki bir grup kana ise şu ana dek dünyada yalnızca üç kişide rastlanmıştır. 
     -Alman bilim adamlarının yaptığı bir araştırmaya göre kalp krizleri en çok pazartesi günleri yaşanmaktadır. 
     
     BEDEVİLERİN GELENEKSEL DÜĞÜN YEMEĞİ 
     -Bedevi düğünlerinin geleneksel bir yemeği şöyledir Bir bütün devenin içine bir koyun, koyunun içine birkaç piliç, piliçlerin içine balık ve balıkların içine de yumurta doldurulur. 
     -Auguste Rodin'in ünlü düşünen adam heykeli, aslında düşünen bir adamı simgelemesi için yapılmamıştı, sadece İtalyan şair Dante'nin heykeliydi. 
     -1961 yılında çağdaş resmin öncülerinden Matisse'in ''Bateau-Gemi'' adlı tablosu, New York'taki Çağdaş Sanat Müzesi'nde yapılan bir yanlışlık sonucu iki ay boyunca kafa üstü ters olarak asılı kalmış, 12 bin ziyaretçi bu durumu farketmemişti. 
     -Ünlü yazar William Shakespeare ile çağdaşı yazar Ben Jonson Londra'daki Westminister Abbey'de 1637 yılında masraftan tasarruf etmek için ayakta dikilir halde gömülmüşlerdi. 
     -Ernest Vincent Wright adlı deneysel yazarın 1939 tarihli ''Gadsby'' adlı romanı 50 bin 110 sözcükten oluşmuştu ancak romanda bir tek ''e'' harfi bile yoktu. 
     -Bir filmde yer alan en uzun öpüşme sahnesi, ressam-deneysel sinemacı Andy Warhol'un ''Öpüşme'' adlı filminde yer alan 50 dakikalık öpüşme sahnesiydi. Film zaten oyuncular Naomi Levine ve Rufus Collins'in 50 dakikalık öpüşmesini anlatmaktaydı. -1931-1969 yılları arasında çizgi filmcilerin piri Walt Disney, toplam 35 Oscar kazanmıştı. 
     
     ÇOCUKLARIN SEYREDEMEDİĞİ DİSNEY FİLMİ 
     -1979 yılında çekilen ''Kara Delik'' filmi, Walt Disney yapımı olmasına rağmen çocukların seyretmesine izin verilmeyen ilk ve tek Disney filmiydi. 
     -Ünlü tiyatro oyuncusu Sarah Bernhardt geceleri bir tabutta uyurdu. 
     -Ünlü rock yıldızı Elvis Presley, polis rozeti koleksiyonu yapardı. 
     -1952 tarihli John Cage bestesi ''4' 33'', dört dakika otuz üç saniye süreli tam bir sessizlikten oluşmaktaydı. 
     -Haydn sadece temiz, beyaz kağıda bestelerini yazabilirdi. Mozart eserlerini mutlaka bilardo oynarken bestelerdi. Christoph Gluck ise ancak bir tarlanın ortasına oturup beste yapabilirdi. Rossini eserlerinin çoğunu sarhoşken bestelerken, Wagner ise tarihsel kostümler giydiği zaman çok daha kolay beste yapardı. 
     -Havuç delisi Buggs Bunny'i çok uzun yıllar başarıyla seslendiren tiyatro sanatçısı Mel Blanc, gerçek yaşamında havuca karşı anormal derecede alerjikti. 
     -Hıristiyan sözcüğü İncil'de sadece 3 kez geçmektedir. 
     -Napolyon'un içki kadehlerinden biri ünlü İtalyan serüvenci Cagliostro'nun kafatasından yapılmıştı. 
     -1864 yılında mezarı açılıp çalındığından beri Voltaire'in cesedinin nerede olduğu bilinmemektedir.'' 
     
</TEXT>
</DOC>
