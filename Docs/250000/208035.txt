<DOC>
<DOCNO> 208035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/yasam/yas05.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Liseli Burcu da soba kurbanı 
</HEADLINE>
<TEXT>

   Sobadan sızan gazla zehirlenen Burcu öldü, annesi ise yoğun bakıma alındı... 
      TAYLAN YILDIRIM DHA 
   
   İzmir Karşıyaka'da, sobaya kömür attıktan sonra uykuya dalan Yurdagül Canıbek 39 ve kızı Burcu Canıbek 16 , rüzgarın etkisiyle odaya yayılan karbonmonoksit gazından zehirlendi. Liseli genç kız ölürken, annesi yoğun bakıma alındı. 
   Gece yarısı çıkan fırtınanın etkisiyle bacadan geri basan duman, anne ve kızını uykuda yakaladı. Dün sabaha karşı kızının inlemesiyle gözlerini açan Canıbek, zehirlendiklerini anlayınca komşularından yardım istedi. 
   
   Durumu ciddi 
   Hastaneye götürülürken ölen Gazi Lisesi ikinci sınıf öğrencisi Burcu, tüm müdahalelere rağmen hayata döndürülemezken, yoğun bakıma alınan anne Canıbek'in durumunun ciddi olduğu belirtildi. Eşinin bir başkasıyla yaşamaya başlaması üzerine iki yıl önce kızıyla Yozgat'tan İzmir'e gelen Canıbek'in, ifadesinde, "Kızımın yardım isteğiyle uyandım. Kötü bir koku vardı" dediği öğrenildi. 
   
   
   
</TEXT>
</DOC>
