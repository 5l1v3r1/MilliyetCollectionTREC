<DOC>
<DOCNO> 242705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sonsiy23.html </URL>
<DATE> 2004/05/25/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Dışişleri ABD ile askeri faaliyetlerde yeni düzenleme düşünülmüyor 
</HEADLINE>
<TEXT>

     Dışişleri Bakanlığı, Türkiye ile ABD arasındaki ikili askeri faaliyetlerin yürütülüş çerçevesine yeni bir düzenleme getirmenin düşünülmediğini bildirdi. 
     Dışişleri Bakanlığı Sözcüsü Namık Tan, bir soruya verdiği yazılı yanıtta, Türkiye ile ABD arasındaki ikili askeri faaliyetlerin 1980 tarihli Savunma ve Ekonomik İşbirliği Anlaşması çerçevesinde yürütüldüğünü kaydetti. 
     İki ülke arasındaki söz konusu çerçeveye bu aşamada istisna getirecek yeni bir düzenleme düşünülmediğini ifade eden Tan, basında yer alan mutabakat muhtırasıyla ilgili görüşmelerin Genelkurmay Başkanlığı ile ABD Savunma ve İşbirliği Ofisi arasında yapıldığını belirtti. 
     Tan şunları kaydetti 
     ''Malumları olduğu üzere, Türkiye ile ABD arasındaki ikili askeri faaliyetler 1980 tarihli Savunma ve Ekonomik İşbirliği Anlaşması çerçevesinde yürütülmektedir. 
     Basında bahse konu mutabakat muhtırası MoU taslağı ile ilgili görüşmeler Genelkurmay Başkanlığı ile ABD Savunma ve İşbirliği Ofisi arasında yapılmıştır. 
     ABD ile aramızdaki söz konusu çerçeveye bu aşamada istisna getirecek yeni bir düzenleme düşünülmemektedir.'' 
     
</TEXT>
</DOC>
