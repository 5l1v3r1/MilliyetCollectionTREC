<DOC>
<DOCNO> 225155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/soneko15.html </URL>
<DATE> 2004/03/24/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
TMSF, Fon ile anlaşan 6 bankanın sözleşmelerini açıkladı... 
</HEADLINE>
<TEXT>

     Tasarruf Mevduatı Sigorta Fonu TMSF , mevzuatın izin verdiği çerçevede, Fon ile 6 bankanın hakim grupları arasında imzalanan protokol veya finansal yeniden yapılandırma sözleşmelerini açıkladı. 
     TMSF'den yapılan yazılı açıklamada, Fon ile Sürmeli Grubu, Bayındır Grubu, Medya Grubu, Yaşar Grubu, Ceylan Grubu, İktisat bankası nedeniyle de Kablonet İletişim sistemleri San. ve Tic. ile İnteraktif Telekomünikasyon San. ve Tic. arasında imzalanan ödeme protokollerine ilişkin özet bilgi verildi. 
     Bu arada Çukurova Grubu ile yapılan sözleşme daha önce açıklandığı için, buna ilişkin bilgi yer almadı. Açıklamada, Çukurova Grubu ile 31 Ocak 2003'te imzalanan sözleşmenin, 3 Şubat 2003'te Bankacılık Düzenleme ve Denetleme Kurumu'nun BDDK internet sitesinde tüm ayrıntıları ile yayımlandığı, bu nedenle bu anlaşmaya ilişkin detay bilgi verilmediği kaydedildi. 
     
     MEDYA GRUBU İLE 889.8 MİLYON DOLARLIK PROTOKOL 

     Tasarruf Mevduatı Sigorta Fonu TMSF , el konulan bankalardaki kamu alacağının tasfiyesi amacıyla, Yaşar Grubu ile 144.4 milyon dolarlık, Medya Grubu ile 899.8 milyon dolarlık, Sürmeli Grubu ile 8.4 milyon dolarlık, Bayındır Grubu ile 153.5 milyon dolarlık protokol imzaladı. 
     İktisat Bankası alacakları nedeniyle, iki ayrı şirket ile toplam 53.5 milyon dolarlık ödeme protokolü yapıldı. 
     TMSF'den yapılan açıklamaya göre, 6 grup ile imzalan protokoller sonucunda, geçen yıl sonu itibariyle, toplam 161 milyon 589 bin 426 dolar tahsilat sağlandı. 
     Açıklamaya göre, Medya Grubu ile 17 Kasım 2003'te, 15 yıl süreli, 889 milyon 608 bin 517 dolar tutarında nakit, 10 milyon 268 bin 128 dolar tutarında da gayri nakit olmak üzere, toplam tutarı 899 milyon 876 bin 645 dolar olan protokol imzalandı. 
     Protokole esas hesaplama tarihi 27 Ekim 2002 kabul edilirken, faiz, ''libor 0.5'' olarak belirlendi. Protokol uyarınca 6.5 trilyon lira peşin olarak alınırken, 31 Aralık 2003 itibariyle 45 milyon 994 bin 943.91 dolar tahsil edildi. 
     Protokole göre, grubun bir kısım varlıklarının marka, isim ve imtiyaz haklarının ve bir kısım menkul ve gayrimenkullerinin hak sahibi konumundaki firmaları ile lisans alanlar arasında bu varlıkların değerlendirilmesine yönelik olarak düzenlenen lisans sözleşmeleri süresince her bir yıl için, lisans alan firmaların net karının yüzde 55'i veya net cirosunun yüzde 6'sı esas alınarak bu oranlara tekabül eden tutarlardan hangisi fazla ise o tutar üzerinden Fon'a ödeme yapılacak. Lisans alan firmaların zarar etmesi halinde firma bazında net cironun yüzde 3'ü oranında ödeme yapılacak. Ancak bu ödeme tutarı, her halükarda asgari yıllık 10 milyon dolar olacak. 
     Protokol şartları uyarınca, Medya Grubu'na ait bir şirketin yüzde 50 hissesinin, ayrıca gruba ait bir kısım gayrimenkullerin, takyidatsız olarak Fon tarafından belirlenecek değerler üzerinden, grubun borçlarına mahsuben TMSF'ye devredilmesi öngörülüyor. 
     Fon bu anlaşmaya uyulmasını kontrol etmek üzere mali denetimi yapmaya yaptırmaya ve denetçi atamaya yetkili bulunuyor. 
     
     SÜRMELİ GRUBU İLE YAPILAN PROTOKOL 

     Sürmeli Grubu ile de 21 Kasım 2003'te, 10 yıl süreli, nakit tutarı 8 milyon 444 bin 170 dolar, gayri nakit tutarı da 2 bin 995 dolar olan toplam 8 milyon 447 bin 165 dolarlık protokol imzalandı. Protokole esas hesaplama tarihi 1 Ocak 2003 kabul edilirken, yıllık yüzde 8 basit faiz uygulanması öngörüldü. 
     Protokol kapsamında geçen yıl sonu itibariyle 1 milyon 116 bin 854 dolar tahsilat yapıldı. 
     
     BAYINDIR GRUBU İLE YAPILAN PROTOKOL 

     Bayındır Grubu ile 25 Ekim 2002'de düzenlenen 9 yıl süreli protokole 27 Mart 2003'te ek yapıldı. Protokole esas hesaplama dönemi 31 Aralık 2001 kabul edildi. 
     Açıklamada, 4743 sayılı kanun kapsamında finansal yeniden yapılandırma sözleşmesi FYYS imzalandığı, bu sözleşme çerçevesinde alacaklı bankaların gruba nakdi ve gayri nakdi kredi desteği vereceği kaydedildi. 
     FYYS'de, TMSF'nin 100 milyon 104 bin 873 dolar nakit, 53 milyon 434 bin 589 dolar gayri nakit olmak üzere, toplam 153 milyon 539 bin 462 dolar alacağı görünüyor. 
     Protokolde faiz oranı libor 2.5 olarak belirlenirken, geçen yıl sonu itibariyle 14 milyon 215 bin 819 dolar tahsil edildi. 
     
     YAŞAR GRUBU İLE YAPILAN PROTOKOL 

     Yaşar Grubu ile 9 Ağustos 2002'de, nakit tutarı 132 milyon 239 bin 849 dolar, gayri nakit tutarı 12 milyon 145 bin 188 dolar olan toplam 144 milyon 385 bin 37 dolarlık, 7 yıl süreli bir protokol imzalandı. 
     Protokole esas hesaplama tarihi 31 Aralık 2001, uygulanacak faiz oranı ise libor 4.5 olarak belirlendi. Protokol kapsamında, bankanın fona devrinden itibaren, 12 milyon 526 bin 755 doları nakit, 3 milyon 640 bin doları ayni, 7 milyon 604 bin 580 doları gayrinakti olmak üzere, toplam 23 milyon 771 bin 335 dolar tahsil edildi. 
     
     CEYLAN GRUBU İLE YAPILAN PROTOKOL 

     Ceylan Grubu ile de 30 Nisan 2003'te, 11 yıl süreli bir protokol yapıldı. 
     Protokole esas hesaplama dönemi 30 Eylül 2002, FYYS'de uygulanacak faiz oranı ise libor 2.5 olarak belirlendi. 
     Açıklamada, Ceylan Grubu ile, 30 Nisan 2003'ten geçerli olmak üzere 2 Mayıs 2003'te 4743 sayılı kanun kapsamında FYYS imzalandığı kaydedildi. Bu sözleşme uyarınca, alacaklı kuruluşlarca, borca mahsuben devir alınacak 155 milyon 864 bin 465 dolarlık gayrimenkul, üst hakkı ve şirket hissesinden 150 milyon 864 bin 465 dolarlık kısmının devir işlemleri tamamlandı. 5 milyon dolarlık gayrimenkul 2 yıl içinde devir edilecek. 68 milyon 735 bin 610 dolarlık ipotek işletme rehni tesis edilirken, FYYS çerçevesinde alacaklı bankalar grubuna gayri nakdi kredi desteği verileceği kaydedildi. 
     Açıklamaya göre, bankanın fona devrinden geçen yıl sonuna kadar 8 milyon 878 bin 325 dolar nakit, 62 milyon 917 bin 150 dolar ayni olmak üzere, toplam 71 milyon 795 bin 475 dolar tahsilat sağlandı. 
     
     İKTİSAT BANKASI ALACAKLARI İÇİN YAPILAN PROTOKOLLER 

     İktisat Bankası T.A.Ş nedeniyle devir alınan Kablonet İletişim Sistemleri San. ve Tic. A.Ş ve İnteraktif Telekomünikasyon San. ve Tic. A.Ş ile iki ayrı protokol imzalandı. 
     Kablonet İletişim Sistemleri ile 28 Haziran 2002'de, 5.5 yıl süreli, nakit tutarı 31 milyon 141 bin 951 dolar, gayri nakit tutarı da 2 milyon 749 bin 892 dolar olmak üzere toplam 33 milyon 891 bin 933 dolarlık protokol imzalandı. 
     Protokole esas hesaplama tarihi 30 Kasım 2001, uygulanacak faiz oranı da libor 2.5 olarak belirlendi. 
     Protokol kapsamında, bankanın fona devrinden geçen yıl sonun kadar 4 milyon 695 bin dolarlık tahsilat sağlandı. 
     İnteraktif Telekomünikasyon San. ve Tic. ile 30 Aralık 2002'de 5 yıl süreli, nakit tutarı 18 milyon 556 bin 517 dolar, gayri nakit tutarı 1 milyon 78 bin 461 dolar olmak üzere toplam 19 milyon 634 bin 978 dolarlık protokol yapıldı. 
     Protokole esas hesaplama tarihi 20 Kasım 2002, uygulanacak faiz oranı libor 2.5 olarak belirlenirken, protokol kapsamında geçen yıl sonuna kadar bir tahsilat yapılmadı. 

     
</TEXT>
</DOC>
