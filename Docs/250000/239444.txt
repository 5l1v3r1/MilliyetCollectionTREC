<DOC>
<DOCNO> 239444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonspo42.html </URL>
<DATE> 2004/05/12/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Biyediç Samsunspor maçını hangi şartta olursa olsun kazanacağız... 
</HEADLINE>
<TEXT>

     Bursaspor Teknik Direktörü Nejat Biyediç, ''Samsunspor maçını hangi şartta olursa olsun, nerede oynanırsa oynansın kesinlikle kazanacaklarını'' söyledi. 
     Biyediç, antrenman öncesi düzenlediği basın toplantısında, Profesyonel Futbol Disiplin Kurulu'nun verdiği 1 maç saha kapatma cezasının kendileri için dezavantaj oluşturduğunu, ancak yeşil-beyazlı taraftarların kendilerini yalnız bırakmayacağına inandıklarını kaydetti. 
     PFDK'nın cezasıyla ilgili yönetim kurulunun gerekli açıklamayı yaptığını, kendisinin bu konuya değinmeyeceğini ifade eden Biyediç, ''Samsunspor maçını nerede oynarsak oynayalım kesinlikle kazanacağız. Maç nerede olursa olsun en az 10 bin taraftarımızın bizi desteklemeye geleceğine inanıyorum'' dedi. 
     Boşnak asıllı çalıştırıcı, takımın grafiğinin Akçaabat Sebatspor ile deplasmanda oynadıkları ve 1-0 kazandıkları maçtan beri yükselişe geçtiğini belirterek, ''Deplasmanda kazandığımız bu maç sonrasında yükselen grafiğimizi sonuca da yansıttık. Bu hafta Samsunspor maçı çok önemli. Ligde kalıp kalmayacağımız bu maçta belli olacak. Samsunspor iyi bir takım. Hedefleri olmayabilir ama sahaya çıkıp en iyi şekilde mücadele edecekler ve hiçbir spekülasyona fırsat vermeyecekler. 40 puanla şimdiye kadar hiçbir takım düşmedi, inşallah bu sene de olmaz'' diye konuştu. 
     
</TEXT>
</DOC>
