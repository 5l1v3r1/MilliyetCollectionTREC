<DOC>
<DOCNO> 207385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sontur42.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, KKTC'li liderlerden hükümeti kurmalarını istedi 
</HEADLINE>
<TEXT>

     Cumhuriyetçi Türk Partisi CTP Genel Başkanı Mehmet Ali Talat, Başbakan Recep Tayyip Erdoğan'ın kendileriyle görüşmede KKTC'de bir an önce, çok yönlü ve geniş tabanlı bir hükümetin kurulmasını istediğini söyledi. 
     KKTC'deki 4 siyasi parti liderinin Başbakan Erdoğan ile yaptıkları görüşmelerin ardından gazetecilerin sorularını yanıtlayan Talat, toplantıda hükümet kurma çalışmalarıyla ilgili olarak bugüne kadar yapılan çalışmalarla ilgili bilgi verdiklerini belirtti. 
     Talat, Erdoğan'ın, masaya oturup daha ayrıntılı durumu değerlendirmek ve müzakerelerin başlaması yönünde Türkiye olarak talepte bulunabilmek için KKTC'de bir an önce hükümet kurulmasını istediğini aktardı. 
     KKTC'de hükümet kurulmasının Ankara için ''olmazsa olmaz'' bir şart olduğunu kaydeden Talat, Erdoğan'ın da görüşmede bunu tekrarladığını söyledi. 
     CTP Genel Başkanı Mehmet Ali Talat, Ulusal Birlik Partisi UBP Genel Başkanı ve Başbakan Derviş Eroğlu, Demokrat Parti DP Genel Başkanı, Devlet Bakanı ve Başbakan Yardımcısı Serdar Denktaş ile Barış ve Demokrasi Hareketi BDH Genel Başkanı Mustafa Akıncı, Erdoğan'ın daveti üzerine bugün Ankara'ya gelmişlerdi. 
     
</TEXT>
</DOC>
