<DOC>
<DOCNO> 219972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/yazar/zbirand.html </URL>
<DATE> 2004/03/05/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Taraflar kendilerini referanduma hazırlıyor 
</HEADLINE>
<TEXT>

      
   İngiltere Dışişleri Bakanı Straw'un Çarşamba günkü MANŞET programındaki sözleri, Kıbrıs müzakerelerinin gidişini büyük oranda etkileyecek ağırlıktaydı. 
   Şimdiye kadar ilk defa AB ülkelerinden birinin Dışişleri Bakanı hele İngiltere gibi en ağırlıklı olanı çok açık biçimde Kıbrıs Rumlarını uyarmış oldu. Bazıları bu sözleri tehdit gibi algılayabilir ve hiçte yanılmamış olurlar. 
   Straw'un açıklamalarını okumuşsunuzdur. Benim bugün üstünde duracağım nokta, İngiltere Dışişleri Bakanının verdiği mesajın ne anlama geldiği, nasıl algılanması gerektiğidir. 
   İngiliz Dışişleri Bakanının açıklamalarını ben şöyle okudum 
   1. Annan planıyla ilgili olarak yapılacak referandumda Rumlar HAYIR oyu kullanır, Türkiye tarafı ise EVET oyu kullanırsa, Rumlar Avrupa Birliğine sadece Güney'i ve kendilerini taşırlar. Ada'nın Kuzeyi ve Türkleri temsil edemezler. Ada ikiye bölünmüş olur. 
   2. Böyle bir olasılıkta Avrupa Birliği KKTC'ye yönelik tutumunu değiştirmek zorunda kalır. Yani, Rumlar HAYIR dedikleri için, Türkler AB dışında bırakılamaz. Yani cezalandırılamaz. 
   3. Türk tarafının olumlu çabaları anlayışla karşılanır. Ayrıntıları henüz tam saptanmamış olsa dahi, KKTC ile artık direkt temas kurmak zorunda kalır. Tanınmaya kadar gidebilecek bir süreç başlar. 
   4. Türkiye'ye tarih verilmesi önündeki Kıbrıs engeli kalkmış olur ve Ankara müzakerelere başlama tarihini elde eder. 
   5. Bu olasılıkta Avrupa Birliği son derece güç bir sürece gireceğinden dolayı, bu duruma düşmemek için elinden geleni yapacaktır. 
   
   TÜRKLER KAZANÇLI ÇIKACAK... 
   İngiliz Dışişleri Bakanının bu sözleri, Rumlar açsından şimdiye kadar "açıkça söylenmiş" en önemli bir gidişe işaret ediyor. 
   Rumlar "biz ne yaparsak yapalım, yine de AB'ye tam üye oluruz. Varsın Türkler düşünsün" diyorlarsa, çok hata ediyorlar. Zira Avrupa Birliği, böyle bir olasılıkta nasıl hareket edeceğini yavaş yavaş göstermeye başladı. Açıkça "KKTC'yi size kolayca yedirtmeyiz" demeye getiriyorlar. 
   Gerçekten de Rumlar referanduma HAYIR oyu verdikleri taktirde, KKTC'ye istediği herşeyi vermiş olacaklar. 
   
   ANCAK, DENKTAŞ'TA HAYIR DİYECEĞİNİ SÖYLÜYOR 
   Bu senaryonun gerçekleşmesi için, Türk tarafının referandumda EVET oyu kullanması gerekiyor. 
   Türk tarafı ne yapacak 
   Toplumun oyu ne olacak belli değil. Ancak Denktaş sonunda bayrağı açtı ve oyunun rengini gösterdi. Annan planı değişmezse, Türkiye'nin istemine rağmen, referandumda HAYIR oyu kullanacağını söyledi. 
   Denktaş, çok ince bir politika izliyor. 
   Annan'ın planının nasıl ve ne oranda değişmesini istediğini somut olarak göstermiyor. Benim tahminim, KKTC Cumhurbaşkanı sonuna kadar bekleyecek, Annan boşlukları doldurtuktan sonra, toplumdaki havaya ve Ankara'nın tutumuna baktıktan sonra kararını verecek. 
   KKTC halkının bu aşamaya geldikten sonra HAYIR oyu kullanması güç görülüyor. Ancak, yine de belli olmaz. Eğer Ankara ağırlığını koymaz ve Denktaş'ı serbest bırakırsa oylar saf değiştirebilir. 
   Bu aşamaya gelindikten sonra, KKTC'den olumsuz bir oy çıkması kolay değil. Zira çözümsüzlük durumunda Kıbrıs sorununu eskisi gibi sürdürübilmek imkansız. 
   Böylece satranç oyunu gittikçe kızışıyor. 
   Tüm taraflar ellerindeki kartları sonuna kadar saklamaya çalışıyorlar. 
   Ankara'da hükümet ise, kararlı görünüyor. 
   Ortak çözüm bulunamazsa, Annan'ın boşlukları dolduracağına dikkat çekiyor ve bu işin geri dönüşü olmadığını söylüyor. 
   Ben, işlerin artık iki toplum arasında veya Atina-Ankara katılımıyla 4'lü toplantılarda çözülemeyeceğini ve finalin referandumda anlaşılacağını sanıyorum. Herkes pozisyonunu referanduma göre ayarlıyor. 
   
   Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır. 
   
      
   
</TEXT>
</DOC>
