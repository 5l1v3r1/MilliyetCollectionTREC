<DOC>
<DOCNO> 246220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/soneko20.html </URL>
<DATE> 2004/06/08/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Visa'nın yeni hedefi gençler... 
</HEADLINE>
<TEXT>

     Visa, Türkiye'de özellikle genç kesime yönelik değişik şekillerde tasarlanmış, kişiselleştirilmiş banka ve ön ödemeli kartlar sunacak. 
     Visa AB Başkan Yardımcısı ve Üye İlişkileri Bölüm Başkanı Steve Perry, düzenlenen basın toplantısında yaptığı konuşmada, AB bölgesindeki ülkelerde esnekliğe çok önem verdiklerini ve gençlik segmentinde lider olduklarını kaydetti. 
     Perry, piyasadan gelen talep doğrultusunda artık kart sahiplerinin önüne yenilikçi, esnek, eğlenceli tasarımlarla çıkmak istediklerini söyledi. 
     Visa'nın kartlarında kullandığı değişik tasarımlara değinen Perry, normal kart standartlarının ancak yüzde 45'i büyüklüğünde olan mini kartlara tüketicilerin duygusal anlamda daha fazla bağlandıklarını dile getirdiklerini anlattı. Perry, mini kartın bu yıl Türkiye'ye de ihraç edilmesi için çalışmaların sürdüğünü bildirdi. 
     Eşler, sevgililer için tasarlanmış turuncu renkte kartlar ile, çikolata şeklinde, dokunduğunda kot hissi veren kot desenli, şeffaf ve saydam kartlar ürettiklerini belirten Perry, banka kartlarında kişiselleştirmeye gittiklerini, bu kapsamda standart bir karta tüketicinin kendi tasarımı, sevdiği kişi veya sevdiği kedi, köpek, herhangi bir hayvanın fotoğrafının yerleştirebileceğini kaydetti. 
     Bankadan belli miktarda fon yüklenen ön ödemeli kartların Visa logosu olan her yerde kullanılabileceğini belirten Perry, hediye ve doğumgünü kartı olarak tasarlanan ön ödemeli kartlar ile bankadaki mevduat oranında kullanılabilecek limiti bulunan banka kartlarının, bankalar açısından bir risk oluşturmayacağını söyledi. 
     
     KART TASARIMI YARIŞMASI DÜZENLENECEK 
     Kart ürünlerinde yenilikçi, esnek ve eğlenceli olmak istediklerini dile getiren Perry, ''Yeni ve şekilli ürünlerimizle özellikle bankalarla çalışmayan gençler bazında nakit ve çekin yerine geçmeyi arzuluyoruz'' dedi. 
     Perry, bakiye aşmanın mümkün olmadığı banka kartlarıyla gençlerde bütçe kontrolü konseptini geliştireceklerini vurguladı. 
     Değişik tasarımlı kartlar için Türkiye'de çalıştıkları bankalarla görüşmelerinin devam ettiğini, bankalara sundukları pek çok kart tasarımı bulunduğunu belirten Perry, düzenledikleri tasarım yarışması kapsamında Türkiye'de endüstri ürünleri tasarımı bölümünde okuyan gençler arasında da bir yarışma yapacaklarını bildirdi. 
     Steve Perry, 15 Haziran-15 Eylül arasında gerçekleştirilecek yarışmada birinci olan öğrenciye 10 bin Euro para ödülünün verileceğini ve bu öğrencinin Fransa, Almanya, İtalya, İspanya ve İngiltere birincileriyle birlikte Kasım ayında Malta'da biraraya gelecek 300-400 bankacıya tasarımlarını sunma imkanı bulacağını, burada birinci olana da 15 bin Euro para ödülü verileceğini belirtti. 
     
     TARAK, AYNA, KEDİ, KOT ŞEKİLLİ KARTLAR 
     Visa Türkiye Genel Müdürü Berna Ülman ise, öncelikli hedef kitlelerinden birinin gençler olduğuna işaret ederek, yaptıkları araştırmalarda gençlerin markalardan öncelikle dürüstlük, samimiyet ve eğlenceli olmalarını beklediklerini, popüler kültür, zor erişim ve gerçek olmayan kahramanlar ile idollere pek sıcak bakmadıklarının ortaya çıktığını söyledi. 
     Ülman, gençlerin bu beklentileri doğrultusunda yeri ürünler geliştirdiklerini anlatarak, tarak, ayna, kedi, köpek, kot gibi şekilli kartlarla gençlerin taleplerine cevap vermeyi amaçladıklarını ifade etti. 
     Türkiye'de Visa banka kartlarının toplam alışverişte kullanım oranının yüzde 1 olduğuna, bunun belli gençlik programlarında yüzde 40'lara kadar çıkabildiğine dikkati çeken Ülman, yeni ürünler kanalıyla gençlere nakit alternatifi yarattıklarını kaydetti. 
     Visa Türkiye Genel Müdür Yardımcısı Nur Öztin Kurak ise şekilli kişiselleştirilmiş kartların ATM'lerde kullanılamayacağını, sadece POS makinelerinde geçerli olacağını söyledi. 
     
</TEXT>
</DOC>
