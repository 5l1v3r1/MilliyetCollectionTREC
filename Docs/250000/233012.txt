<DOC>
<DOCNO> 233012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/siyaset/siy03.html </URL>
<DATE> 2004/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Darbelere karşı ittifak 
</HEADLINE>
<TEXT>

   CHP Genel Başkanı Deniz Baykal, Silahlı Kuvvetler'in muhtıra vermesine ve darbe yapmasına imk n veren "İç Hizmet Kanunu"nda değişiklik teklifine destek verebileceklerini söyledi... 
      ANKARA Milliyet 

   
   TBMM'nin kuruluşunun 84. yıldönümünde ilk kez darbelere karşı işbirliği konuşuldu. CHP lideri Baykal, hükümetin, Türk Silahlı Kuvvetleri'nin muhtıra vermesine ve darbe yapmasına yasal dayanak oluşturan İç Hizmet Kanunu'nda değişiklik yapmaya gitmesi durumunda buna destek vereceklerini söyledi. 
   Baykal, TBMM'de düzenlenen "Milli Egemenlik ve Siyaset Sempozyumu"nda bir milletvekilince kendisine yöneltilen "Darbeler olmaması için Anayasa değişikliğine destek verir misiniz " şeklindeki soruya, askeri müdahalelerin Anayasa'dan değil, yasalardan güç alınarak yapıldığını belirterek, "Anayasa değil yasa değişikliği gerekir" dedi. Baykal, hükümetin bunu değiştirme kararı alması halinde sıkıntı yaşamayacağını ifade ederek, kendilerinin de destek verebileceğini söyledi. Geçmiş askeri müdahalelerde "toplumun genel anlayışı ve siyasi zihniyetinin" de etkili olduğunu belirten Baykal, "Türkiye'de bir askeri müdahale olasılığının ebediyen gündemden düşmüş olduğunu kabul ediyorum" diye konuştu. Baykal, yasal düzenlemeden kastının TSK İç Hizmet Kanunu olduğunu söyledi. 
   
   Kanunun içeriği 
   TSK'nın, muhtıra vermesine ve darbe yapmasına yasal dayanağı 1961 tarihli 211 sayılı TSK İç Hizmet Kanunu sağlıyor. İç Hizmet Kanunu'nun 35. maddesi, "Silahlı Kuvvetler'in vazifesi, Türk yurdunu ve Anayasa ile tayin edilmiş olan Türkiye Cumhuriyeti'ni kollamak ve korumaktır" hükmünü içeriyor. 
   Söz konusu yasaya göre hazırlanan İç Hizmet Yönetmeliği'nin 85. maddesi de, TSK'nın vazifesini, "Türk yurdu ve cumhuriyetini içe ve dışa karşı lüzumunda silahla korumak..." şeklinde belirginleştiriyor. 
   
   
   
   
</TEXT>
</DOC>
