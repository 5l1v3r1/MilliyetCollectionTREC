<DOC>
<DOCNO> 233311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/ekonomi/eko01.html </URL>
<DATE> 2004/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar davasında yumruklar konuştu 
</HEADLINE>
<TEXT>

   İmar Bankası davasında, sanık Sami Bulut, daha önce suçladığı bankanın eski Mali Kontrol Müdürü Yeşim Öztürk'ün eşi Tahsin Öztürk'le adliye koridorunda yumruklaştı 
      LUBE AYAR İstanbul 
   
   Aralarında Kemal ve Yavuz Uzan'ın da bulunduğu İmar Bankası'nın 17 eski yöneticisinin 'kara para akladıkları' gerekçesiyle 5 yıla kadar hapis cezası istemiyle yargılandığı davanın dünkü duruşmasından sonra kavga çıktı. Sanık Sami Bulut, daha önce suçladığı sanık Yeşim Öztürk'ün eşi Tahsin Öztürk'le adliye koridorunda yumruklaştı. 
   İstanbul 8. Ağır Ceza Mahkemesi'nde devam eden 'İmar Bankası Ana Davası'nın geçtiğimiz hafta görülen duruşmasında, sanıklardan Sami Bulut mevduatları göremediği için bankanın eski Mali Kontrol Müdürü Yeşim Öztürk aleyhinde ifade vermiş ve "Mevduatlara ait kayıtları görmek istediğimi defalarca söyledim. Fakat Yeşim Öztürk kayıtlarla ilgili kesin talimat olduğunu ve bana gösteremeyeceğini söyledi" demişti. Bulut'un ifadesi üzerine mahkeme, tutuksuz yargılanan Uzanlar'ın akrabası Öztürk'ün tutuklanarak cezaevine gönderilmesine karar vermişti. 
   
   'Hırsız herif' dedi 
   Taraflar, Şişli 11. Asliye Ceza Mahkemesi'nde görülen karapara davasının ilk duruşmasında dün bir kez daha karşı karşıya geldi. Duruşma sırasında tutuksuz sanık Sami Bulut ve tutuklu sanık Yeşim Öztürk'ün eşi Tahsin Öztürk karşılıklı atışmaya başlayınca, hakim tarafları uyararak tartışmayı önledi. Fakat duruşma bittikten sonra Tahsin Öztürk ve Bulut arasında başlayan ağız dalaşı kavgaya dönüştü. Adliye koridorlarında yumruklaşmaya başlayan Öztürk ve Bulut'u araya giren jandarma ve avukatlar ayırdı. 
   Bulut, kavga sırasında "Başımıza ne geldiyse, sizin yüzünüzden geldi. Gidip murakıp raporlarını okuyun, hırsız herif" diye bağırdı. 
   Sanıkların karapara akladıklarına dair iddiaları reddettiği duruşmada, hakim Kemal ve Yavuz Uzan'ın yakalandıklarında mahkemeye haber verilmesi için davayı erteledi. 
   
   
</TEXT>
</DOC>
