<DOC>
<DOCNO> 214415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/yasam/yas02.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Amatör mekikler uzay yolunda... 
</HEADLINE>
<TEXT>

   Amerika'da, özel sektör kendi 'uzay yarışını' başlattı. X - Prize yarışmasında uzaya gidip gelebilen, 10 milyon dolar kazanacak 
      DIŞ HABERLER SERVİSİ 
   
   ABD Başkanı George W. Bush'un Ay'da kalıcı bir üs kurulacağını, 2030'da da Mars'a insan gönderileceğini açıklamasıyla yeni bir ivme kazanan uzay yarışında, özel sektör de kendine bir kulvar açtı. Özel bir girişimcinin gerçekleştireceği ilk insanlı uzay uçuşunu başaran kişi veya kuruluşa 10 milyon dolar yaklaşık 14 trilyon TL ödül vaat ediliyor. 
   'X Prize' X Ödülü adı verilen organizasyona, 27 takım başvurdu. Uzay yarışında yer alan özel girişimciler arasında İngiltere, Romanya, İsrail, Arjantin ve Kanada'dan takımlar yer alıyor. 
   
   Araçları kendileri yapıyorlar 
   Takımın yarışta yer alabilmesi için, üç kişiyi Dünya'dan 105 km yukarı taşıyacak olan uzay aracını kendi imk nlarıyla geliştirmiş olması gerekiyor. 10 milyon dolarlık büyük ödülü, Dünya'ya güvenli bir şekilde inen ve ardından yolculuğu iki hafta sonra tekrarlayan ekip kazanacak. 
   
   Favori, 'Scaled Composites' 
   Yarışta bir zaman sınırlaması yok. Ancak 'X Prize' Derneği yetkilileri, yıl sonuna kadar 10 milyon dolar ödülü bir takımın kazanacağını tahmin ediyor. Yarışmanın favorisi ise, 'Scaled Composites' takımı. Ekip, SpaceShipOne adını verdikleri uzay aracıyla birkaç deneme uçuşu bile yaptı. 
   Bu arada Amerikan Federal Havacılık Dairesi'nin yakında özel sektörün uzaya insan taşımak için geliştirdiği uzay araçlarına yönelik lisans konusunu masaya yatıracağı bildirildi. 
   
   
</TEXT>
</DOC>
