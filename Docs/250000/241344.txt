<DOC>
<DOCNO> 241344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sondun25.html </URL>
<DATE> 2004/05/20/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Denktaş Annan Planı'nı tekrar müzakere etmek büyük hata olur 
</HEADLINE>
<TEXT>

     KKTC Cumhurbaşkanı Rauf Denktaş, hükümet krizinin aşılması için partiler arası diyalogun şart olduğunu belirterek, istikrarlı bir hükümet istediklerini söyledi. 
     Denktaş, Konya Türk Ocakları heyetini kabulü sırasında bir gazetecinin hükümet krizine ilişkin sorusunu yanıtlarken, ''Benim yapabileceğim bir şey yok. Partiler arası diyalogla çözümlenebilecek bir durum. Partiler kendi aralarında diyaloga başlamalı, diyalogu becermeli. Birbirlerine karşı düşman cephesinde gibi durmamalı'' dedi. 
     İsim vermeden Ulusal Birlik Partisi UBP Genel Başkanı Derviş Eroğlu'nun önceki gün yaptığı açıklamaya atıf yaparak, ''İyi niyetle söylediğim bazı sözler, bazı liderler tarafından parti işlerine karışma olarak nitelendi'' diyen Denktaş, şunları söyledi 
     ''Karışmıyorum, ama biz de bu memleketin evladıyız, zorlukları görüyoruz ve düşündüğümüz sorulduğunda söylüyoruz. Ama bu benim işim değil. Sayın Başbakan'ın Mehmet Ali Talat beyanatları gayet nettir. Anlaşılan gidebilirse erken seçime gidecek. Bunun da yolu, yöntemi var ve nasıl yapar kendisi bilir. Biz istikrarlı bir hükümet istiyoruz. Şimdiye kadar 'Annan planı, referandum' diye diye geçen zaman boşa geçti. Umut ederiz kaybettiğimiz zamanı kazanacak bir konuma girerler.'' 
     
     PLAN 

     Denktaş, Annan planının yeniden müzakereye açılmasının büyük hata olacağını söyledi. Denktaş, 24 Nisan referandumuyla Kıbrıs'ta iki eşit halkın varlığının ve Rumların Türkleri temsil edemeyeceğinin teyit edildiğini kaydetti. 
     Konya Türk Ocağı'ndan gelen kalabalık heyet, Rauf Denktaş'a ''Türk milli davasına katkıları'' nedeniyle teşekkür etti. 
     Denktaş da Kıbrıs Türkünün çoğunluğunun Konya-Karaman yöresinden adaya geldiğini belirterek, ''Konya deyince kendimizi görmüş gibi oluruz. Çok benzerlik var'' dedi. 
     Heyet üyelerine referandum sonrası gelişmeleri de değerlendiren Denktaş, referandumda ''hayır'' diyen Rumların ortaklık istemediğini ve Kıbrıs'ı ''babalarının çiftliği'' olarak gördüğünü ispat ettiğini söyledi. 
     Kıbrıs Türküne, ''Annan planının kabul edilmesi halinde KKTC'nin tanınacağına ve ambargoların kalkacağına'' ilişkin vaatler yapıldığına işaret eden Denktaş, başta Başbakan Recep Tayyip Erdoğan ve AB ülkeleri olmak üzere, bu yönde vaatte bulunanları göreve çağırdı. Denktaş, ''Bu konuda adım bekliyoruz, sabırla bekleyeceğiz ve aldatılıp aldatılmadığımızı göreceğiz'' diye konuştu. 
     Annan planının yeniden müzakere edilmesinin büyük hata olacağını da söyleyen Denktaş, ''Rumlar haklarımızı daha da sulandırmak için pazarlık istiyor. Bu oyuna gelmememiz lazım'' dedi. 
     ''Yeni bir uzlaşma için referandumla teyit edilen iki halkın eşit varlığı ve Rumların Türkleri temsil etmediği gerçeğinden hareket edilmesi gereğini'' dile getiren Denktaş, ''Bu noktadan hareketle sınır ayarlamalarını, mal konusunu halletmek kolay'' diye konuştu. 
     
</TEXT>
</DOC>
