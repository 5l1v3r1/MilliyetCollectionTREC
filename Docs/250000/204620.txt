<DOC>
<DOCNO> 204620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sonspo08.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Eksi 30 derecede kamp 
</HEADLINE>
<TEXT>

     Dağcılık Federasyonu'nun Erciyes'te düzenlediği Gençler, Üniversiteler ve Kulüpler Kış Temel Eğitim Kampı'nda sporcular, zorlu kış koşullarında yaşamayı öğreniyorlar. 
     Erciyes Dağı'nın Tekir Yaylası'nda kurulan kampa 20 ilden 18'i kız 94 sporcu ve 12 eğitici katılıyor. Gece eksi 30 dereceye kadar düşen hava sıcaklığında yaşam mücadelesi veren sporcular, kamp eğitimi sayesinde zorlu kış koşullarında yaşamayı öğrenmeyi hedefliyor. 
     Dağcılık Federasyonu Kayseri Temsilcisi Rıza Yücesan, gazetecilere yaptığı açıklamada, 21 Aralık'ta başlayan ve 27 Aralık'ta sona erecek kampta, dağcılık kulüpleri üyesi veya Gençlik ve Spor İl Müdürlükleri'nden lisanslı sporculara, teorik ve uygulamalı eğitim verildiğini belirtti. 
     Eğitim kapsamında Tekir Yaylası'nda 63 çadır kurulduğunu ve sporcuların zorlu kış koşullarına alıştırıldığını kaydeden Yücesan, şu bilgileri verdi 
     ''Eğitim kampına katılan sporcular, çadır kurma, kamp yeri seçimi, dağda beslenme, yön bulma, ilk yardım, karda yürüme teknikleri, çığ, kazma-krampon kullanma teknikleri ve kar-buz tırmanma teknikleri gibi konularda hem teorik, hem de uygulamalı dersler alıyorlar. Sporcular, kişisel malzemelerini kendileri getirdiler. Bunların yanı sıra teknik malzemeler federasyonumuz tarafından karşılanıyor. Ayrıca sporculara, yol ücreti ve harcırah ödeniyor.'' 
     
     DAĞDA HAYAT 
     Sporcular, kampta kendi kurdukları ve etrafını rüzgar ve tipiden korumak için kardan yaptıkları duvarla çevirdikleri çadırlarda yaşıyorlar. Gece eksi 30 dereceye kadar düşen soğuk havalardan özel giysiler ve uyku tulumları ile korunan sporcular, yemek ihtiyaçlarını da kendileri karşılıyorlar. Kardan erittikleri suyu kullanarak, özel ocaklarda yemeklerin pişiren sporcular, sıcak besinler yiyerek soğuğa karşı direnç kazanıyorlar. 
     Kampa Bursa'dan katılan Didem Yılmaz ve Mersin'den katılan Sema Güler, kampta çok faydalı tecrübeler edindiklerini ve güzel arkadaşlıklar kurduklarını belirterek, zorlu kış koşullarında çadırda yaşama macerasını tüm doğa tutkunlarına tavsiye ettiklerini söylediler. 
     
     DAĞDA MANTI KEYFİ 
     Kampa Ankara'dan katılan Emral Korkmaz ve Eren Ayer de öğle yemeği için Kayseri mantısı pişirdiler. 
     Yine kardan erittikleri suyu kullanarak, evlerinden getirdikleri donmuş mantıyı pişiren iki arkadaş, ''Soğuk havalara karşı besleyici ve sıcak gıdalar tüketmek zorundayız. Konserve türü yiyecekleri tercih ediyoruz. Ancak, sürekli soğuk gıda tüketmek vücut direncimizi düşürüyor. Buraya gelirken Kayseri'ye gidip, Kayseri mantısı yemeden olmaz diyerek satın aldığımız mantıyı pişirdik'' dediler. 
     
</TEXT>
</DOC>
