<DOC>
<DOCNO> 219183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sondun36.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Batı Trakyalı Türk sporcudan Yunanistan rekoru .. 
</HEADLINE>
<TEXT>

     Yunanistan'da, ülke çapında düzenlenen yüzme yarışlarında Batı Trakyalı Gizem Baran adlı genç Türk sporcu, yıldızlarda Yunanistan rekoru kırarak birinci oldu. 
     Selanik'te hafta sonu yapılan Bahar Sezonu yüzme yarışlarına İskeçe Yüzme Kulübü formasıyla katılan 14 yaşındaki Gizem Baran, 50m serbestte 29.42'lik dereceyle birinci geldi. 
     Gizem Baran ayrıca, 100 metre serbestte de 1.04'lük derecesiyle Yunanistan ikincisi oldu. 
     İskeçe Müzik Lisesi öğrencisi olan Gizem, A.A muhabirine yaptığı açıklamada, küçük yaştan itibaren yüzdüğünü ve hedefinin Olimpiyatlara katılmak olduğunu söyledi. 
     Bu arada, Gizem'in bu başarısından sonra Yunanistan'ın en büyük spor kulüplerinden ARİS ile PAOK'tan kendisine transfer teklifleri yapıldığı öğrenildi. 
     Yunanistan'ın yüzmede rekortmen Türk sporcusu Gizem'in babası Dr. Burhan ise 7 martta yapılacak genel seçimlerde, PASOK'tan İskeçe milletvekili adayı olarak ''siyasi yarışa'' katılıyor. 
     Dr. Burhan Baran'ın bürosuna dün akşam yapılan saldırıda, rekortmen kızı Gizem de tartaklanmıştı. 
     
</TEXT>
</DOC>
