<DOC>
<DOCNO> 203929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/soneko08.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ferdi Tayfur, inşaat sektörüne girdi 
</HEADLINE>
<TEXT>

     Arabesk müziğinin ünlü sesi Adanalı Ferdi Tayfur, memleketinde basın sektöründen sonra inşaat sektöründe de yatırım yaptı. Tayfur, cazip ödeme koşullarıyla ev sahibi olmak isteyenlere alternatifler sunuyor. 
     Ferdi Tayfur, yıllar önce Adana'dan ayrıldığını ancak, memleketinden kopmadığını, Adanalı olmaktan da gurur duyduğunu söyledi. 
     Adana Büyükşehir Belediye Başkanı Aytaç Durak'ın oğlu Gökhan Durak ile birlikte Çukurova TV'ye ortak olduğunu anımsatan Tayfur, ''birkaç kişiye bile olsa istihdam sağlamak beni gururlandırıyor'' dedi. 
     Adana'nın merkez Yüreğir İlçesi'ne bağlı Taşçı köyünde dünyaya gelen Ferdi Tayfur, memleketine imkanları elverdiğinde daha fazla yatırım yapmayı arzuladığını belirterek, ''En büyük hayalim ise Adana'da bir çiftlik sahibi olmak'' dedi. 
     Kızkardeşinin eniştesi olan Ali Kıvanç ile daha önce ev dekorasyonu üzerine Ferdi Tayfur Dekorasyon adı altında bir şirket kurduklarını daha sonra inşaat işlerine yöneldiğini de vurgulayan Tayfur, şunları söyledi 
     ''4 bin 550 metrekarelik arsa satın aldım. Ruhsatı yıllar öncesinden hazır olan bu arsada konut yapmaya başlayacaktık ancak, ortaya çıkan ekonomik krizler nedeniyle 2 yıl gecikti. Burada uygun koşullarla evsizleri ev sahibi yapmayı amaçlıyorum.'' 
     
     42 AY ÖDEMELİ DAİRELER 
     Bu arada Ferdi Tayfur, bazı gazetelere ''Ferdi Tayfur İnşaat Limited Şirketi'' adıyla verdiği ilanda, konut sahibi olma koşullarını duyuruyor. Bu ilana göre, Belediyevleri Mahallesi'ndeki Vilko Siteleri yakınında olan arsada yapımı devam eden konutlardan edinmek isteyenler peşinat olarak 5 milyar lira ödeyecek. 
     Ödeme süresi 42 ay ve aylık taksitleri 600 milyon lira olan konutlar için 6 ayda bir kez 1 milyar 600 milyon liralık ara ödeme bulunuyor. Konutların teslim süresinin ise 36 ay olarak belirlendiği bildirildi. 
     
</TEXT>
</DOC>
