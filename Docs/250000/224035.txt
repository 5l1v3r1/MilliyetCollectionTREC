<DOC>
<DOCNO> 224035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sonsiy08.html </URL>
<DATE> 2004/03/20/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Şahin ''Seçildikten sonra AKP'ye katılacakları kabul etmeyeceğiz'' 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Diğer partilerden bazı belediye başkan adayları seçildikleri takdirde AK Parti'ye katılacaklarını söylüyorlar. Bu kişileri bizler kabul etmiyoruz, etmeyeceğiz'' dedi. Şahin ve AK Partili 4 milletvekili, seçim çalışmaları çerçevesinde, belediye başkan adayı Metin Büyükçorok'a destek vermek için Çorum'un Kargı İlçesi'ne geldi. 
     Bakan Şahin burada yaptığı konuşmada, 16 ay içinde ihracatın yüzde 5 arttığını, istikrarın iyi gittiğini, enflasyonu tek haneli rakamlara düşürdüklerini belirterek, ''Şimdi 250 bin lira olan ekmek 2005'te, 50 yıl önce olduğu gibi 25 kuruşa düşecek'' diye konuştu. 
     Türkiye gezileri sırasında, diğer partilerden bazı belediye başkan adaylarının seçildikleri takdirde AK Parti'ye katılacaklarını söylediklerini ifade eden Şahin, ''Bu kişileri bizler kabul etmiyoruz, etmeyeceğiz. Transferleri durdurduk, ihtiyacımız da yok'' dedi. 
     Milletvekili Ali Yüksel Kavuştu ise hükümetin bugüne kadar Kargı'ya Vakıflar Yurdu'nu kazandırdığını, hastaneye 28 sağlık personelinin atandığını, 29 Mart'tan itibaren ise daha fazla hizmet getireceklerini belirtti. 

     
</TEXT>
</DOC>
