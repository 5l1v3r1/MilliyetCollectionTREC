<DOC>
<DOCNO> 238753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sondun12.html </URL>
<DATE> 2004/05/10/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Blair işkenceler için resmen özür diledi 
</HEADLINE>
<TEXT>

     İngiltere Başbakanı Tony Blair, İngiliz askerlerinin Irak'ta tutuklulara yaptıkları işkence için özür diledi. 
     Fransız televizyon kanalı FR3 ile yaptığı röportajda soruları yanıtlayan Blair, Iraklı esirlere yapılan kötü muameleden sorumlu olan kişilerin, askeri kurallar gereği cezalandırılacaklarını söyledi. 
     ''Bizim askerlerimiz tarafından kötü muameleye uğrayan her kim varsa hepsinden özür diliyoruz'' diyen Blair, bu durumun kabul edilemez olduğunu ifade etti. 
     Bunu yapanların ''dehşet verici'' bir davranış içinde olduklarını belirten Blair, ''Umarım kamuoyu, bu davranışların bizim askerlerimizin genel davranışı olmadığını anlar'' dedi. 
     Küçük bir azınlığın yarattığı utancın, Irak'ta doğru ve anlamlı bir görev yapan İngiliz askerlerini olumsuz etkilememesi dileğinde bulunan Blair, yaşananların tekrarlanmaması için gerekli adımların atılacağını bildirdi. 
     
</TEXT>
</DOC>
