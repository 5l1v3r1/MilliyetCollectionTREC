<DOC>
<DOCNO> 208914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sontur39.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu Başkanı Romano Prodi, Ankara'ya geldi... 
</HEADLINE>
<TEXT>

     AB Komisyonu Başkanı Romano Prodi, Başbakan Recep Tayyip Erdoğan'ın davetlisi olarak Ankara'ya geldi. 
     AB Komisyonu'nun genişlemeden sorumlu üyesi Günter Verheugen'in eşlik ettiği Prodi, Esenboğa Havaalanı'nda, Devlet Bakanı Mehmet Aydın tarafından karşılandı. 
     Karşılamada, AB Komisyonu Türkiye Temsilcisi Hans Jörg Kretschmer ve Türkiye'nin AB Daimi Temsilcisi Büyükelçi Oğuz Demiralp de hazır bulundu. 
     Ankara Anlaşması'nın 1963'te imzalanmasından bu yana Türkiye'yi ziyaret eden ilk komisyon başkanı olan Prodi, Başbakan Erdoğan tarafından resmi törenle karşılanacak. Başbakanlık'taki görüşmelerden sonra basın toplantısı düzenlenecek. 
     TBMM Başkanı Bülent Arınç'ı ziyaret ederek, Genel Kurul'a hitap edecek Prodi, daha sonra CHP Genel Başkanı Deniz Baykal ile bir araya gelecek. 
     Prodi, ziyaretinin ikinci gününde, sabah saatlerinde Cumhurbaşkanı Ahmet Necdet Sezer tarafından kabul edilerek, Anıtkabir'i ziyaret edecek. 
     AB Komisyonu heyeti daha sonra, Ankara'dan İstanbul'a geçecek. Prodi, İstanbul'da Boğaziçi Üniversitesi'nde bir konferans verecek, AB İstanbul Enformasyon Merkezi'nin açılış törenine katılacak ve bazı tarihi mekanları gezecek. 
     
</TEXT>
</DOC>
