<DOC>
<DOCNO> 226555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sondun39.html </URL>
<DATE> 2004/03/29/ </DATE>
<TIME> 22.05 </TIME>
<AUTHOR>  </AUTHOR>
<HEADLINE>
Hikmet Çetin "Afganistan'da askeri başarı tek başına yeterli değil" 
</HEADLINE>
<TEXT>

     NATO'nun Afganistan'daki Kıdemli Yüksek Sivil Temsilcisi Hikmet Çetin, bu ülkede askeri başarının tek başına yeterli olmayacağını belirterek dünyaya, sosyal ve ekonomik destek çağrısında bulundu. 
     Belçika'nın başkenti Brüksel'de düzenlenen bir panelde konuşan Çetin, NATO'nun Soğuk Savaş döneminde oynadığı rolü anlattıktan sonra İttifak'ın ilk defa savunma alanı dışına çıkarak çok önemli bir görev üstlendiğini söyledi. 
     Afganistan'ın 23 yıl önce Sovyetler Birliği'ne karşı savaştığını, daha sonra iç savaşlar nedeniyle her şeyin altüst olduğunu, sadece halkın değil, umutların ve varlıkların yitirildiğini, kadınların tümüyle toplum dışına itildiğini belirten Çetin, NATO ve uluslararası kuruluşların dünyanın en yoksul 5 ülkesinden biri olan Afganistan'da yapmaya çalıştıkları hakkında bilgi verdi. 
     Çetin, ''İşimiz Afganistan'ı işgal etmek değil, Afgan halkına ve yönetimine, kendi ayakları üstünde durabilecek hale gelmeleri için yardımcı olmak'' diyerek, Afganistan'da normal yaşama dönebilmek için 5 alanda reform gerektiğini belirtti. 
     Yaklaşık 100 bin milis askerin silahlardan arındırılması, terhisi ve topluma uyumunun bunlardan biri olduğunu belirten Çetin, ''Başlarında general dedikleri kişilerle, tanklarıyla, tüfekleriyle yıllardır savaşmışlar. Sivilleştirilmeleri, terhis edilmeleri, bunlara iş yaratılması gerekiyor'' dedi. 
     İkinci reformun, ulusal ordu eğitimi olduğunu ifade eden Hikmet Çetin, ''Amaç 70 bin kişilik bir silahlı kuvvetler yaratmak. Henüz 8 bin asker eğitildi. Bu çalışmayı ABD yürütüyor. Polis teşkilatının oluşması lazım. Buna İtalya öncülük ediyor. Mayıs sonuna kadar 20 bin polisin eğitimi öngörülüyor'' diye konuştu. 
     Hukuk alanında da reformların gerekliliğine değinen Çetin, hakim ve savcıların yetiştirilmesinin, bunların polisle işbirliği yapmasının önemli olduğunu söyledi. 
     Hikmet Çetin, narkotikle mücadelenin de çok önemli bir konu olduğunu belirterek, ''Bunun öncülüğünü İngiltere yapıyor. Dünya'daki afyon üretiminin yüzde 75'i, Avrupa'dakinin yüzde 90'ı Afgan kaynaklıdır'' dedi. 
     NATO'nun, Eylül dönemindeki seçimde güvenliği destekleyeceğini belirten Çetin, Afganistan'da başarıya ulaşmanın uluslararası kurumlar için çok önemli olduğunu, Soğuk Savaş'ın bitmesinden sonra huzurlu ve refah içinde bir dünya beklentisi ve hayalinin çok kısa sürdüğünü kaydetti. 
     Çetin, Körfez Savaşı, Balkanlar'daki olaylar ve 11 Eylül ile ''Türkiye'nin çok iyi bildiği, dünyanın anlamakta güçlük çektiği terörün acımasız yüzünün ortaya çıktığını'', bugün en büyük tehdidin terörizm olduğunu, buna karşı küresel mücadele gerektiğini, düşmanın kim ve nerede olduğunun tam olarak bilinemediğini ifade etti. 
     Hikmet Çetin, Afganistan'da hedefe sadece askeri başarılarla ulaşılamayacağını, ekonomik ve sosyal yardımlara ihtiyaç duyulduğunu belirterek, 31 Mayıs-1 Nisan tarihlerinde yapılacak Berlin Konferansı'nda tüm ülkeleren Afganistan'a yardım etmeleri çağrısında bulundu. 
     
</TEXT>
</DOC>
