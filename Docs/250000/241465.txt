<DOC>
<DOCNO> 241465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonspo24.html </URL>
<DATE> 2004/05/20/ </DATE>
<TIME> 16.26 </TIME>
<AUTHOR>  </AUTHOR>
<HEADLINE>
Süleyman Seba Beşiktaş'ta bu olaylara sebebiyet verenler utansın 
</HEADLINE>
<TEXT>

     Beşiktaş eski Başkanı Süleyman Seba, Alaaddin Çakıcı'nın yurtdışına çıkışı olayına bazı Beşiktaş yöneticilerinin adının karışmasıyla ilgili olarak, ''Beşiktaş'ta bu olaylara sebebiyet verenler utansın'' dedi. 
     Antalya'da, turizmci Faik Akdil'in konuğu olarak tatil yapan Seba, AA muhabiriyle görüştü. Beşiktaş'ın şampiyonluğu ligin ikinci yarısında kaybetmesi ve Alaaddin Çakıcı'nın yurtdışına kaçışı konusunda bazı Beşiktaş yöneticilerinin aracı olduğu yolundaki iddialarla ilgili sorulara cevap vermeyeceğini belirten Seba, şunları söyledi 
     ''Dışında olduğum konularda yorum yapmak ahkam kesmek olur. Ben de ahkam kesmek istemiyorum. Kişilerle polemiğe de girmek istemiyorum. O nedenle bu konularda açıklama yapmayacağım. Sadece şunu söyleyebilirim. Beşiktaş'ta bugün yaşanan olaylar üzücüdür. Beşiktaş'ta bu olaylara sebebiyet verenler utansın. Şampiyonluklar her zaman kazanılır ve kaybedilir. Ama etik değerlerin her zaman korunması lazım. Barcelona, Manchester United, Real Madrid, dünyanın en büyük kulüpleri olmasına rağmen sıkıntılı dönemler geçirmiş ve geçirmektedir. Bunlar bir gün düzelir. Ama manevi değerlerin mutlaka korunması gerekli.'' Seba, Serdar Bilgili'nin istifasında Çakıcı olayının etkili olup olmadığı yolundaki bir soru üzerine de, ''Burada konu Ahmet, Mehmet olayı değil. Beşiktaş'ı böyle bir duruma düşürmek üzücü. Oysa Beşiktaş, yüzüncü yılını parlak bir şekilde kutladı. Bunlar güzel şeyler. Ama şimdi konuşulanlar da insanı üzen şeyler. Olmaması gereken şeyler. İnsanı üzen o. Doğruluk derecesini de bilmiyoruz yani'' ifadesini kullandı. 
     Polemik yaratacak hiç bir açıklama yapmayacağını vurgulayan Seba, 4 başkan adayının bulunduğu ve önümüzdeki günlerde yapılacak kongreyle ilgili olarak da ''Beşiktaş'ın yeni göreve gelecek yönetim kurulu, bu sorunları masaya yatırıp bir düzene sokmalıdır. Gelecek yönetimin yapacağı en büyük iş, bu olayları masaya yatırıp, gerekeni yapmasıdır. En önemli iş odur. Bunun dışında çok büyük şeyler var. Demek istediğim konular var. Ama bunlar yeni yönetimin işi. Yeni yönetim iyi kararlar alırsa, her şey düzelir'' yorumunu yaptı. 
     Seba, kongre öncesi hiç bir adaya destek vermediğini, hiç bir adayın da karşısında olmadığını belirterek, ''Kongrenin selametli geçmesini arzu ediyoruz. Yalnız ben değil, tüm Beşiktaşlılar böyle olmasını istiyor. Tüm adaylara aynı mesafedeyim. Arkadaşlardan Ne yapacağız diye soranlara, birikimlerim doğrultusunda yardımcı olurum. Ben kalkıp da kimseye ahkam kesemem'' dedi. 
     Kendisi başkanlığı bırakırken bazı üzücü olaylar yaşandığına da değinen Seba, ''Bu kadar olmamakla beraber biz ayrılırken de üzücü dönem geçirdik. Ama yine de yapım böyle şeylere girmeye müsait değil. Hayatım boyunca polemiklerden kaçmışımdır. Şimdi de girmek istemiyorum'' diye konuştu. 
     Seba, Alaaddin Çakıcı'nın kendi başkanlığı döneminde Beşiktaş üyesi olup olmadığı yolundaki bir soru üzerine de şunları kaydetti 
     ''Bazıları bunu ısrarla yazıyor ve gündeme getiriyor. Ne yapmak istiyorlar bilmiyorum. Olmuş olabilir. Bilmiyorum. Benim imzam mı var Bakmak lazım. O Kişi 20 yıl önce kulübe üye olmuş olabilir ama o zaman bugün böyle olacağını kimse bilemezdi.'' 
     
</TEXT>
</DOC>
