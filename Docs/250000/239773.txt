<DOC>
<DOCNO> 239773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sontur07.html </URL>
<DATE> 2004/05/13/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Free-shop çalışanları kavga etti 25 kişi gözaltında 
</HEADLINE>
<TEXT>

     Edirne'nin Kapıkule Sınır Kapısı'ndaki 2 free-shop firmasının personeli arasında çıkan kavga sonucu 25 kişi gözaltına alındı. 
     AA muhabirinin aldığı bilgiye göre, rakip firma çalışanları arasında müşteri kapma rekabeti nedeniyle gümrük sahasında çıkan sözlü sataşma, gümrük kapısı dışında kavgaya dönüştü. 
     Kavga sonucu her iki firmadan, olaya karıştığı belirlenen 25 kişi, ifadeleri alınmak üzere gözaltına alındı. 
     Edirne Gümrük ve Muhafaza Başmüdürlüğü yetkilileri, 2 firmadan birinin, ''usulsüz satış yaptığı'' gerekçesiyle kapatılması için ilgili bakanlığa yazı yazıldığını ve bu durumun, iki firma arasındaki rekabetin kavgaya dönüşmesine yol açtığını bildirdiler. 
     2 firma personelinin, gümrük mağazasından aldıkları sigara, içki ve parfümleri usulsüz şekilde Kapıkule gümrüğünden çıkarttıkları yolunda birbirlerini sık sık ihbar ettikleri de öğrenildi. 
     
</TEXT>
</DOC>
