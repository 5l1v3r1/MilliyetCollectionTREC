<DOC>
<DOCNO> 203983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sonspo24.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Portekiz'de her takımdan 4 oyuncuya doping testi 
</HEADLINE>
<TEXT>

     Futbol Federasyonu Sağlık Kurulu tarafından bu yıl üçüncü kez düzenlenen Takım Doktorları, Fizyoteparistleri ve Masörleri Gelişim Semineri, İstanbul'da başladı. 
     İki gün sürecek seminerin ilk gününde ''Futbolda doping kullanımı'' konusunda görüşlerini açıklayan UEFA Sağlık Kurulu Başkanı Dr. Urs Vogel, futbolun, dopingin çok sık kullanıldığı bir spor dalı olmamasından dolayı şanslı olduklarını söyledi. 
     Futbolda dopingle mücadelenin 25 yıllık geçmişi olduğunu kaydeden Dr. Vogel, UEFA Doping Kontrol Merkezi'ne ilk 18 yıl içinde gelen 1600 örnekten sadece 3'nün pozitif çıktığını, son 5 yıldaki 1700 numuneden ise 7'sinde doping içeren maddeye rastlandığını belirtti. 
     Geçen yıl UEFA organizasyonlarında toplam 400 oyuncunun 100 maçta kontrol edildiğini anlatan Dr. Vogel, gelecek yıl 154 maçta 616 oyuncuyu kontrol etmeyi amaçladıklarını, bunun da bütün maçların yüzde 10'unu oluşturduğunu ifade etti. 
     UEFA Sağlık Kurulu Başkanı Dr. Urs Vogel ayrıca, Portekiz'de düzenlenecek 12. Avrupa Futbol Şampiyonası finallerinde yapılacak her maçta, takımların 4'er oyuncusundan numune alınacağını kaydetti. 
     Dr. Vogel daha sonra, ''Futbol kulüplerinde takım doktorluğu'' konulu bir konuşma yaptı. 
     
     FUTBOL VE ŞİDDET 
     Seminerin ilk gününün açılışında ''Futbol ve şiddet'' konulu panel düzenlendi. 
     Futbol Federasyonu Sağlık Kurulu Başkanı Prof. Dr. Vahit Özmen'in yönettiği panele konuşmacı olarak Türkiye Milli Olimpiyat Komitesi TMOK Başkanı Togay Bayatlı, Futbol Federasyonu Yönetim Kurulu Üyesi Murat Aksu, Futbol Federasyonu Tahkim Kurulu Başkanı Türker Arslan ile Futbol Federasyonu Disiplin Kurulu Başkanı Talay Şenol katıldı. 
     Konuşmacılar ağırlıklı olarak, futbol sahalarındaki şiddeti bazı kulüp yöneticilerinin tırmandırdığını, şiddetin önlenmesi için kulüp yöneticileri, sporcular ile medyaya büyük görevler düştüğünü belirttiler. 
     Tahkim Kurulu Başkanı Arslan, halen yürürlükteki ceza yönetmeliğine göre en yüksek para cezasının 6 yıldır 2.5 milyar lira olduğunu belirterek, bunun acilen günün şartlarına uygun hale getirilmesini, miktarın belirlenmesi konusunda Futbol Federasyonu'na yetki verilmesini istedi. 
     Disiplin Kurulu Başkanı Talay Şenol ise para cezalarının caydırıcılık bakımından, UEFA'nın uyguladığı gibi 200-300 milyar lira civarında olması gerektiğini kaydetti, kulüp yöneticilerine men cezasıyla birlikte para cezası da verilmesi gerektiğini söyledi. 
     Futbol Federasyonu Yönetim Kurulu Üyesi Murat Aksu da TBMM'ye sunulan futbol sahalarındaki şiddeti önlemeye yönelik yasa tasarısı hakkında görüşlerini açıkladı. 
     Öğleden sonra, aralarında UEFA Sağlık Kurulu Başkan Yardımcısı Prof. Dr. Stewart Hillis'in de bulunduğu konuşmacıların katılımıyla sürecek seminer yarın sona erecek. 
     
</TEXT>
</DOC>
