<DOC>
<DOCNO> 209941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sonspo16.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor, futbol şehitlerini anıyor 
</HEADLINE>
<TEXT>

     Samsunspor'un 1989 yılında Malatyaspor deplasmanına giderken meydana gelen trafik kazasında yaşamını yitirenler için anma töreni düzenlendi. 
     Türk spor tarihine ''Spor şehitleri'' olarak geçen 15 yıl önceki feci kazada yaşamını yitirenler için düzenlenen ilk tören, Teknik Direktör Nuri Asan'ın Asri Mezarlık'taki kabri başında yapıldı. 
     Duaların okunması ve çiçek bırakılmasının ardından açıklama yapan Samsunspor Asbaşkanı Tarık Cengiz, 15 yıl önce yaşadıkları acıyı halen yüreklerinde taşıdıklarını söyledi. 
     Bu üzücü olayı hiçbir zaman unutamayacaklarını belirten Cengiz, ''Futbol tarihinin hüzünlü günlerinden birini yaşıyoruz. Allah bize bir daha böyle bir acı yaşatmasın. Kazanın ardından yaşadığımız yası anlatmak için formamıza siyah renk ekledik. Bu bizim içimizdeki acı olarak kalacak'' diye konuştu. 
     Daha sonra, Kıranköy Mezarlığı'nda bulunan şoför Asım Özkan'ın kabri ziyaret edilerek benzer bir anma töreni gerçekleştirildi. 
     Bu arada, kazada ölenlerden Muzaffer Badalıoğlu'nun Zonguldak'ta, Mete Adanır'ın KKTC'de ve Zoran Tomiç'in de Yugoslavya'daki mezarları başında anıldığı bildirildi. 
     Törene, Gazi Belediye Başkanı Nihat Batur, Atakum Belediye Başkanı Metin Burma, Samsunspor Kulübü Başkanı İsmail Uyanık, Samsunspor'un eski ve yeni yöneticileri, Samsunspor'da top oynamış eski futbolcular, PAF takımı oyuncuları ve Amasyaspor Kulübü'nden temsilciler katıldı. 
     Samsunspor kafilesinin 20 Ocak 1989'da Malatyaspor deplasmanına giderken Havza İlçesi yakınlarında geçirdiği trafik kazasında Teknik Direktör Nuri Asan, futbolculardan Mete, Muzaffer ve Tomiç hayatını kaybetmiş, birçok futbolcu ve yönetici de yaralanmıştı. 
     
</TEXT>
</DOC>
