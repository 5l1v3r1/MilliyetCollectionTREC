<DOC>
<DOCNO> 225724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/yasam/yas20.html </URL>
<DATE> 2004/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa... 
</HEADLINE>
<TEXT>

   
   Aşırı doz bir genç daha aldı 
   Bahçeşehir Üniversitesi Sinema - TV Bölümü öğrencisi Cem Devrim Akdoğan 26 , Kağıthane'deki evinde aldığı aşırı dozda uyuşturucudan öldü. Ayazağa OYAK Siteleri'ndeki evinde annesi ve erkek kardeşiyle oturan Akdoğan, dün sabah saat 06.00 sıralarında annesi Leyla Genç tarafından odasında ölü bulundu. İhbar üzerine olay yerine gelen polis, bağdaş kurmuş oturur halde bulunan Akdoğan'ın cesedinin yanında bir miktar eroin ve enjektöre rastladı. Cumhuriyet savcısının incelemesi sonrası ceset Adli Tıp morguna gönderildi. Anne ve babası ayrı olan Akdoğan'ın, 4,5 yıldır aralıklarla defalarca tedavi görmesine rağmen eroin bağımlılığından kurtulamadığı belirtildi. 
   
   20 yıllık emeğini gaspçıya kaptırdı 
   Beşiktaş'ta, emekli ikramiyesini alan Yüksel Beştaş 45 , silahlı bir gaspçının saldırısına uğradı. Köy Hizmetleri'nde 20 yıl çalıştıktan sonra emekli olan Beştaş, dün emekli ikramiyesini almak için Beşiktaş'taki bankaya gitti. 18 milyar lirayı çantasına koyan Beştaş, evine gitmek üzere ayrıldı. Yürürken arkasından koşarak gelen gaspçı, çantasını almak istedi. Beştaş, arkasına dönünce, gaspçı silahını çekti. Saldırgan Beştaş'ı iterek yere düşürdü. Parayı alan gaspçı kaçarken, yere düşen Beştaş'ın ayağı kırıldı. Hastaneye kaldırılan Beştaş'ın ayağı alçıya alındıktan sonra taburcu edildi. 
   
   Bıçak ve satırlı 3 kişi önlerine çıkanı biçti 
   İzmir'de, Karşıyaka - Çiğli arasında üç gaspçı dün dehşet saçtı. Bıçak ve satırlı 3 kişi, dün sabaha karşı ilk önce Karşıyaka'da durdurdukları Aydın Özgen'in cüzdanı ve cep telefonunu alarak kaçtı. Grup daha sonra minibüsünü park eden Mehmet Ali Atak'ı satırla tehdit ederek cep telefonunu aldı ve dövdü. Yürüyerek Çiğli'ye geçen gaspçılar, Umut Başkurt'un telefonunu ve parasını alarak dövdü. Gaspçılar, Egekent girişinde alkollü olan emekli polis Kasım Çolak'ı dövdükten sonra cüzdanı ve saatini alıp yollarına devam etti. Şaraphane otobüs durağında polisle karşılaşıp kaçmaya başlayan saldırganlardan Cafer Avcıoğlu, yakalandı. Polis, diğer saldırganları arıyor. 
   
   
   
</TEXT>
</DOC>
