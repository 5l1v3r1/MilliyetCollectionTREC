<DOC>
<DOCNO> 214547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sontur02.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Ümitsiz siyaset yapılmaz 
</HEADLINE>
<TEXT>

     Başbakan Recep Tayyip Erdoğan, New York'taki Kıbrıs görüşmeleri konusunda ümitli olup olmadığıyla ilgili, ''Biz reel politik yapmayı severiz, attığımız her adımı şüphesiz ki bir ümit üzerine atarız, ümitsiz yaşanılmaz, ümitsiz siyaset yapılmaz'' dedi. 
     Güney Kore'deki resmi temas ve incelemelerini tamamlayarak Ankara'ya gelen Başbakan Erdoğan, Esenboğa Havalimanı'nda basın toplantısı düzenledi. 
     Erdoğan, ziyareti sırasındaki görüşmelerinin verimli geçtiğini, Türk heyetine gösterilen ilginin müstesna bir ilgi, Türkiye'ye karşı duyulan sevginin farklı olduğunu söyledi. Ziyarette, ikili ilişkilerin tüm yönleriyle ele alındığını ve mevcut işbirliğinin güçlendirilmesi üzerinde durulduğunu belirten Erdoğan, ziyaretinin, iki ülke arasındaki ilişkilere ivme kazandırılmasında ve işbirliğinin güçlenmesinde yararlı olduğuna inandığını ifade etti. 
     
     SORULAR 

     Erdoğan, gazetecilerin sorularını da yanıtladı. New York'taki Kıbrıs görüşmeleriyle ilgili kendisine ulaşan bir bilgi olup olmadığının sorulması üzerine Erdoğan, toplantının şu anda devam ettiğini belirterek, ''Toplantıyla ilgili bize intikal etmiş bir açıklama yok. Herhangi bir açıklama gerektiğinde bizler sizlere duyururuz'' dedi. 
     KKTC Cumhurbaşkanı Rauf Denktaş ile bugün bir temasının olup olmadığı sorusu üzerine de Erdoğan, herhangi bir görüşmesi veya teması olmadığını belirtti. 
     ''Görüşmelerden ümidiniz var mı'' sorusunu da Erdoğan, ''Biz reel politik yapmayı severiz, attığımız her adımı şüphesiz ki bir ümit üzerine atarız, ümitsiz yaşanılmaz, ümitsiz siyaset yapılmaz'' diyerek cevaplandırdı. 
     Bu arada Başbakan Erdoğan, uçaktan inmeden önce geziye katılanlara ve uçak personeline yönelik bir teşekkür konuşması yaptı. 
     Erdoğan'ın basın toplantısını, çok sayıda basın mensubunun yanı sıra AK Parti belediye başkan aday adayları da izledi. Salonun dolması nedeniyle karşılamaya gelenler toplantıyı ayakta izledi. 
     Erdoğan, basın toplantısından önce alandaki dinlenme salonunda Devlet Bakanı ve Başbakan Yardımcısı Mehmet Ali Şahin, Dışişleri Bakanı ve Başbakan Yardımcısı Abdullah Gül, İçişleri Bakanı Abdülkadir Aksu, Adalet Bakanı Cemil Çiçek, Milli Savunma Bakanı Vecdi Gönül ile yaklaşık yarım saat görüştü. 

     
</TEXT>
</DOC>
