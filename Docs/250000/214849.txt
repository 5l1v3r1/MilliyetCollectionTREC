<DOC>
<DOCNO> 214849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/dunya/dun01.html </URL>
<DATE> 2004/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin'in 15 terör gemisi var 
</HEADLINE>
<TEXT>

      DIŞ HABERLER SERVİSİ 

   
   El Kaide Örgütü'nün lideri Usame Bin Ladin'in Yunanlı bir armatörden satın aldığı 15 gemi ile terörist saldırı düzenlemeye hazırlandığı öne sürüldü. 
   Scotland Yard tarafından yapılan uyarıda, gemilerden birinin Thames Nehri'ne girerek Parlamento binasına saldırı yapabileceği belirtildi. 
   İngiltere'de yayımlanan Mirror gazetesinde dün yer alan haberde, öldürücü kimyasalları ve klasik patlayıcıların etrafına sarılan radyoaktif maddelerle oluşturulan "kirli" bombaları taşıyabilme kapasitesinde olan gemilerin, yolcu gemilerine, petrol platformlarına ve limanlara yönelik saldırılar da yapabileceği kaydedildi. 
   Yemen ve Somali bandıralı olduğu istihbaratı alınan gemilerin özellikle Hint ve Pasifik okyanuslarında seyrettiği ifade edildi. 
   Senegal, Liberya ve St. Vincent bandralı gemilerin de "kuşkulu" olarak nitelendirildiği haberde, dünya denizlerinde seyir halinde olan 120 bin gemiden "terör donanması"na ait olanların tespit edilmesinin çok zor olduğuna da dikkat çekildi. 
   El Kaide militanları Ekim 2000'de Aden'deki ABD savaş gemisi USS Cole'e denizden düzenledikleri saldırıda 17 denizciyi öldürmüş, 40'tan fazlasını da yaralamıştı. 
   
   
   
</TEXT>
</DOC>
