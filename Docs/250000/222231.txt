<DOC>
<DOCNO> 222231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/soneko17.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine, referans bono ve tahvil ihalesi düzenleyecek... 
</HEADLINE>
<TEXT>

     Hazine, bu hafta biri 91 gün vadeli Türk Lirası cinsinden iskontolu referans bono, diğeri de 3 ayda bir değişken faiz ödemeli Türk Lirası cinsinden Devlet Tahvili ihalesi yapacak. 
     Hazine'nin 91 gün vadeli Türk Lirası cinsinden iskontolu referans bono ihalesi yarın yapılacak. 91 gün vadeli Türk Lirası cinsinden iskontolu referans bono ihalesinde satılacak kağıtlar 17 Mart Çarşamba günü ihraç edilirken, kağıtların geri ödemesi 16 Haziran 2004 olarak belirlendi. 
     Söz konusu referans ihalede, net olarak borçlanılacak tutar, daha önceki referans ihalelerden farklı olarak, piyasaya yapılacak ödemeler ve kamu kurumlarına yapılan ROT rekabetçi olmayan teklif satışlarının geri ödeme tutarları toplamının yüzde 10'u kadar olacak. 
     Referans ihalesinde net olarak 1 katrilyon 332 trilyon Lira tutarında borçlanılacak. Söz konusu ihalede ROT ve ihale sonrası teklif yoluyla satış yapılmayacak. 
     
     TAHVİL İHALESİ 
     Hazine, 16 Mart Salı günü ihraç tarihi yine 17 Mart Çarşamba, geri ödeme tarihi 15 Mart 2006 olarak belirlenen 3 ayda bir değişken faiz ödemeli Türk Lirası cinsinden devlet tahvili ihalesi yapacak Söz konusu tahvilin, ilk kupon ödemesi 16 Haziran 2004 tarihinde yapılacak olup kupon ödemesine esas teşkil edecek faiz oranı, 15 Mart 2004 tarihinde gerçekleştirilecek olan 91 gün vadeli referans bono ihalesinde oluşacak dönem faizi ile Hazine'ce uygulanacak olan yüzde 1,5 ek getiriden oluşacak. 
     İhraç edilecek olan 15 Mart 2006 itfa tarihli değişken faiz ödemeli devlet tahvilinin kupon ödemelerine esas teşkil edecek tüm referans ihaleler için net borçlanma tutarı, piyasaya yapılacak ödemeler ve kamu kurumlarına yapılan ROT rekabetçi olmayan teklif satışlarının geri ödeme tutarları toplamının yüzde 10'u kadar olacak. 
     Diğer taraftan, daha önce ihracı gerçekleştirilmiş olan 3 ayda bir değişken faiz ödemeli Türk Lirası cinsinden devlet tahvillerinin kupon ödemesine esas teşkil edecek olan referans ihalelerde ise net borçlanma tutarı, piyasaya yapılacak ödemeler ve kamu kurumlarına yapılan ROT rekabetçi olmayan teklif satışlarının geri ödeme tutarları toplamının yüzde 15'i tutarında olmaya devam edecek. 
     
     SON DURUM 
     Hazine'nin en son 1 Mart tarihinde düzenlediği 9 gün vadeli Türk Lirası cinsinden iskontolu tahvil ihalesinde bileşik faiz yüzde 24.40 olmuştu. 
     İhaleye nominal 4 katrilyon 274 trilyon lira teklif gelirken, nominal 2 katrilyon 907 trilyon lira, net 2 katrilyon 103.9 trilyon lira kağıt satılmıştı. 
     Hazine bu hafta, 169 milyon dolar tutarında konsolide bütçe ve Hazine garantili dış borç, 3 katrilyon 809 trilyon lira iç borç servisi yapacak. 
     
</TEXT>
</DOC>
