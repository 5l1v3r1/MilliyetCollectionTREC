<DOC>
<DOCNO> 224030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sonsiy03.html </URL>
<DATE> 2004/03/20/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
28 Mart seçimleri ertelenirse 6 Haziran'da yapılacak 
</HEADLINE>
<TEXT>

     Yüksek Seçim Kurulu YSK , 28 Mart Pazar günü yapılacak Mahalli İdareler Genel Seçimleri'nde seçimin herhangi bir yerde ''seçim işlemleri nedeniyle'' iptal edilmesi halinde yenileme seçimin 6 Haziran 2004 Pazar günü yapılmasına karar verdi. 
     YSK'nın Resmi Gazete'nin bugünkü sayısında yayımlanan kararında, 28 Mart Pazar günü yapılmış ve ''seçim işlemleri nedeniyle'' iptallerine karar verilmiş olması nedeniyle yeniden yapılacak olan seçimlerin, bu seçimin ''tekrarı ve seçimin devamı'' niteliğinde bulunduğu sadece ''oy verme işleminin '' tekrarlanması suretiyle yapılmasının yeterli olacağı belirtildi. 
     Buna göre, bu seçimlere katılabilecek siyasi partiler yeniden tespit ve ilan edilmeyecek. 28 Mart 2004 gününde yapılacak seçime katılmış olan siyasi partiler bu seçimlere de katılacak. 
     Siyasi partiler yeniden aday tespiti yapmayacak. 28 Mart Pazar günü yapılacak seçime bağımsız aday olarak katılanlar bu seçimlere de katılabilecek yeniden bağımsız adaylık başvurusu kabul edilmeyecek. 
     Birleşik oy pusulaların basımında 28 Mart 2004 tarihinde yapılacak seçim için uygulanan esaslar uygulanacak. 
     6 Haziran Pazar günü yapılacak seçimlerde yeniden seçmen listeleri günceleştirilmeyecek, 28 Mart Pazar günü yapılacak seçimlerde kullanılan listeler geçerli olacak. 
     Bu seçimlerle ilgili seçim takvimi ilçe seçim kurullarınca oluşturulacak. 
     
     YENİ KURULAN MUHTARLIKLARDA SEÇİM 

     28 Mart 2004'ten sonraya rastlayan ve 1 Ocak 2004 tarihinden sonra oluşup da 28 Mart 2004 tarihinde seçimi yapılmamış ihtiyar meclisi heyeti üyeleri ve birlikte yapılması gereken muhtar seçimleri de 6 Haziran 2004 Pazar günü yapılacak. 
     1 Ocak 2004 tarihinde kurulup da yerel genel seçimlere kadar yasa gereği belediye organlarının seçimleri yapılamayacak belediyelerde de bu tarihte köy muhtarı ve ihtiyar meclisi üyesi seçimi yapılacak. Bu seçimlerin başlangıç tarihi 5 Nisan 2004 Pazartesi olacak. 
     
</TEXT>
</DOC>
