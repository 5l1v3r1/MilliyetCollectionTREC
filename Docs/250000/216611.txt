<DOC>
<DOCNO> 216611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sontur39.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtta Kış... 
</HEADLINE>
<TEXT>

     Bolu ve Düzce'de etkili olan kar yağışı günlük yaşamı ve ulaşımı olumsuz etkiliyor. 
     Bolu'da akşam saatlerinde başlayan kar yağışı nedeniyle sürücüler ve işten evlerine dönenler zor anlar yaşadı. Bolu Belediye ekipleri, kent merkezinde kar temizleme çalışmalarına başladı. 
     Kar yağışının etkili olduğu Ankara-İstanbul karayolunun Bolu Dağı kesiminde ise ulaşım güçlükle sağlanıyor. 
     Trafik ekipleri sürücüleri kar yağışı konusunda anonslar yaparak uyarıyor. Karayolları ekipleri ise yağan karın zeminde birikmemesi için çalışmalara başladı. 
     Düzce'de ise özellikle Akçakoca Kabalak Tepesi mevkiinde etkili olan kar yağışı nedeniyle karayolları ekipleri, Ankara ile İstanbul'u birbirine bağlayan tek nokta olan Bolu Dağı Düzce kesiminde çalışmalara başladı. 
     Bakacak, Keskin Viraj ve Kabalak Tepesi mevkiinde tuzlama çalışmalarına başlayan karayolları ekiplerinin, gece boyunca çalışmalarını sürdüreceği bildirildi. 
     
</TEXT>
</DOC>
