<DOC>
<DOCNO> 225230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonspo14.html </URL>
<DATE> 2004/03/24/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Trabzonspor, Gökdeniz ile Malatyaspor maçından sonra tekrar görüşecek 
</HEADLINE>
<TEXT>

     Trabzonspor Kulübü Futbol Şube Sorumlusu Süleyman Atal, yıldız oyuncuları Gökdeniz Karadeniz ile Malatyaspor maçının ardından tekrar görüşeceklerini söyledi. 
     Atal, AA muhabirine yaptığı açıklamada, Gökdeniz ile dün bir görüşme yaptığını belirterek, ''Bu görüşmeler devam edecek. Her iki tarafın da istekleri var. Biz de kulüp menfaatleri doğrultusunda hareket ediyoruz. Gökdeniz ile Malatyaspor maçının ardından tekrar görüşeceğiz'' dedi. 
     Görüşmelerin olumlu geçtiğini, ancak basında bu konunun çok abartıldığını ifade eden Atal, ''Çocuk başka bir yere gitmem diyor. Halen daha bu konu büyütülüyor. Gökdeniz ile görüşmeler konusunda büyük sıkıntımız yok. Bu konunun olumlu sonuçlanacağını düşünüyoruz'' diye konuştu. 
     Atal, Fatih Tekke ile de büyük olasılıkla sezon sonunda görüşeceklerini kaydederek, ''Fatih, takımımızın kaptanı. Abi bir sorun olmaz, sezon sonunda görüşürüz dedi. Biz iki oyuncuyla sözleşmesinin uzaması konusunda sorun yaşayacağımızı sanmıyoruz'' dedi. 
     
</TEXT>
</DOC>
