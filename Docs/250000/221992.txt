<DOC>
<DOCNO> 221992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sondun20.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya... "Otopsiler, intihar saldırısına dair kanıt içermiyor..." 
</HEADLINE>
<TEXT>

     İspanya İçişleri Bakanı Angel Acebes, önceki gün başkent Madrid'de düzenlenen saldırılarda ölenlerin cesetlerine yapılan otopsilerin, intihar komandosu tarafından saldırı yapıldığına dair kanıt içermediğini söyledi. 
     Acebes, düzenlediği basın toplantısında, şimdiye kadar yapılan otopsiler sonucunda herhangi bir kişinin intihar komandosu olduğuna dair kanıt elde edilmediğini belirterek, ayrılıkçı ETA örgütünün hala saldırıların bir numaralı şüphelisi olduğunu kaydetti. 
     Saldırılarda kullanılan patlayıcıların nereden geldiği konusunun hala soruşturulduğunu belirten Acebes, din terörü olasılığını göz ardı etmediklerini de bildirdi. 
     Acebes, güvenlik güçlerinin, saldırıların arkasında El Kaide örgütünün bulunduğuna ilişkin yeni delil sunmadıklarını ifade ederek, ''Hiçbir şey saklamadık. Tamamen şeffafız. Tabii ki şu anda bu tür terörist örgütlerin koalisyon yapmaları, anlaşmaya varmaları ve birbirlerine yardım etmeleri olasılığını göz ardı edemezsiniz'' dedi. 
     
     ''RADİKAL DİNCİLER SORUMLU'' 
     Bu arada İspanya'daki özel SER radyosu, İspanyol istihbarat servisinin, saldırılardan ayrılıkçı ETA örgütü değil, radikal dincilerin sorumlu olduğundan yüzde 99 emin olduğunu duyurdu. 
     Sahipleri ile muhalefetteki Sosyalist Parti arasında bağlantılar bulunan SER radyosunda yayımlanan haberde, İspanyol Ulusal İstihbarat Merkezi'nin CNI , kanıtların dinci bir örgüte işaret ettiğine ve 10 ila 15 kişinin trenlere bombaları bırakarak kaçtığına inandığı bildirildi. 
     
</TEXT>
</DOC>
