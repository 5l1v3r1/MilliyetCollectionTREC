<DOC>
<DOCNO> 246522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonsiy04.html </URL>
<DATE> 2004/06/09/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Kürtçe yayında 'Kardeş Türküler' sürprizi... 
</HEADLINE>
<TEXT>

     Farklı dil ve lehçelerde Boşnakça ve Arapça ile yayına başlayan TRT Kürtçe'nin lehçelerinden biri olan Kırmançi yayınını da gerçekleştirdi. TRT yayının Kürtçe Müzik bölümünde klibini yayınlamaya televizyon bulamayan "Kardeş Türküler"e yer verdi. 
     TRT farklı dil ve lehçelerdeki yayınında sürpriz yaparak Kardeş Türküler'in Kürtçe klibine yer verdi. 
     Televizyonlarda klibi yayınlayacak kanal bulunamazken TRT RTÜK yönetmeliğine karşın klibi Boşnakça ve Arapça'da olduğu gibi seyircilerle altyazısız buluşturdu. Yayınların müzik bölümlerinden birisi ise sözsüz gerçekleşti. 
     FONDA TÜRKÇE TRT'nin yayınladığı belesellerde ve tekrar haberlerin bazılarının fonunda Türkçe anlatımlar duyuldu. 
     
     YARIN ÇERKEZCE 
     Radyo-1 ve TRT-3'teki yayınlar yarın Çerkesce, cuma günleri de Zazaca yapılacak. 
     Farklı dil ve lehçelerde radyo ve televizyon yayınları AB uyum yasaları çerçevesinde gerçekleşmeye başladı. 
     
     LİSANS İZNİ ALMADI 
     Geleneksel dil ve lehçelerde yayına başlayan TRT'yi kimin denetleyeceği belirsizliğini koruyor. Yayınlara başlamak için RTÜK'e başvuru yapması beklenen TRT, bu başvuruyu henüz gerçekleştirmedi. Yayınların denetlenmesi için kamu kurumları arasında bu dili bilen kişilerin naklen atanmaları formülü üzerinde duruluyor. 
     TRT daha önce 4756 sayılı RTÜK yasasıyla RTÜK'ün denetlediği televizyon kuruluşları arasından çıkarılmıştı. 
     Geleneksel dil ve lehçelerin yayınına izin veren 4928 sayılı yasanın "Ayrıca kamu ve özel radyo ve televizyon kuruluşlarınca Türk vatandaşlarının günlük yaşamlarında geleneksel olarak kullandıkları farklı dil ve lehçelerde de yayın yapılabilir. Bu yayınlar, Cumhuriyetin Anayasada belirtilen temel niteliklerine, Devletin ülkesi ve milletiyle bölünmez bütünlüğüne aykırı olamaz. Bu yayınların yapılmasına ve denetimine ilişkin usul ve esaslar, Üst Kurulca çıkarılacak yönetmelikle düzenlenir" şeklindeki maddesi TRT'nin yeniden RTÜK'ün denetimine alındığı biçiminde yorumlanmıştı. 
     
</TEXT>
</DOC>
