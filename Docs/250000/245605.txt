<DOC>
<DOCNO> 245605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sonspo07.html </URL>
<DATE> 2004/06/05/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Gaziantepspor, Bosna Hersek milli kalecisi Hasagiç ile sözleşme imzaladı 
</HEADLINE>
<TEXT>

     Gaziantepspor, dış transferde Bosna Hersek milli takımı kalecisi Kenan Hasagiç ile sözleşme imzaladı. 
     Celal Doğan Tesisleri'nde transfer komitesi üyeleri ile bir araya gelen genç oyuncu Hasagiç, kendisini 3 yıllığına Gaziantepsporlu yapan mukaveleye imzayı attı. Gaziantepspor'un eski oyuncusu Elvir Boliç ve eşi Liana ile objektiflere poz veren Hasagiç, ''Gaziantepspor'un ligin köklü ve başarılı kulüplerinden biri olduğunu biliyorum. Milli kaleci Ömer Çatkıç'ın boşalttığı kaleyi başarılı bir şekilde koruyacağıma inanıyorum. Gaziantepsporlu olmaktan dolayı mutluyum. Allah mahçup etmesin'' dedi. 
     Bosna Hersek milli takımından arkadaşı olan Hasagiç'e yardımcı olmak için Gaziantep'e geldiğini belirten Boliç ise, vatandaşı Kenan Hasagiç'in Gaziantepspor'da başarılı olacağına inandığını söyledi. 
     Genel menajer Ali Doğan da Kenan Hasagiç ile dış transferde atağa geçtiklerini, ilerleyen günlerde görüşme halinde oldukları yabancı oyunculara imza attırmaya devam edeceklerini belirtti. 
     Öte yandan Gaziantepspor'da orta saha için Fransa'nın RC Lens takımında oynayan Coridon, Tunuslu milli oyuncu Raadhi Jaidi ve Mısır'dan 2 oyuncuyla görüşmelerin sürdüğü öğrenildi. 
     
</TEXT>
</DOC>
