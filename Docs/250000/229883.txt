<DOC>
<DOCNO> 229883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sondun39.html </URL>
<DATE> 2004/04/09/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Afganistan'da Dostum'un işgali bitti 
</HEADLINE>
<TEXT>

     Afganistan'ın kuzeyinde Feryab ilinin merkezi Maymana şehrinde General Raşid Dostum'a bağlı olduğu söylenen milislerin işgali sona erdi. 
     Kabil'deki Karzai hükümetine bağlı askerlerin şimdi burada kontrolü ele aldığı ve sokaklarda devriye gezdiği bildiriliyor. 
     BBC'nin haberine göre, Karzai'nin gönderdiği heyet, Karzai'nin müşaviri unvanı taşıyan Dostum'la görüşüyor. 
     Özbek lider Dostum, bu ilin valisiyle karşı karşıya gelmişti. Vali Enayatullah Enayat, General Dostum yerine Kabil hükümetinden emir alacağını ilan etmişti. Bunun üzerine Dostum'a bağlı milisler Feryab'da harekete geçmişti. 
     Ancak Dostum BBC'ye verdiği mülakatta çatışmalarda rolü olmadığını ileri sürdü. Enayat ve ona bağlı komutan Haşim Habibi'ye karşı ayaklananların yerli halk olduğunu söyledi. 
     İşgal sırasında görevden uzaklaştırılan vali ile komutan şehirden kaçmıştı. Ama Karzai şimdi Enayat ve Habibi'nin görevlerine dönmesi emri verdi. 
     Associated Press ajansının görüştüğü vali, evinin yağmalanıp yakılmasından sonra artık hayatından endişe ettiğini ve geri dönmeye korktuğunu söyledi. Enayat, Raşid Dostum'un bu bölgedeki hedeflerinden vaz geçmeyeceğini de ileri sürdü. 
     
</TEXT>
</DOC>
