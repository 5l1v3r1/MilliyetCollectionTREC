<DOC>
<DOCNO> 203977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sonspo18.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor G.Saray'lı futbolcuların peşine düştü 
</HEADLINE>
<TEXT>

     Ligin ilk yarısında umduğunu bulamayan Bursaspor, ikinci yarıda sıkıntı yaşamamak için transfere yöneldi. 
     Teknik Direktör Ümit Kayıhan'ın yönetim kuruluna verdiği listede, Galatasaray'dan Arif, Ömer, Murat, Vestel Manisaspor'dan Vedat, Kocaelispor'dan Mehmet Önür ve Gençlerbirliği'nden Mustafa Gürsel'in olduğu öğrenildi. 
     Yönetimi kurulu, Vakıfköy Orhan Özselek Sosyal Tesisleri'nde yaptığı haftalık olağan toplantıda, takıma yapılacak takviyeler, devre arası kamp programı ve gönderilecek oyuncuları görüştü. 
     Teknik Direktör Kayıhan'ın verdiği liste doğrultusunda takımı güçlendirmek için çalışmalara hız veren yönetim, transferi devre arası kampına kadar tamamlamayı planlıyor. 
     Bu arada uzun süredir transfer görüşmeleri yapılan Diyarbakırsporlu Cengizhan, Bursa'ya gelerek sağlık kontrolünden geçti. 
     Cengizhan ile yapılan görüşmelerin büyük ölçüde sonuçlandığı ve deneyimli futbolcunun önümüzdeki günlerde sözleşme imzalayacağı kaydedildi. Kadro dışı bırakılan Fatih ve Ender'in de oyuncu takasında kullanılacağı öğrenildi. 
     
     GALATASARAYLILAR TERİM'E BAĞLI 
     Listede yer alan Galatasaraylı futbolcuların transferinin, Fatih Terim'in yönetime vereceği rapora bağlı olduğu belirtildi. 
     Bursaspor gibi bu sezon ligde arzu ettiği sonuçları alamayan sarı- kırmızılı ekibin teknik patronu Terim'in bu oyuncuların gitmesine ''olur'' demesi halinde, Arif, Ömer ve Murat'ın ikinci yarıda yeşil-beyazlı formayı giyecekleri ifade edildi. 
     
</TEXT>
</DOC>
