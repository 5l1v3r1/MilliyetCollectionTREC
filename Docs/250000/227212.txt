<DOC>
<DOCNO> 227212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/soneko23.html </URL>
<DATE> 2004/03/31/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
50 bin ton greyfurt dalında çürüyor... 
</HEADLINE>
<TEXT>

     Greyfurt için ton başına verilen 30 dolarlık priminin 75 dolara çıkarılması konusunda verilen sözün uyulamaya başlamaması nedeniyle ürünün dalında çürümeye başladığı bildirildi. 
     Adana Çiftçiler Birliği Başkanı Cumali Doğru, bu yıl greyurtta 127 bin ton rekolte elde edildiğini ancak, teşvik primindeki yetersizlik ve Avrupa ülkelerinin özellikle de Florida greyfurtunun amansız rekabeti nedeniyle bu sezon ihracatın 50 bin tonda kaldığını söyledi. 
     Doğru, genelde dış pazarlarda tüketilen ve iç piyasada fazla müşterisi olmayan greyfurtun, dalında çürümemesi için ton başına uygulanan 30 dolar teşvik priminin 75 dolara çıkarılması konusunda 2 Şubat 2004 tarihinden itibaren Dış Ticaret Müsteşarlığı nezdinde girişimlerde bulunduklarını anımsattı. 
     Konuyu ilettikleri Başbakan Recep Tayyip Erdoğan'ın primin 75 dolara yükseltilmesi konusunda talimat verildiğini ancak, Hazine'den onayın henüz çıkmaması nedeniyle konunun resmiyet kazanamadığını vurgulayan Doğru, ''Sayın Başbakan'ın hızına bürokrasi yetişemiyor. Bu 50 bin ton greyfurtun dalında çürümesine neden olacak'' dedi. 
     
     ''İÇİMİZ SIZLIYOR'' 

     Doğru, hasadın tamamlanmaması nedeniyle greyfurt bahçelerinde budama, ilaçlama ve gübreleme gibi çalışmalara bile başlanamadığını, ürünün çürümeye başlamasının içlerini sızlattığını belirterek, konuşmasını şöyle sürdürdü 
     ''Tüm ilgili kuruluşların primin yükseltilmesine itirazı olmadı ancak, bu işin resmiyet kazanması Devlet Planlama Teşkilatı Sekreterliği'nde yürüyor. Buradaki işlemlerin uzaması ve bürokrasinin ağır çalışması bizi sıkıntıya sürüklüyor.'' Doğru, 50 bin ton greyfurt ihracatına uygulanacak primden dolayı devletin kasasından 3.3 milyon dolar çıkacağını ancak, karşılığında 18-20 milyon dolar döviz girdisi sağlanacağına dikkati çekerek, şunları kaydetti 
     ''Eğer, bir greyfurt ihracatı için verilecek prim konusundaki kararın çıkması 2 ayımızı alıyorsa bütünleşmeye çalıştığımız Avrupa ülkelerine bakmamız lazım. Oralarda bu tür kararlar bir gecede alınıyor, sabah da uygulama başlıyor.'' Doğru, tüm üreticilerin greyfurtla ilgili prim kararının bir an önce çıkmasını beklediğini aksi takdirde ürün tamamen çürüdükten sonra çıkacak kararın hiçbir işe yaramayacağını sözlerine ekledi. 
     
</TEXT>
</DOC>
