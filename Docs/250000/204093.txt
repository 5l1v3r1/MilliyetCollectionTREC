<DOC>
<DOCNO> 204093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/yasam/yas07.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Timsah arkadaşlarını yerken onlar izledi 
</HEADLINE>
<TEXT>

   Bir timsahın saldırısına uğrayan Avustralyalı genç, ağaca tırmanan arkadaşlarının gözleri önünde öldü 
      DIŞ HABERLER SERVİSİ 
   
   Avustralya'nın Darwin kentinde ormanda bisiklet gezintisine çıkan üç arkadaş, çamura bulanan bisikletlerini ve kıyafetlerini temizlemek için Finnis Nehri'ne gitti. 22 yaşındaki Brett Mann, akıntıya kapılıp nehre çekilince 19 yaşındaki arkadaşları Shaun Blowers ve Ashley McGough suya girip Mann'ı kurtarmaya çalıştı. Ancak ortaya çıkan timsahı fark eden Blowers ve McGough nehirden çıkıp bir ağaca tırmanırken, 4 metrelik tuzlu su timsahı, nehirdeki Mann'ı ağzına alarak savurmaya başladı. 
   Bir süre sonra kurbanını bırakan timsah, arkadaşlarının ölümüne tanık olan gençlerin tırmandığı ağacın dibinde sabaha kadar bekledi. 22 saat boyunca ağaçta kaldıktan sonra kendilerini arayan bir helikopterin bölgeye gelmesiyle kurtarılan Blowers ve McGough, hastaneye kaldırıldı. Helikopter sesini duyunca kaçan timsahı ve Mann'ın cesedini arama çalışmaları ise devam ediyor. 
   
   
</TEXT>
</DOC>
