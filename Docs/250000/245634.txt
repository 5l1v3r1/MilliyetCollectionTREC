<DOC>
<DOCNO> 245634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sontur16.html </URL>
<DATE> 2004/06/05/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
İZFAŞ'a silahlı saldırı düzenleyen zanlı teslim oldu. 
</HEADLINE>
<TEXT>

     İzmir Valisi Yusuf Ziya Göksu, İZFAŞ Genel Müdürü Dilara Sürgü Ersözlü'ye saldıran kişinin teslim olduğunu bildirdi. 
     Vali Yusuf Ziya Göksu, CHP Genel Sekreter Yardımcısı Oğuz Oyan, İzmir Büyükşehir Belediye Başkanı Ahmet Piriştina, İzmir Emniyet Müdürü Halil Tataş, CHP İzmir İl Başkanı Alaattin Yüksel ve İZFAŞ Yönetimi Kurulu Başkanı Erdal İzgi, Ege Üniversitesi Tıp Fakültesi Hastanesi'ne gelerek, Ersözlü'nün sağlık durumu hakkında bilgi aldılar. 
     Vali Göksu, yaptığı açıklamada, Ersözlü'nün sağlık durumunun iyi olduğunu belirterek, ''Arkadaşımız emin ellerde. Şu an röntgen filmi çekiliyor. Yarın bir operasyon geçirecek. Rektörümüz başında, hocalarımız başında durumu iyi'' dedi. 
     Göksu, saldırganın teslim olduğunu da açıkladı. Teslim olan Beşir Akbulut'un Bozyaka Cinayet Büro Amirliği'nde suçunu itiraf ettiği, zanlının ilk sorgusunun ardından doktor kontrolüne gönderildiği belirtildi. 
     Erdal İzgi ile hastaneye gelen ve son derece üzgün olduğu gözlenen Büyükşehir Belediye Başkanı Piriştina, kamu yararını ön planda tutan bir belediyecilik anlayışı izlediklerini belirterek, şunları kaydetti 
     ''Bizim bu anlayışımız bazı kişisel çıkarlarla çatışabiliyor. Bazı çevreler, bizim bu çalışmalarımızdan rahatsız olabiliyor. Bunlar beyhude gayretlerdir. Topla tüfekle de gelseler bizi yıldıramazlar. Kültürpark'ta yaptığımız çalışmalarda kimseyle kişisel bir husumetimiz yok. Biz kamu yararına geniş kitlelerin yararına çalışmalar yapıyoruz.'' Ersözlü'nün sağlık durumunun iyi olduğunu kaydeden Piriştina, ''En kısa sürede görevinin başına dönecek'' dedi. 
     Ege Üniversitesi Rektörü Prof. Dr. Ülkü Bayındır da kurşunun Ersözlü'nün sağ kalça kemiğini kırarak çıktığını, sağ el yüzük parmağında da bir kırık bulunduğunu, genel sağlık durumunun iyi olduğunu kaydetti. 
     
</TEXT>
</DOC>
