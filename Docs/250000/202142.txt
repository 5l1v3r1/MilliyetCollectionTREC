<DOC>
<DOCNO> 202142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/spor/spo15.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Grekoda en büyük İstanbul Belediye    GREKOROMEN Birinci Güreş Ligi'nde şampiyonluğu İstanbul Büyükşehir Belediyesi kazandı. Gebze'de üç gündür devam eden ve lig sistemiyle yapılan finallerde 12 puan toplayan İstanbul ekibi zafere ulaşırken, onu 10 puanla Gebze Belediyesi, 6 puanla ASKİ izledi. Ankara Jandarmagücü İkinci Lig'e düşerken, Çaykur Rizespor ve Ankara Güreş İhtisas Kulübü de Birinci Lig'e çıktı. 
   
   Henry için servet    CHELSEA, Henry için Arsenal'e resmi teklifini yaptı. Öneriyi doğrulayan Arsenal 2. Başkanı Dein, "Kesinlikle Henry'i satmayı düşünmüyoruz" diye konuştu. Chelsea'nin Henry için 50 milyon Pound'u gözden çıkardığı öğrenildi. Londra temsilcisinin ayrıca, Roma Kaptanı Totti'yle ilgilendiği iddia edildi. 
   
   Cim - Bom coştu    SUTOPUNDA Türkiye Kupası ikinci hafta karşılaşmaları dün İstanbul'da yapıldı. Tek devreli lig usulüne göre yapılan müsabakalar 28 Aralık'ta tamamlanacak. Ataköy Avni Akyol Olimpik Kapalı Yüzme Havuzu'ndaki maçlarda şu sonuçlar alındı ENKA Spor - İYİK 6-10, ASSK - Heybeliada 9-11, Galatasaray - Kınalıada 12-4. 
   
   İzmir'e denetim    ULUSLARARASI Üniversiteler Spor Federasyonu FISU Başkanı George Killian, 2005'te yapılacak UNIVERSIADE oyunlarının yapılacağı tesislerin hazırlıklarını denetlemek için İzmir'e geldi. Oyunların özellikle atletizm alanında dünyanın en iyi organizasyonu olduğunu vurgulayan Killian, ancak yeterince tanınmadığını vurguladı. 
   
   Yüzmede döküldük    AVRUPA Kısa Parkur Yüzme Şampiyonası'nda yüzücülerimiz varlık gösteremedi. İrlanda Cumhuriyeti'nin başkenti Dublin'de dün sona eren yarışmalarda Kaan Tayla, Zehra Balkan, Aytekin Mindan, Derya Erke ve Nazlı Uzman başarılı olamadı ve tümü seçmelerde elendi. 
   
   Hentbolda rakip Slovenya    HIRVATİSTAN'IN başkenti Zagreb'te çekilen kura sonucu A Milli Bayan Hentbol Takımımız, Avrupa Şampiyonası play - off maçında Slovenya ile eşleşti. Bayanlarımız, rakibiyle ilk maçını 29 veya 30 Mayıs'ta Türkiye'de, rövanşı ise 5 veya 6 Haziran'da deplasmanda yapacak. Finaller Aralık 2004'te Macaristan'da oynanacak. 
   
   Fikstür belirlendi    BASKETBOLDA 2005 yılında Sırbistan Karadağ'ın başkenti Belgrad'da yapılacak olan Avrupa Şampiyonası'nın elemelerinde Milli Takımımız'ın yer aldığı E Grubu'nun fikstürü belirlendi. Bosna Hersek, Estonya ve Hollanda ile birlikte E Grubu'nda bulunan Milli Takımımız, ilk maçını 8 Eylül 2004'te Bosna Hersek ile deplasmanda oynayacak. Diğer maçların programı şöyle 11 Eylül Türkiye - Estonya, 15 Eylül Türkiye - Hollanda, 18 Eylül Türkiye - Bosna Hersek, 22 Eylül Estonya - Türkiye, 25 Eylül Hollanda - Türkiye. 
   
   Hakemlere sitem    ELAZIĞSPOR Başkanı Baki Aydın, futbolcuların sadece rakiple değil, hakemlerle de mücadele ettiğini söyledi. Aydın, Gaziantepspor karşısında iyi oynadıklarını ancak istenmeyen bir sonuçla sahadan ayrıldıklarını belirterek, "Hakemlere rağmen bu takım ligde hak ettiği yere gelecektir" dedi. 
   
   Revivo geldi    GEÇTİĞİMİZ sezon Fenerbahçe'den ayrılarak Galatasaray'a transfer olan ancak Sarı - Kırmızılı kulüpte fazla tutunamayan Revivo dün Türkiye'ye geldi. İsrailli oyuncu havalimanında yaptığı açıklamada, "Gelişimin transferle hiçbir ilgisi yok. Ancak İstanbul'da eski takım arkadaşlarımla mutlaka görüşeceğim" diye konuştu. 
   
   
</TEXT>
</DOC>
