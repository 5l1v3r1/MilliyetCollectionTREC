<DOC>
<DOCNO> 241754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sontur01.html </URL>
<DATE> 2004/05/21/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
"Batman'daki patlamalar yeryüzündeki en büyük çevre felaketidir" 
</HEADLINE>
<TEXT>

     İTÜ öğretim üyesi Prof. Dr. Ahmet Ercan, Batman'daki patlamalara ilişkin, ''Türüne göre bu olay yeryüzündeki en büyük çevre felaketidir'' dedi. 
     Prof. Dr. Ercan, yaptığı açıklamada, 3 Mayıs 2004 tarihindeki patlamaların ardından Batman Toptancılar Sitesi'nde, ekibiyle yaptıkları araştırmaların, olayın TÜPRAŞ benzin kaçağından kaynaklandığını gösterdiğini savundu. 
     Ercan, bölgede, birinci derece kirlenme alanı genişliğinin 21 bin metrekare olduğunu söyledi. 
     Ahmet Ercan, ''olaydaki diğer bir ihtimalin de ucuna kör tapa konulduğu söylenen ve kızıl benzin taşıyan NATO boru yolu kaçağı olabileceğini'' öne sürdü. 
     Batman'da, başta Cumhuriyet, Şirinevler, Bahçelievler ve Şafak mahallelerinin altındaki yeraltı sularının yüzde 3 ile yüzde 100 oranında kirlendiğini bildiren Ercan, ''Türüne göre bu olay yeryüzündeki en büyük çevre felaketidir'' dedi. 
     Ercan, sızan benzin miktarının yaklaşık 82 milyon litre olduğunun sanıldığını belirterek, şunları kaydetti 
     ''Bunun bugünkü satış ederi 155.5 trilyon lira ya da 104 milyon dolardır. Bu hesapta ikinci ve üçüncü bölgeler göz önüne alınmamıştır. Bunlarla birlikte değer daha da artmaktadır. Eğer TÜPRAŞ çalışanının verdiği bilgi doğruysa, bugüne dek yere akan benzinin ederi 104 milyon dolardır.'' Ercan, birinci ve ikinci derece çekinceli alanların afet kapsamına alınması, olayda ihmali bulunanlar hakkında soruşturma başlatılması ve yeraltı sularının sürekli olarak tahlil edilmesi gerektiğini de kaydetti. 
     
</TEXT>
</DOC>
