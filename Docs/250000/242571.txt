<DOC>
<DOCNO> 242571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/spor/spo15.html </URL>
<DATE> 2004/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Ay'dan rekor 
2004 Atina Olimpiyatları'nda ülkemizi temsil edecek olan Yeliz Ay, İngiltere'de katıldığı Midland Area Pist Yürüyüşü'nde birinciliği kazandı. 5 bin metrelik yarışta 22.56.06'lık derecesiyle 11 sporcu arasından ilk sırayı elde eden 27 yaşındaki Ay, kendisine ait Türkiye rekorunu da yeniledi. 

Dalkılıç'ın yeni hedefi 
YASEMİN Dalkılıç, 11 Haziran'da Antalya Kaş'ta serbest dalış kategorisinde 45 metreyle Dünya rekoru denemesinde bulunacak. Hyundai Assan firması ile dün üç aylık sponsorluk anlaşması yapan Dalkılıç, iki yıl önce 40 metreyle kırdığı rekoru geçen yıl 41 metreye dalan Kanadalı Mandy Rae-Cruishank'a kaptırmıştı. 

Futbolda kritik gün 
FUTBOL Federasyonu'nun kuruluş ve görevleri hakkında 3813 sayılı yasada yapılan değişiklikleri içeren tasarı bugün TBMM Genel Kurulu'nda görüşülecek. Eğer Ortadoğu ve Irak sorunu ile ilgili görüşmeler uzarsa, yasa yarın gündeme gelecek. Ayrıca bugün federasyon ile ilgili Başbakanlık Teftiş Kurulu raporu kamuoyuna açıklanacak. 

'Görevden kaçmam' 
KULÜPLER Birliği Vakfı ve Ankaragücü Başkanı Cemal Aydın, federasyon başkanlığı gibi bir hırsı olmadığını ancak futboldaki kirliliğin önlenmesi anlamında üzerine bir görev düşerse bundan da kaçmayacağını söyledi. Aydın, "Kanunun çıkmasından sonra Kulüpler Birliği olarak toplanıp izleyeceğimiz yolu belirleyeceğiz" dedi. 

Camacho imzalıyor 
İSPANYA'DA bu sezon hayal kırıklığı yaratan Real Madrid'de, Carlos Quieroz'un yerine, Benfica'ya Portekiz kupasını kazandıran Jose Antonio Camacho getirildi. Camacho ile bugün iki yıllık sözleşme yapılacak. İngiltere'de ise Liverpool, altı yıldır takımı çalıştıran Gerard Houllier ile yollarını ayırdı. 

Adanaspor satılık 
İKİNCİ Lig'e düşen Adanaspor'da Başkan Çağdaş Ergin, 4 trilyon lira tutan vergi ve SSK borçlarını ödeyecek kişi ve kurumlara kulübü devredeceklerini söyledi. Ergin, "Faaliyetlerimizi sürdürmek için sponsor arıyoruz. Ancak şu ana kadar somut bir adım gelmedi. Stat kirasını bile ödeyemiyoruz" dedi. 

Dev maç Nielsen'in 
ŞAMPİYONLAR Ligi'nde Portekiz'in Porto ile Fransa'nın Monaco takımları arasındaki maçı Danimarkalı Kim Milton Nielsen yönetecek. 26 Mayıs'taki karşılaşma Almanya'nın Gelsenkirchen kentindeki Arena AufSchalke Stadı'nda yapılacak. 



</TEXT>
</DOC>
