<DOC>
<DOCNO> 222399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sondun22.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de kalabilmek için her yıl 15 bin anlaşmalı evlilik 
</HEADLINE>
<TEXT>

     İngiltere'de her yıl 15 bin kişinin ülkede kalabilmek için anlaşmalı evlilik yaptığı bildirildi. 
     İçişleri Bakanlığı çalışanlarından birinin elektronik posta mesajının The Times gazetesi tarafından ele geçirilmesi sonucunda, resmi belgelerde 1700 olarak gösterilen anlaşmalı evlilik sayısının yaklaşık 10 katı daha fazla olduğu ortaya çıktı. 
     Bakanlık çalışanlarından birinin gönderdiği elektronik posta mesajında ''göçmenlik sisteminde anlaşmalı evlilik meselesi giderek artan bir sorun haline geldi. Bu konuda çalışma yapan istihbarat birimleri, her yıl İngiltere'de 15 bin anlaşmalı evlilik yapıldığına inanıyor'' denilirken, anlaşmalı evlilik yapmayı hedefleyen gençlerin de dil eğitimi görmek bahanesiyle ülkeye girdikleri vurgulandı. 
     Bu arada, ülkede iddia edilenden daha az göçmen sorunu bulunduğunu savunan ve kendisine yöneltilen istifa çağrılarını reddeden Göçmenlik Bakanı Beverly Hughes'ın ortaya çıkan bu gerçekler karşısında daha zor duruma düşeceği öne sürülüyor. 
     
</TEXT>
</DOC>
