<DOC>
<DOCNO> 220274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/soneko14.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İsveç'te refah seviyesi 2020'den sonra azalacak... 
</HEADLINE>
<TEXT>

     İsveç'te yapılan araştırmaya göre, yaşlı nüfusun giderek artması, sağlık sektörü ve çocuk bakımına aktarılan kaynağın fazlalığı, ülkedeki refah düzeyini tehdit ediyor. 
     Maliye Bakanı Bosse Ringholm, araştırma sonuçlarının ortaya karamsar bir tablo çıkardığını belirterek, ''Gelecekte bu sonuçları azaltabilmek için daha çok çalışmalıyız'' dedi. 
     İsveçliler, 2020'den sonra ücretsiz sağlık hizmetleri, yaşlıların bakımı ve çocuk yardımlarından faydalanamayacak. İsveç Maliye Bakanlığı'nın araştırmasına göre, ülkenin refah seviyesi günden güne eriyor. Buna en büyük neden ise yaşlı nüfusun fazla olması ve bu kesime aktarılan kaynak. Araştırma sonucuna göre, şu anda çalışanlardan elde edilen kaynağın büyük bölümü yaşlıların bakımına gidiyor. 
     Araştırma sonuçlarını değerlendiren Maliye Bakanı Bosse Ringholm, kötü gidişi önlemek için çözüm getirilmesi gerektiğini söyledi. İsveç'in uluslararası rekabet gücünün artması gerektiğini kaydeden Ringholm, ''Daha çok çalışmalıyız'' dedi. Alınan ekonomik önlemler sayesinde İsveç'in 100 yıldır refah seviyesini koruyarak ayakta kaldığını belirten Bakan Ringholm, alınacak yeni önlemlerle 100 yıl daha ayakta kalabileceklerini kaydetti. 
     Ringholm, İsveç'te daha önce sağlık, çocuk ve yaşlı bakımı alanlarındaki harcamaların yüzde 20'sinin devlet tarafından karşılandığını, bu rakamın şimdi yüzde 50'ye çıktığını ifade etti. 
     
</TEXT>
</DOC>
