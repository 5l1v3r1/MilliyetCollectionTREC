<DOC>
<DOCNO> 229757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/ekonomi/eko01.html </URL>
<DATE> 2004/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyüklere farklı teşvik 
</HEADLINE>
<TEXT>

   Yatırımlarını yurtdışına kaydıran firmaları tekrar Türkiye'ye çekmek için büyük yatırımların teşvikine ilişkin düzenleme üzerinde çalışılıyor 
   ANKARA Milliyet 
   
   Gelirler Genel Müdür Vekili Osman Arıoğlu yerli ve yabancı ayrımı yapılmadan büyük yatırımların teşvikine ilişkin bir düzenleme üzerinde çalıştıklarını söyledi. Arıoğlu, düzenlemeyle Romanya, Bulgaristan gibi ülkelere yatırım yapan Türk firmalarının tekrar Türkiye'ye gelmesinin özendirileceğini kaydetti. 
   Alışveriş fişi toplanması için kampanya yapacaklarını ve Milli Piyango biletleri üzerinde şişle Türkiye'yi ören bir kadın resmi bulunacağını belirten Arıoğlu, bunun üzerine konulacak slogan için gazetecilerden öneri istedi. Gelen öneriler şöyle "Al fişi, IMF'nin bitsin işi, Her fiş, kalkınmaya gidiş, IMF'ye kış kış." 
   
   IMF pazarlığı yaza 
   Maliye Bakanı Kemal Unakıtan da Türkiye'nin 2005 başından itibaren IMF'yle nasıl bir ilişki kuracağına temmuzda yapılacak toplantı sonrasında karar verileceğini bildirdi. 
   Üç aylık bütçe gerçekleşmelerini açıklayan Unakıtan, stand - by düzenlemesinin süresinin 2004 sonunda biteceğini hatırlatarak şöyle konuştu 
   "Bundan sonra IMF ile ilişkilerimiz ne olacak Aşağı yukarı temmuzda IMF ile görüş alışverişinde bulunulacak. IMF ile hangi formatta çalışılacağı sorusunun yanıtı için erken." 
   Unakıtan, "IMF ile 2005 - 2006'da ilişkilerin hangi formatta olacağından ziyade önemli olan bizim ne yapacağımız. IMF'yi dış denetim kurumu gibi düşünün" dedi. 
   Bütçedeki 99.1 katrilyonluk gelir hedefinin yüzde 21.3'ünün ilk üç ayda toplandığını anlatan Unakıtan, gelir tahsilatının da geçen yıla göre yüzde 26 arttığını belirtti. 
   
   'Türkiye acı ilacın tadını çıkartıyor'    The Wall Street Journal Europe, IMF'nin mali disiplinin arttığı Türkiye'yi büyük bir hayretle izliyor olması gerektiğini belirtti. Gazetenin makalesinde, "Öyle görünüyor ki bu ülke, sadece IMF'nin verdiği ilacı büyük bir iştahla içmekle kalmıyor, aynı zamanda bunun tadını da çıkartıyor" denildi. Makalede, IMF eski direktörü Jacques de Larosiere'ın "Yüzde 6.5'lik faiz dışı fazla elle tutulur gözle görülür bir iş" sözlerine yer verildi. 
   
      
   
   
</TEXT>
</DOC>
