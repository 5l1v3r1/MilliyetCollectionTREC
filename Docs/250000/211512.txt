<DOC>
<DOCNO> 211512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sonspo25.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor, İstanbulspor'dan çekiniyor 
</HEADLINE>
<TEXT>

     Adanaspor Genel Menajeri Şahabettin Yavuzer, hafta sonu sahalarında yapacakları İstanbulspor maçının kolay geçmeyeceğini belirtti. 
     Yavuzer, İstanbulspor'un iyi ve alternatifi olan oyunculardan kurulu bir ekip olduğunu, kendilerinin ise dar bir kadroyla mücadele ettiklerini söyledi. 
     ''Güçlü rakibimizden alacağımız 3 puanla kendimize geliriz'' diyen Yavuzer, şunları kaydetti 
     ''Malatyaspor'a kötü hava koşulları, biraz da yetersiz kadromuzdan dolayı yenildik. Sahamızda yapacağımız İstanbulspor maçının da zor geçeceğini tahmin ediyoruz. Ancak şiddetle puana ihtiyacımız var. Seyirci ve saha avantajımızla sevinen taraf olmak istiyoruz.'' 
     
     GURBETÇİLER DENENİYOR 
     Transfer çalışmalarının sürdüğünü belirten Yavuzer, bonservisi Malatyaspor'da bulunan eski oyuncuları Pachola'dan vazgeçtiklerini bildirerek, konuşmasını şöyle sürdürdü 
     ''Belçika'nın Lomen takımından forvet oyuncusu Ümit Bilican ile İşviçre'nin F.C Zürih takımından orta saha oyuncusu Vural Önen, bizimle antrenmana çıkıyor. Antrenörümüz Ahmet Ziya Yüce, 2 gurbetçi için olumlu referans verdi. Yine Fransa'da oynayan gurbetçi Ulaş Modoğlu'nu Ceyhanspor ile yapacağımız özel maçta deneyeceğiz. Bunların yanında Malatyasporlu Sancar ile anlaştık sayılır. Ayrıca renklerimize bağlamak istediğimiz Ankaragücü'nden Sedat ve Abdullah ile hafta sonuna kadar sözleşme imzalayacağımızı umuyorum.'' 
     
</TEXT>
</DOC>
