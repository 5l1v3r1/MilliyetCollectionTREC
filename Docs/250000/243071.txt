<DOC>
<DOCNO> 243071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sontur38.html </URL>
<DATE> 2004/05/26/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
'Doktorum' diyerek hastayı dolandırmak isteyince... 
</HEADLINE>
<TEXT>

     İzmir'de, Atatürk Eğitim ve Araştırma Hastanesi'nde, kendini doktor olarak tanıtarak, Balıkesir'den gelen hastadan ve kardeşinden para almaya çalıştığı ileri sürülen 1 kişi gözaltına alındı. 
     Anjiyo yaptırmak için Balıkesir'den sevkli olarak İzmir'e gelen Selahattin Bulcak 50 ile hastane önünde tanışan Hakan T. 40 kendisini doktor olarak tanıttı. Hakan T. Bulcak'la birlikte hastaneye yatış işlemlerini yaptırdıktan sonra, masraflar için hesabına 350 milyon lira göndermesini istedi. Bulcak, Balıkesir'de bulunan kardeşi Emin Bulcak'ı arayarak, parayı hesaba göndertti. 
     Anjiyo olan Selahattin Bulcak hastanede yatarken, bu kez Emin Bulcak'ı arayan Hakan T., masraflar için hesabına 400 milyon lira daha gönderilmesini istedi. Ağabeyi ile görüşen Emin Bulcak, bu kişinin hastanede görevli doktor olmadığını öğrenince durumu polise bildirdi. 
     Olayın bildirilmesi üzerine harekete geçen İzmir polisi, Emin Bulcak'ın parayı gönderdiğini söylemesi üzerine bankaya giderek para çekmek isteyen Hakan T'yi yakaladı. 
     Gözaltına alınan Hakan T. suçunu itiraf etti. Hakan T'nin daha önce yaralama ve dolandırıcılık suçlarından poliste kaydının bulunduğu bildirildi. 
     Hakan T'nin sorgusunun ardından Adliyeye sevk edileceği bildirildi. 
     
</TEXT>
</DOC>
