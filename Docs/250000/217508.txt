<DOC>
<DOCNO> 217508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sontur03.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de Çankaya sorunu çözülemedi... 
</HEADLINE>
<TEXT>

     CHP Merkez Yönetim Kurulu MYK toplantısında gerginliğe neden olan Çankaya Belediye Başkan Adaylığı sorunu, Parti Meclisi PM toplantısında da çözülemedi. PM'den yetki alan MYK, bugün toplanacak. 
     Genel Başkan Deniz Baykal'ın başkanlığında yapılan PM toplantısı sona erdi. 
     Basına kapalı yapılan toplantı, yaklaşık 1.5 saat sürdü. 
     Edinilen bilgiye göre, toplantıda, Diyarbakır Büyükşehir ve Tekirdağ belediye başkan adayları değiştirildi. PM'nin dünkü toplantısında Diyarbakır Büyükşehir Belediye Başkan Adayı olarak belirlenen Kenan Aksu'nun yerine, Beşir İpekçi'nin aday gösterilmesi kararlaştırıldı. 
     Tekirdağ Belediye Başkan Adayı Güneş Gürseler'in yerine de, adaylıktan çekilmesi nedeniyle İlhami Özcan Aygün'ün aday gösterildiği öğrenildi. 
     Toplantıda, Batman'da Mehmet Nuri Soyoral ve Siirt'te ise Halil Okyar'ın aday gösterilmesi kararlaştırılırken Bingöl, Hakkari ve Malatya adaylarıyla ilgili karar da MYK'ya bırakıldı. 
     Ankara Gölbaşı'nda Erdal Eren, İstanbul Maltepe'de Mehmet Doğan, Kağıthane'de Cafer Dursun, Zeytinburnu'da Mustafa Ekiz, Sarıyer'de Gökhan Zeybek, İzmir Bornova'da ise Behçet Yavuz'un adaylığına ilişkin MYK kararı PM'de kabul edildi. 
     Bu arada, Mersin il örgütünden gelen tepkiler üzerine, dünkü toplantıda belirlenen merkeze bağlı Toroslar, Akdeniz ve Yenişehir belde adaylarının değiştirilmesi gündeme geldi. Bu konu da bugün yapılacak MYK toplantısında netleştirilecek. 
     Öte yandan, Çankaya gerginliği nedeniyle MYK toplantısını sona erdiren Genel Başkan Baykal'ın, bir süre Genel Sekreter Önder Sav ve Genel Başkan Yardımcısı Eşref Erdem ile görüştüğü öğrenildi. 
     CHP MYK'nın bugün sabah gündemdeki konuları görüşmek üzere toplanması bekleniyor. 
     
</TEXT>
</DOC>
