<DOC>
<DOCNO> 243738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/spor/spo03.html </URL>
<DATE> 2004/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Zafer Sambacı'nın 
</HEADLINE>
<TEXT>


Galatasaray'ın transfer listesinde yer alan Djalminha, Deportivo La Coruna'ya açtığı davayı kazandı, bonservisini ücretsiz aldı 

MEHMET ÇİFTÇİ 


Aslan'a mesaj var 
SARI - Kırmızılı kulübün uzun süredir peşinden koştuğu Brezilyalı yıldız Djalminha, kulübü Deportivo La Coruna ile ipleri kopardı. Katalan mahkemesi, kendisinden habersiz sözleşmesinin uzatıldığı iddiasıyla başvuran Djalminha'yı haklı buldu ve bonservisini ücretsiz alma kararı verdi. Tecrübeli futbolcu, bu gelişme sonrasında Türkiye'ye mesaj yollayarak, "Her an gidebilirim" dedi. 

'Kuşlar gibiyim' 
BREZİLYALI futbolcu, mahkeme sonrasında İspanyol basınına çarpıcı açıklamalar yaptı. Djalminha şunları söyledi "Kendimi kuşlar gibi özgür hissediyorum. Artık işsiz bir futbolcuyum. Galatasaray ile görüşmüştüm, ama daha tam anlaşamadım. Önümüzdeki günlerde yeniden bir araya geleceğiz. Anlaşırsak sözleşme imzalayıp, Brezilya'da tatile çıkacağım." 

'Temmuz'da hazır' 
ŞİŞLİ Belediye Başkanı Mustafa Sarıgül, Ali Sami Yen Stadı'nın en geç 15 Temmuz'a kadar hazır olacağını dile getirdi. Sarıgül, stadın içinde 60 kişilik bir ekibin çalışmalarını sürdürdüğünü dile getirerek, "Yapılacak olan harcamaların tamamı sponsorlar tarafından karşılanacak. Önümüzdeki hafta ise koltuk yerleştirme işlemine başlanacak" diye konuştu. 

İviç'ten vazgeçtiler 

GALATASARAY ile Beşiktaş Başkan adayı Yıldırım Demirören arasında yaşanan İviç yarışı bir telefonla son buldu. Yıldırım Demirören'in, Galatasaraylı yöneticileri arayarak bu transferden vazgeçmelerini rica ettiği öğrenildi. Başkan adayının, seçim öncesinde bir transfer yüzünden olumsuz bir şekilde gündeme gelmekten rahatsız olduğunu dile getirdiği iddia edildi. 
SARI - Kırmızılılar'ın, Demirören'in bu isteğine olumlu yanıt verdiği ve pazartesi günü yapılacak olan Beşiktaş Kongresi'ne kadar bekleme kararı aldığı açıklandı. Galatasaray Yönetimi'nin, Yıldırım Demirören'in seçilmesi durumunda İviç'i almayacağı, kongreyi kaybetmesi durumunda ise Sırp yıldızı renklerine katmak için yeniden harekete geçeceği vurgulandı. 

Tugay geldi 
İNGİLTERE'NİN Blacburn Rovers takımında forma giyen Tugay Kerimoğlu dün Mecidiköy'deki Sportif A.Ş. binasında Başkan Özhan Canaydın ile buluştu. Yaklaşık yarım saat süren ve oldukça olumlu geçen görüşme sonrasında Tugay'ın Canaydın'dan düşünmek için pazartesi gününe kadar süre istediği öğrenildi. 



</TEXT>
</DOC>
