<DOC>
<DOCNO> 242998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonsiy30.html </URL>
<DATE> 2004/05/26/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
Alvaro De Soto, İstanbul'da... 
</HEADLINE>
<TEXT>

     BM Genel Sekreteri'nin Kıbrıs Özel Temsilcisi Alvaro De Soto, Annan Planı'nın Kıbrıs'ta çözümün ta kendisi olduğunu belirterek, ''Bence Ada'daki bütün Kıbrıslılar kaybetti'' dedi. 
     Bilgi Üniversitesi'nin davetlisi olarak İstanbul'da bulunan De Soto, CNN Türk'te yayınlanan ''Manşet'' programına katılarak, öğrencilerin Kıbrıs'taki gelişmelere ilişkin sorularını yanıtladı. 
     Annan Planı'nın, hem Rumların hem de Türklerin katkılarıyla hazırlandığını ve onun için bir referanduma sunulduğunu ifade eden De Soto, Ada'nın güneyinin plana karşı çıktığını, doğal olarak bunun hayal kırıklığı yarattığını söyledi. 
     ''Annan Planı Kıbrıs'ta çözümün ta kendisiydi'' diyen De Soto, planın müzakereler dikkate alınarak hazırlandığını, şimdi ise ''Kıbrıslı Rumlar bu planı neden reddetti, gelecekte bizi ne bekliyor '' sorusunun var olduğunu kaydetti. 
     De Soto, Kıbrıslı Türklerin ''taksim ya da ayrılma'' değil, ''Ada'nın birleşmesinden'' yana oy kullandığını ifade etti. 
     Kıbrıslı Türklerin bunu taahhüt ettiklerini söyleyen De Soto, liderlerin bu planı desteklediklerini, ancak halkların farklı kararlar verdiğini ifade ederek, Türk tarafının yaklaşımını sürpriz olarak nitelendirmediklerini, özellikle Türkiye'deki yeni hükümetin iktidara gelmesinden itibaren Ada'da çözüm istediğini ortaya koyduğunu anlattı. 
     
     ''PLAN ANLAŞILMADI'' 
     De Soto, Kıbrıslı Rumların büyük bölümünün güvenlik nedeniyle plana karşı çıktıklarının anlaşıldığını kaydederek, planın tam olarak anlaşılmadığını düşündüğünü söyledi. 
     Alvaro De Soto, ''Ada'da kim kazandı, kim kaybetti '' sorusu üzerine, ''Bence Ada'daki bütün Kıbrıslılar kaybetti'' dedi. 
     De Soto, planın kabul edilmiş olması halinde bunun hem Kıbrıslı Rumların, hem de Türklerin yararına olacağını, Kıbrıslı Türklerin AB'ye girerek tecritten kurtulmuş olacaklarını belirtti. 
     KKTC Cumhurbaşkanı Rauf Denktaş'ın müzakere sürecindeki tavrına ilişkin soru üzerine de De Soto, Denktaş'ı şahsen sevdiğini ve iyi ilişkiler içinde olduklarını söyledi. 
     ''Kıbrıslı Türklerin plana 'evet' demesine rağmen cezalandırıldığı'' görüşünün hatırlatılması üzerine De Soto, Kıbrıslı Türklerin zorluklarının aşılmasının mümkün olduğunu, ancak bunun ''tanınma'' demek olmayacağını ifade etti De Soto, Türk tarafının ticari ilişkilerinin geliştirilmesi ve havaalanlarına iniş hakkının Türk tarafının hayatında fark yaratacağını anlatarak, Kuzey Kıbrıs'ın tecritten kurtulması için birtakım adımlar atılması gerektiğini söyledi. 
     BM Genel Sekreteri'nin, BM Güvenlik Konseyi'ne Kıbrıs'taki son duruma ilişkin bir rapor sunacağını ifade eden De Soto, raporun önümüzdeki hafta çıkmasının beklendiğini kaydetti. 
     De Soto, Türkiye'nin uluslararası ilişkilerde her zaman kilit konumda olduğunu dile getirerek, AB'ye üye olmak isteyen Türkiye'nin Kıbrıs sorununu çözmek istediğini belirtti. 
     
     ''DENKTAŞ KENDİSİNİ GERİ ÇEKTİ'' 
     Alvaro De Soto, bir soru üzerine, Rauf Denktaş'ın İsviçre'deki görüşmelerden önce Başbakan Mehmet Ali Talat'a bir görev devrettiğini ifade ederek, ''Rauf Denktaş böylece kendisini geri çekti. Bu sürece katılımını sonlandırmış oldu'' diye konuştu. 
     Kıbrıs'ta çözümü sağlamaya yönelik AB'nin de çabalarına işaret eden De Soto, AB'nin katalizör rolü oynadığını kaydetti. 
     De Soto, AB'nin de sonuç nedeniyle bir hayal kırıklığı ve memnuniyetsizlik yaşadığını dile getirerek, Ada'da çözüme varılamamasının Kıbrıslı Rumlara pek çok şey kaybettirdiğini, Rumların Ada'da onbinlerce askerle bir arada yaşamak durumunda kalacağını söyledi. 
     ''Müzakerelere ABD'nin katkısı var mı '' şeklindeki soru üzerine de De Soto, bu süreçte diplomatik bir trafik yaşandığını, ABD Dışişleri Bakanı Colin Powell'la görüşmeler yapılmış olabileceğini ifade ederek, tüm bu soruların yanıtı için herkesin, yazacağı kitabı beklemesi gerektiğini söyledi. 
     De Soto, bu iş bittiği zaman üzüldüğünü de kaydederek, ''Omzumdan büyük bir yük kalktı ama memnun değilim'' dedi. 
     Annan Planı'nın Türkler tarafından çok iyi bilindiğini de belirten De Soto, ''Planın özü Kuzey'de daha çok tartışıldı. Kıbrıslı Türkler planla daha çok ilgilendiler'' diye konuştu. 
     De Soto, ''Annan Planı ölü bir plan mı '' şeklindeki soru üzerine de planın yasal olarak artık geçersiz olduğunu, ancak bunun Kıbrıslılara kaldığını ifade etti. 
     Alvaro De Soto, daha sonra üniversite öğrencileriyle bir süre ayaküstü sohbet etti. 
     
</TEXT>
</DOC>
