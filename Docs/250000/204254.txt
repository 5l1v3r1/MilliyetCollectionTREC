<DOC>
<DOCNO> 204254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sontur36.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Esnaf ve çiftçi kredilerinde yüzde 25 faiz uygulanacak 
</HEADLINE>
<TEXT>

     Başbakan Recep Tayyip Erdoğan, 2004 yılında Ziraat Bankası ve Halk Bankası'nın çiftçi ve esnaf kredilerine yüzde 25 faz uygulayacağını söyledi. Erdoğan, doğrudan gelir desteği ödemelerinin ise aralık da dahil olmak üzere 4 ay içinde tamamlanacağını bildirdi. 
     Erdoğan, TBMM Genel Kurulu'nda 2004 Yılı bütçesinin tümü üzerinde yaptığı konuşmada, ekonomik göstergelerdeki olumlu gelişmeyi anlattı. Tüm göstergeler arasında 2003 yılı bütçe açığında tahmin edilenin tutturulamadığını kaydeden Erdoğan, ''2003 yılı bütçe açığı öngörülenden daha düşük gerçekleşmiştir. Tutturamadığımız tek gösterge bu oldu. Ama bunu da tutturamamış olmaktan dolayı memnunum'' dedi. 
     CHP'li Kemal Derviş'in yabancı sermaye konusundaki eleştirilerine katıldığını belirten Erdoğan, yabancı sermayenin yatırım yapmasının önündeki engellerin ortadan kaldırıldığını söyledi. Erdoğan, 2003 yılının yabancı sermaye açısından ''tohumlama yılı'' olduğunu, önümüzdeki yıllarda durumun değişeceğini kaydetti. 
     AK Parti iktidarı ile birlikte Türkiye'nin IMF ve Dünya Bankası ile ilişkilerde edilgen değil, etkin rol oynamaya başladığına işaret eden Erdoğan, kendisinden önce konuşan muhalefet partisi milletvekillerinin IMF konusunda çelişkili görüşler ortaya koyduğunu savundu. 
     Niyet mektuplarının geçmişten farklı olarak ele alındığına dikkati çeken Erdoğan, iktidar olur olmaz Ekonomik Programı masaya yatırdıklarını ifade etti. Türkiye'nin uzun süreden beri IMF programları uyguladığını hatırlatan Erdoğan, ''Biz itirazlarımızı, mücadelemizi en başta yapıyor, imza attıktan sonra da ona sahip çıkıyoruz'' dedi. 
     Siyaseti ve finansmanı iyi yönettikleri için bugünkü noktaya gelindiğini anlatan Erdoğan, ekonominin öksürükten zatürre olduğu dönemlerin geride kaldığını belirtti. Bu yıl IMF'den 1.7 milyar dolar kredi sağlanmasına karşılık 2.7 milyar dolar ödeme yapılacağını, Türkiye'nin aldığı borçtan daha fazlasını öder hale geldiğini söyleyen Erdoğan, 2005 yılından itibaren IMF ile kredi boyutlu ilişkilerini sona erdirmeyi amaçladıklarını bildirdi. 
     
     ''ZORUNLU TASARRUF'' TARTIŞMASI 
     Erdoğan, zaman zaman kendilerinin bile geçmişi unuttuklarını vurgulayarak, çalışanların geçmişte zorunlu tasarruf için eylem yaptığını, bu sorunu kökten çözdüklerini kaydetti. Zorunlu tasarruf ana para ödemesini gerçekleştirdiklerini söyleyen Erdoğan'a, CHP Ankara Milletvekili Bayram Meral, ''nasıl halloldu, çalışanlar parasını nasıl aldı '' diye sordu. Erdoğan, konuşmasına ara vererek, ''Sen de belli yeri temsil ediyordun. Senin bu konuda konuşmaya hiç hakkın yok'' dedi. 
     CHP'li milletvekillerinin Erdoğan'a tepki göstermesi üzerine birleşimi yöneten TBMM Başkanı Bülent Arınç, milletvekillerini uyarırken, Erdoğan'dan da Genel Kurul'a hitabetmesini istedi. Erdoğan, ''dinlemesini bilsinler'' diyerek konuşmasına devam etti. 
     
     ERDOĞAN'DAN 2 MÜJDE... 
     Erdoğan, kendi dönemlerinde tarımsal desteklemeye büyük katkılarda bulunduklarını, 2002 yılında 1.8 katrilyon lira olan destekleme miktarını 2003 yılında 2.8 katrilyon liraya çıkardıklarını, 2004 yılında ise bunun 3.7 katrilyon lira olacağını bildirdi. 
     Çiftçilerin Ziraat Bankası'na olan borçlarının yeniden yapılandırıldığını, 809 bin aileden 724 bininin başvuruda bulunarak borçlarını ödemeye başladığını anlatan Erdoğan, ''Buradan milletime bir müjde vermek istiyorum 2004 yılında Ziraat Bankası ve Halk Bankası'nın çiftçi ve esnaf kredilerine yüzde 25 faiz uygulayacak'' dedi. 
     Erdoğan, doğrudan gelir desteği ödemeleri konusunda da, ''Önümüzdeki sezona ait doğrudan gelir desteğinin yüzde 50'si, aralık ayı dahil önümüzdeki 4 ayda ödenmiş olacak. Sadece aralık ayında 540 trilyon ödeme yapılacak, 4 ayda ödenecek miktar 1.3 katrilyon liraya ulaşacak'' diye konuştu. 
     Yapısal reformlara hız verdiklerini, Türkiye'nin yürümesini engelleyen prangalarından artık kurtulduğunu, 2004 yılında daha hızlı koşacağı ve daha çok engeli aşacağını kaydeden Erdoğan, ''Elde ettiğimiz başarının sosyal boyutu olmadığını iddia edenler, insaflı davranmamaktadır'' dedi. 
     Erdoğan, emeklilere yüzde 150 oranlara varan iyileştirmeler yapıldığını, asgari ücretin ''azami sefalet ücreti'' olmasından çıkıp ''insanca yaşam ücreti'' olması için çalışmalarının sürdüğünü bildirerek, ''Gerçi bu rakam da insanca yaşamaya yeten bir rakam değil, bunun farkındayız. Ama ciddi düzenlemeyle bunun ilk adımını atıyoruz' dedi. 
     İşsizlik oranının düşme eğilimine girdiğini, CHP'li Derviş'in konuyla ilgili tespitine katılan Erdoğan, devleti istihdam kapısı olmaktan çıkardıklarını, özel sektörün istihdam yaratması için önündeki engelleri kaldırdıklarını kaydetti. Erdoğan, işsizlikle mücadelede kararlı olduklarını, yeni istihdam yaratılması için özel sektörün önündeki engelleri kaldıracaklarını belirterek, ''Önümüzdeki yılı işsizlikle mücadele yılı ilan ediyoruz'' dedi. 
     
     ''GERÇEKÇİ ÇÖZÜMLER GETİRDİK'' 
     Erdoğan, tarım sektörünün ihmal edilmediğini, ancak tarımın uzun yılların birikimi olan sorunlarının 13 ayda çözülmesinin güç olduğunu vurguladı. Türkiye'nin sorunlarına gerçekçi çözümler getirdiklerini, tarımı haciz kıskacından kurtardıklarını kaydeden Erdoğan, doğrudan gelir desteği ve mazot yardımının 2003 yılında başarıyla yerine getirildiğini söyledi. 
     Mali disiplininden taviz vermediklerini, dar gelirli vatandaşlar için büyük önem arzeden temel gıda ve ilaçta KDV'nin indirildiğini, küçük ve orta ölçekli sanayi işletmelerinin desteklendiğini, 80 bin ailenin kredi kartı mağduriyetinin giderildiğini anlatan Erdoğan, esnaf ve sanatkarın kredi borçlarının da makul ölçüde yeniden yapılandırıldığına işaret etti. 
     80 yılda yapılan yolun yarısını 8 ayda yaptıklarını, bin 600 kilometre duble yol ve 364 kilometre tek yönlü yol yapıldığını anlatan Erdoğan, bölünmüş yol projelerini 2004 yılında aynı hızla sürdüreceklerini söyledi. 
     Konut yapılmadığı eleştirilerini hatırlatan Erdoğan, 20 bin konutun ihalesinin yapıldığını ve bunlardan 11 bininin yapımına başlandığını kaydetti. ''Eğer bilmiyorsanız bize sorun söyleyelim'' diyen Erdoğan, Bingöl'de deprem konutlarının ne durumda olduğunu soran CHP'li milletvekillerine, depremde yıkılan konutlar yerine yapılan konutların şubat ayı sonunda hak sahiplerine teslim edileceğini söyledi. 
     
     ''TÜRKİYE KENDİNE GELMİŞTİR'' 
     Erdoğan, eğitim kalitesinin arttırılması, okul dışı eğitim imkanlarının geliştirilmesi ve çocukları geleceğe hazırlayacak donanımın sağlanması amacıyla önemli hazırlıklar içerisinde olduklarını bildirdi. 
     İnsana hizmeti her şeyin üzerinde tutan bir hükümet olarak, sağlıkla ilgili ihtiyaçların ne kadar vazgeçilmez ihtiyaçlar olduğunun farkında olduklarını, bunları karşılayabilmek için sağlık sistemi ve genel sağlık göstergelerini çağdaş seviyeye çıkarmak üzere ''Sağlıkta Dönüşüm Programı''nı hazırladıklarını belirten Erdoğan, bununla insanların ücret ödeme güçlükleri yüzünden hastanelerde rehin tutulma ayıbına son verdiklerini, Aile Doktorluğu uygulamasına 2004 yılında başlanması için hazırlıkların tamamlanmak üzere olduğunu söyledi. 
     Erdoğan, işlerliğini yitirmiş gibi görünen devlet ormancılığı anlayışından, millet ormancılığı anlayışına geçiş çalışmaları başlatıldığını, her ilde ''Kent Ormanı'' kurma çalışmalarının ilki Ankara Kent Ormanı ile hayata geçirildiğini, bu örneklerin sayısının hızla çoğaltılacağını ifade etti. 
     Turizm Teşvik Kanunu'nda gerekli düzenlemeler yapılarak sağlıklı, sürdürülebilir çevreyle uyumlu bir turizm yatırımları seferberliği başlatılmasına yönelik yasal altyapı hazır hale getirildiğine işaret eden Erdoğan, izlenen doğru politikaların sonuçlarının tüm dış olumsuzluklara, Avrupa'da yaşanan ekonomik daralmaya, Irak savaşına ve bunların sonucunda rakip ülkelerde yüzde 30'lara varan gerilemelere rağmen Türk turizminin büyümesini sürdürdüğünü vurguladı. 
     Erdoğan, konuşmasını ''Türkiye kendine gelmiştir. Türkiye kendi gücünün farkına varmıştır. Türkiye, bir kere daha imkansız gibi görüneni başarmıştır. Hepimiz bu muhteşem gemideyiz. Milletçe el ele verirsek, birbirimizin önünü kesmeye çalışmazsak, gereksiz kıskançlıklara ve kuruntulara kapılmazsak, özgüvenimizi kaybetmezsek önümüz açıktır'' diyerek tamamladı. 
     Erdoğan, 85 dakika süren konuşmasını tamamlarken, halkın ve milletvekillerinin 2004 yılını kutladı. 
     
</TEXT>
</DOC>
