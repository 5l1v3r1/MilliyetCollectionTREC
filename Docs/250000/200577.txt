<DOC>
<DOCNO> 200577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sondun37.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Saray da Rusya'daki seçimleri eleştirdi 
</HEADLINE>
<TEXT>

     ABD'nin, Avrupa Güvenlik ve İşbirliği Teşkilatı AGİT gözlemcilerinin, Rusya'da dün yapılan seçimlerde standartlara uyulmadığı konusundaki endişelerini paylaştığı bildirildi. 
     Beyaz Saray sözcüsü Scott McClellan yaptığı açıklamada, ''AGİT'in bu yöndeki endişelerini paylaşıyoruz. Rusya'nın siyasi ve ekonomik reformlarla ilgili çabalarını destekliyoruz. Bu reformlar hukuka saygılı siyasi partiler, özgür basın ve özgür bir devlet için önemlidir'' dedi. 
     McClellan, Duma'nın bu reform takvimini sürdüreceğini ve ABD-Rusya arasındaki ortaklığı destekleyeceğini ümit ettiklerini kaydetti. 
     AGİT gözlemci heyetinin başkanı Bruce George, AGİT ve Avrupa Konseyi'nin demokratik ve özgür seçimlerin temelini oluşturan standartlarının birçoğunun seçimlerde karşılanmadığını belirtmişti. 
     
</TEXT>
</DOC>
