<DOC>
<DOCNO> 229080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sonyas03.html </URL>
<DATE> 2004/04/06/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
İstanbul'un rakibi New York, olimpiyat logosunu tanıttı 
</HEADLINE>
<TEXT>

     2012 Olimpiyat oyunları için aralarında İstanbul'un da bulunduğu 8 kentle yarışan New York, hazırladığı olimpiyat logosunu Time meydanında yapılan bir basın toplantısıyla tanıttı. 
     Logonun bir yanında, Hürriyet heykelinin meşale tutan sağ kolu, diğer yanında da başarısını kutlamak üzere sol kolunu havaya kaldırmış bir atlet görülüyor. 
     Basın toplantısında konuşan Belediye Başkan Yardımcısı Daniel Doctoroff, ''Amacımız logomuzu ortaya koymak ve olimpiyat ruhunu New York'lu gibi yansıtmaktı. Sanırım bunu başardık'' diye konuştu. 
     Toplantıda ABD olimpiyat takımının ünlü sporcuları Oksana Baiul, Jeff Blatnik, Dominique Dawes, Al Oerter ve Jenny Thompson da hazır bulundu. 
     
     HANGİ KENTLER YARIŞIYOR 

     2012 Olimpiyatları'nı düzenlemek üzere New York, İstanbul, Rio de Janeiro, Havana, Moskova, Paris, Leipzig, Madrid ve Londra yarışıyor. 
     Uluslararası Olimpiyat Komitesi'nin icra kurulu, gelecek ay yapacağı toplantıda aday kent sayısını 9'dan 6'ya indirip indirmeme konusunu tartışacak. 
     Uluslararası Olimpiyat Komitesi, 2012 Olimpiyatları'nın nerede yapılacağına ilişkin kararını 6 Temmuz 2005 tarihinde yapılacak toplantıda verecek. 
     New York Belediye Başkanı Michael Bloomberg, 2012 Olimpiyatları'nın New York'ta yapılması halinde 125 bin kişiye iş olanağı doğacağını ve kent ekonomisinin 11 milyar dolar kazanacağını söyledi. 
     
</TEXT>
</DOC>
