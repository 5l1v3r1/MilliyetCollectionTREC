<DOC>
<DOCNO> 233104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sondun41.html </URL>
<DATE> 2004/04/20/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
AP Kıbrıs'ı hararetli tartıştı... İşte tartışmalar... 
</HEADLINE>
<TEXT>

     Avrupa Parlamentosu'ndaki siyasi gruplar, bugün düzenledikleri basın toplantılarında, Kıbrıs'ta referandum öncesi Rum kesiminin BM planına karşı olumsuz tavır almasından endişe duyduklarını bildirdiler. 
     AP'deki Yeşil Grup ve Liberal Grup temsilcileri, Rumların ''hayır'' ve Türklerin ''evet'' demesi halinde, KKTC'ye yönelik ekonomik ambargonun kalkması ve tanınması yönündeki baskıların artacağı uyarısında bulundular. 
     Yeşil Grup Eşbaşkanı Daniel Cohn Bendit, Rumların ''hayır'', Türklerin ''evet'' demesi halinde, AB'nin KKTC'yle sürekli siyasi ve ekonomik ilişki kurmak için mekanizmayı oluşturması gerektiğini savundu. 
     AP'de yarın tartışılacak ve perşembe günü oylanacak tavsiye karar tasarısına bu yönde bir değişiklik önergesi sunan Bendit, Rumların referandumda olumsuz tavırlarının kesinleşmesi halinde, AB üyelerinin, BM nezdinde Türklere yönelik ekonomik ambargonun kaldırılmasını talep etmelerini istedi. 
     
     LİBERAL GRUP ''BASKI ARTAR'' 

     Liberal Grup Başkanı Graham Watson ise basın toplantısında yaptığı konuşmada, Rumların ''hayır'', Türklerin ''evet'' demesi halinde, KKTC'nin tanınması yolundaki baskının artacağını söyledi. 
     Kıbrıs Rum kesimi liderliğini, BM planının kabul edilmesi konusunda gerekli siyasi iradeyi göstermemekle suçlayan Watson, Rumların ''hayır'' demesi halinde KKTC'nin daha fazla tecrit edilemeyeceğini ve Türk yönetiminin meşrulaşması yolunda gerekli adımların atılacağını ifade etti. 
     Watson, ''adada çözüm için ortaya çıkan tarihi fırsatın kaçırılmaması gerektiğini'' söyledi. 
     Sosyalist Grup Başkanı Baron Enrique Crespo, Yunanistan'da iktidara gelen sağ partinin Kıbrıs konusundaki politikasının hayal kırıklığı yarattığını bildirdi. 
     Avrupa Parlamentosu, Kıbrıs'ta taraflara referandumda ''evet'' demeleri çağrısında bulunan bir tavsiye karar tasarısını, yarın tartıştıktan sonra perşembe günü genel kurulda oylayacak. 
     
</TEXT>
</DOC>
