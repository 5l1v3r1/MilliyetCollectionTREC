<DOC>
<DOCNO> 231296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/soneko34.html </URL>
<DATE> 2004/04/14/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
TOFAŞ CEO'su Önemli bir tasarının sorumluluğu Türkiye'ye yakın 
</HEADLINE>
<TEXT>

     Tofaş CEO'su Diego Avesani, son aylarda çok olumlu gelişmeler olduğunu ve Fiat'ın Tofaş'a güvenebileceğinin bilincine varıldığını belirterek, ''Önemli bir tasarının sorumluluğunun Türkiye'ye verilmesi giderek daha yakın'' dedi. 
     Avesani, göreve geldiğinden bu yana düzenlediği ilk basın toplantısında, gazetecilerin Türkiye'de üretilecek yeni modellere ilişkin soruları üzerine, burada pazarın taleplerine cevap verme durumunda oldukları, yeni model üretimi konusunda herhangi bir gecikme ya da rotarın söz konusu olmadığını belirtti. 
     Otomobil üretimi için öncelikle bir tasarının olması gerektiğine işaret eden Avesani, ''Tasarı var. Bu tasarıları uygulamaya getirme kararı almak söz konusu'' dedi. 
     Son aylarda çok olumlu gelişmeler olduğunu dile getiren Avesani, ''Bunlardan biri Fiat'ın Tofaş'a güvenebileceğinin bilincine varılması'' diye konuştu. 
     Mart ayında İstanbul'da yapılan Yatırım Danışma Konseyi Toplantısı'na gelen Fiat-Spa CEO'su Guiseppe Morchio'nın kendilerine olumlu düşüncelerini ilettiğini ve Şubat ayında yapılan Cenevre Otomobil Fuarı'nda Fiat Auto CEO'su Herbert Gemel'in de kendilerini ziyaret ettiğini anlatan Avesani, şöyle konuştu 
     ''Önemli bir tasarının sorumluluğunun Türkiye'ye verilmesi giderek daha yakın. Emin olun nihai bir karardan çok uzak değiliz. Tofaş bütün görevlerini en iyi şekilde yerine getirdi. Verilmesi gereken tüm bilgileri verdi.'' 
     
     2004 HEDEFLERİ 

     Tofaş CEO'su Avesani, 2004 yılına ilişkin hedeflerine dair bir soru üzerine de, bu yıl toplam 183 bin araç satmayı öngördüklerini bildirdi. 
     İç pazarda 20 bini ithal olmak üzere toplam 100 bin araç satmayı hedeflediklerini belirten Avesani, bu yıl ayrıca 160 bin üretim yapmayı ve bunun 83 binini ihraç etmeyi öngördüklerini kaydetti. 
     Avesani, şu anda üretimi daha da güçlendirmeye çalıştıklarını, dolayısıyla 650 kişinin üzerinde bir istihdamın söz konusu olabileceğini kaydetti. 
     Diego Avesani, Türkiye'de 3 yıl içinde 390 milyon euroluk yatırım planları bulunduğunu belirterek, ayrıca üretim kapasitesini de yılda 300 bin araca çıkaracaklarını bildirdi. 
     Avesani, bu yıl 750 milyon euroluk bir ihracat rakamına ulaşmayı beklediklerini, geçen yıl ise toplam 6 milyar dolarlık otomobil ihracatı gözönünde bulundurulduğunda Tofaş'ın ihracatının toplam ihracatın altıda birine tekabül ettiğini söyledi. 

     
</TEXT>
</DOC>
