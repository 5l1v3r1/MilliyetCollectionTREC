<DOC>
<DOCNO> 241901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sondun09.html </URL>
<DATE> 2004/05/22/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
İsrail'in yıktığı hayvanat bahçesinden kaçan hayvanlar kentte dolaşıyor 
</HEADLINE>
<TEXT>

     Gazze Şeridi'ndeki tek hayvanat bahçesinin, İsrail güçleri tarafından yerle bir edilmesinden sonra buradan kaçan vahşi hayvanlar, Refah kenti sokaklarında başıboş dolaşıyor. 
     İsrail buldozerlerinin, Mısır'dan silah kaçakçılığı yapmak için Filistinliler tarafından kullanıldığı iddia edilen tünelleri bulmak amacıyla Refah'taki Cneyna mahallesinden geçmesinden sonra Refah hayvanat bahçesindeki vahşi hayvanların kaçtığı bildirilmişti. 
     Hayvanat bahçesi sahibi ve müdürü Ahmed Cemal, hayvanların çok tehlikeli olduğunu ve bir çocuğu parçalayabileceklerini söyledi. 
     Cemal, hayvanat bahçesinin duvar ve kafeslerinin yıkılmasından sonra başıboş kalan tilki, kurt ve jaguarların, yalnız başlarına hayatta kalma şanslarının az olduğunu belirtti. Cemal'a göre, 7 jaguar kent sokaklarında cirit atıyor. 
     Hayvanat bahçesindeki kuşların çoğunun telef olduğu ya da kaçtığını belirten Cemal, sadece ölen kuşlar nedeniyle 300 bin dolar zarara girdiklerini ifade etti. 
     Cemal, ''Ne hissettiğimi ifade edecek söz bulamıyorum. Neden askerler buraya geldi Burayı tekrar inşa etmek imkansız. Buna olanağımız yok. Bu yaz Güney Afrika'dan zürafa gibi bazı hayvanlar alacaktık, şimdi alamayacağız'' dedi. 
     Hayvanat bahçesi müdürü, zehirleri alınmamış yılanlar gibi hayatta kalan hayvanlar için bir barınak bulması gerektiğini belirtti. 
     5 yıl önce, 1 hektardan küçük bir alana kurulmuş olan hayvanat bahçesinde saatlerce egzotik kuşları seyredebildiğini belirten Valid Ebu Selman 14 adlı bir Filistinli çocuksa ''Plaja gidemiyoruz, gidecek başka bir yerimiz yok. Buraya her hafta gelirdim'' diye konuştu. 
     İsrail ordusunun, 42 Filistinlinin ölümüne neden olan ''Gökkuşağı'' operasyonundan sonra bölgede geriye yerle bir olan yollar ve buldozerler tarafından yıkılmış onlarca ev kaldı. 
     
</TEXT>
</DOC>
