<DOC>
<DOCNO> 230997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonsiy16.html </URL>
<DATE> 2004/04/13/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
DYP "Denktaş'ın Türkiye'de de konuşma hakkı vardır" 
</HEADLINE>
<TEXT>

     DYP Genel Başkan Yardımcısı Nüzhet Kandemir, Kıbrıs'ın, Türkiye'nin milli davası olduğunu, KKTC Cumhurbaşkanı Rauf Denktaş'ın, bu dava konusunda, Kıbrıs kadar Türkiye'de de konuşmaya hakkı bulunduğunu belirtti. 
     Kandemir, yaptığı yazılı açıklamada, Başbakan Recep Tayyip Erdoğan'ın, Denktaş'ın, Türkiye'de değil, Kıbrıs'ta konuşmasını söylediği konuşmasının, ''tutarlı bir tarafının'' bulunmadığını savundu. 
     Denktaş'ın, Türkiye'nin diplomatik olarak resmen tanıdığı bir ülkenin cumhurbaşkanı olduğuna işaret eden Kandemir, Denktaş'a hitap ederken herkesin dikkatli olması gerektiğini belirtti. 
     Kandemir, Kıbrıs'ın, Türkiye'nin milli davası olduğunu, bu dava konusunda Denktaş'ın, Kıbrıs kadar Türkiye'de de konuşmaya ve kamuoyunu aydınlatmaya hakkı bulunduğunu vurguladı. Kandemir, ''Bu hakkı kısıtlamaya kalkışmak, her şeyden önce, Türk milletinin arzu ve iradesine karşı gelmek anlamına gelir ve buna, Başbakan dahil, kimsenin yetkisi yoktur'' dedi. 
     Annan Planı'nın, uzlaşı belgesi olmaktan uzak, bir uzlaşmazlık belgesi olduğunu ileri süren Kandemir, şunları kaydetti 
     ''İlgili tarafların müzakere masasında ortaya çıkartmaları gereken iradenin yerini, Annan'ın iradesi almıştır ve onun tek taraflı kararlarının egemen olduğu bir belgedir. 
     Tarih ve hukuk alanlarında bilgi eksikliğinden kaynaklanan bir yanlışlığa düşürülmemesi için Başbakan'ı uyarmak gereğini de haklı olarak hisseden Denktaş, Ada'da yeni bir kavganın başlamasına engel olmak ve geçmişte yaşanan olumsuzlukları bir kez daha yaşamamak kaygısı ile hareket etmektedir ve biz de bu yolda kendisinin sonuna kadar desteklenmesi gereğine inanıyoruz.'' 
     
</TEXT>
</DOC>
