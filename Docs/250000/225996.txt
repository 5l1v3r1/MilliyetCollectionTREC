<DOC>
<DOCNO> 225996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/guncel/agun.html </URL>
<DATE> 2004/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Liselilere 'bahis' tuzağı 
</HEADLINE>
<TEXT>

   Kıbrıs merkezli bir şirket, gençlere kafelerde bahis oynatıyor. Bahis kafelerinin müdavimleri arasında, liselilerle yan yana kupon dolduran polisler de var 
      Bülent Özdemir 
   
   Türkiye'de, Kıbrıs merkezli bir şirket aracılığıyla ardı ardına bahis işletmeleri açılıyor. Daha çok liselileri ağına düşüren bahisçilere seyirci kalan polis, bahislere ilgisiz kalamıyor gençlerle yan yana kupon dolduruyor. 
   Bu 'bahis kafelerden' birini, Bakırköy İstanbul Caddesi'nde 'müşteri kılığında' ziyaret ettik. Steam Box Cafe'de ilk başta her şey normal görünüyor. Ancak çevreyi incelediğimizde liseli gençlerin hararetle kupon doldurduğunu görüyoruz. Bazı uluslararası şirketlerin, Türkiye ve Avrupa futbol ligleriyle ilgili bahis listesi, internet aracılığıyla televizyonlardan izlettiriliyor. Listede, İspanyol, Alman, Fransız ve İngiliz ligleri de dahil birçok ülkenin lig maçlarıyla Avrupa kupası maçları var. Türkiye de 1. ve 2. ligiyle listede. 
   
   Polis izlemekle kalmıyor 
   Biz de listeyi incelediğimiz sırada resmi kıyafetli iki polis arka tarafa geçip bahis oynamaya başlıyor. Birçoğu 15 yaşın altında olan çocuklarla yan yana kupon doldurup zaman zaman gençlerden 'tüyo' ve yardım da alıyor. 
   Görevlilerden nasıl yazıldığını öğrenip kupon dolduruyoruz, ancak kazanmak o kadar da kolay değil çünkü bir maçı tutturmakla iş bitmiyor. Kupona en az üç maç yazmak ve tümünü tutturmak gerekiyor. Üç UEFA Kupası maçı tahminimizi yazıp en düşük ücret olan 5 milyon lirayı ödüyoruz. Tüm maçların tutması halinde 55 milyon lira kazanabileceğiz. 
   
   Ders çıkışı kumar 
   Bakırköy Paksoy Pasajı'nın üçüncü katındaki 10 metrekarelik kafeye ellerinde defter ve kitaplarla sürekli öğrenciler girip çıkıyor. 
   Liselilerden T., haftada iki gün oynadığını söylüyor. Her defasında en az 10 milyon liralık bahis yatıran T., hiç kazanamadığını kaydediyor. Bahis kafenin yakınındaki bir esnaf gençlerin kumar batağına çekilmesinden dert yanarak, "Sahibi Berzan Karaer. Bir yıldır çalıştırıyor burayı. Gençler birkaç ay önce keşfetti. Gruplar halinde her gün yüzlerce kişi geliyor" diyor. 
   
   Polis sizin sorununuz 
   İşletmecilerin, KKTC'deki European Hotel Casino adına faaliyet gösteren 'Eurosport Betting' adlı şirketin bayileri olduğunu öğreniyoruz. Şirket yetkilisi Sedat Başdinççi'ye telefonla ulaşarak Fatih'te şube açmak istediğimizi söylüyoruz. Başdinççi, şartları anlatarak en az 200 milyar lira yatırmam durumunda bayilik verebileceğini belirtiyor. Polisle başımızın derde girebileceğini söylediğimizde, "Türkiye'nin her yerinde, İstanbul'da bize bağlı üç tane bayimiz var. Hepsi gizli yapıyor ama kimsenin polisle sorunu olmuyor. Bu işin kazancı yüksek. Ayda 200 milyar ciro yapan var. Bunun 190 milyarı kaybedilse size 19 milyar kalıyor" diye konuştu. 
   Ardından görüştüğümüz Kumar ve Ahlak Masası'ndan bir yetkili, Türkiye'de kumar ve bahis oynamanın da, oynatmanın da yasak olduğunu belirtiyor ve polislerin adeta yol geçen hanına çevirdiği bahis işletmeleri için "Biz böyle yerler duymadık. Olsaydı gereken takibatı yapardık" diyor. 
   
   
   
   
</TEXT>
</DOC>
