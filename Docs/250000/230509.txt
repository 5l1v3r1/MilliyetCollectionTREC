<DOC>
<DOCNO> 230509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/siyaset/siy07.html </URL>
<DATE> 2004/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da bunlar konuşuluyor 
</HEADLINE>
<TEXT>

      Ayhan AYDEMİR 

   
   Yabancı parlamenterler önünde dört eşi tartıştılar 
   Meclis geçtiğimiz günlerde önemli bir toplantıya ev sahipliği yaptı. Avrupa Parlamentolararası Nüfus ve Kalkınma Forumu'nda "Dinlerde Kadının Yeri" tartışıldı. TBMM Başkanı Bülent Arınç ve Devlet Bakanı Güldal Akşit'in de katıldığı toplantıda söz alan AKP Bingöl Milletvekili Mahfuz Güler, "İslam tekeşliliği tasvip etmiştir" deyince, CHP'li Canan Arıtman dayanamadı ve "İktidar temsilcisi öyle dese de dinimiz birden fazla kadınla evliliğe izin verir" diye müdahale etti. İki milletvekili arasındaki tartışma giderek alevlendi, sonunda Güler dayanamayıp, Arıtman'ın yanına giderek, "Neden yalan konuşuyorsun İslam dininde karılarınızı dövün dediğini de söyleseydin bari" diye çıkıştı. Avrupa'dan gelmiş çok sayıdaki parlamenterin önündeki tartışma, "Dört eş caiz midir, değil midir " şekline dönüşmüştü ki, söz alan Katolik Grubu Başkanı Frances Kissling, Vatikan'ın prezervatif yasağını gündeme getiren bir konuşma yaptı. Kissling'in, "Bin kişilik Vatikan'da on kadın var. Hiç çocuk yok. Bu ülkede üreme yok. Bunlar cinsellikle ilgili ne söyleyebilir ki " sözleri havanın bir anda yumuşamasını sağladı. 
   
   Ecevit, "Sırada CHP var" diyor mu 
   Yerel seçim sonuçları CHP içinde tartışmalar yaşanmasına yol açtı. Bazı partililer Genel Başkan Deniz Baykal'ı suçluyor ve görevini bırakmasını istiyor bazıları Genel Başkan'a sahip çıkıyor, partinin oylarını koruduğunu söylüyor. Baykal muhaliflerinin gözü de Kemal Derviş'te. Zaten Derviş aylardır siyasi açılımlar konusunda çalışıyor. Örneğin, kısa süre önce İstanbul'da, İlhan Kesici ve İsmail Cem ile bir araya gelip, AKP'ye nasıl alternatif oluşturulacağını saatler boyu tartıştı. 
   Yandaşları Derviş'in genel başkan olmasını istiyor. Karşı çıkanlar ise, Bülent Ecevit'in başına gelenleri örnek gösteriyor. "Şimdi Ecevit de nereden çıktı " diyebilirsiniz... Ecevit kendisine Derviş'i soranlara, "Tam seçime gireceğimiz sırada partimizi ikiye böldü. Bizden ayrılanlarla parti kurdu, sonra onları da bırakıp CHP'ye gitti. Şimdi bizim başımıza gelenler CHP'nin de başına gelecek" diyormuş. İşte Ecevit'in bu sözlerini aktaran Baykal yanlısı CHP'liler, Derviş'in partiyi böleceğini iddia ediyorlarmış. 
   
   AKP'den eşcinselleri koruma taslağı 
   Los Angeles Times gazetesi, seçimlerin ardından yayımladığı bir yazıda ilginç bazı iddialarda bulundu. ABD'nin önde gelen gazetelerinden biri olan Los Angeles Times'a göre, "AKP yasa yapıcıları, eşcinsellere karşı ayrımcılığa son veren, ailelerinin şerefine halel getirmekle suçlanan kadınların kurban gittiği 'namus' cinayetlerine verilen cezalara uygulanan indirimleri silen, binlerce muhalifin yargılandığı özel güvenlik mahkemelerini kaldıran yasa taslaklarını sonuçlandırıyor." 
   Gazete, bu değişiklik önerilerinin AKP'nin seçimlerden zaferle çıkmasında büyük etkisi olduğunu savunuyor. Yazıyı okuyunca ulaşabildiğimiz bütün AKP'lilere tek tek haberi sorup, yorum almak istedik. Kimse bu konuda bir açıklama yapmak istemedi. Gecekondu affı, iş bulmak, yol yaptırmak gibi seçim vaatlerini çok duymuştuk ama eşcinsellerle ilgili bir düzenlemenin yerel seçimleri kazanmada etkili olduğunu ilk kez duyduk. 
   
   Japonya'da tüpgeçit de konuşulacak 
   Japonların Başbakan Recep Tayyip Erdoğan'ı ülkelerinde görmek istedikleri daha önce Milliyet'te yer almıştı. Erdoğan, 14 Nisan'a kadar Japonya'da kalacak. Ziyaretin temel konularından biri İstanbul Boğazı'na Japonlar tarafından inşa edilecek tüpgeçitle ilgili anlaşma. 
   Japonların projenin hayata geçmesi için verecekleri 750 milyon dolar tutarındaki kredinin şartları da gezide belirlenecek. Ve Marmaray diye bilinen projenin hayata geçmesi için hiçbir engel kalmayacak. 
   
   İsmail Cem dördüncü kez dede oldu 
   YTP Genel Başkanı İsmail Cem şu günlerde partisinin aldığı seçim sonuçları nedeniyle üzgün, ancak yeni doğan torunu nedeniyle hayli keyifli... Cem'in oğlu Kerim Cem ve eşi Andrea Cem'in geçtiğimiz günlerde bir oğulları oldu. Bebeğe İsmail Kerim adı kondu. Eşi Elçin Hanım bebeği ziyarete gelen ismail Cem'in ardından şöyle bir yorum yapmış "Eşim, torunun doğumundan çok mutlu oldu. Ama bu dördüncü torun, o artık kıdemli dede." 
   
   
   
   
</TEXT>
</DOC>
