<DOC>
<DOCNO> 235363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sontur42.html </URL>
<DATE> 2004/04/27/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Bunun adı töre vahşeti .. 
</HEADLINE>
<TEXT>

     İstanbul'da Güldünya Tören'in ardından, konfeksiyon atölyesinde çalışan 14 yaşındaki N.H. de "töre için" katledildi. Kaçtığı gencin tecavüzüne uğrayan H, ailesince ablasının evinde elektrik kablosuyla boğuldu, ardından köpek kulübesine gömüldü. 
     Olaya ilişkin, polis çocuğun babasının da aralarında bulunduğu 12 kişiyi gözaltına aldı. 
     N.H, kendisinden 10 yaş büyük Mevlüt Sevinç'e kaçtı. Birkaç gün sonra ailesini aradı, tecavüze uğradığını anlatıp eve dönmek istediğini söyledi. 
     Baba Mehmet Hanifi N., 'Kirli bir kızı alarak evimi kirletemem' diyerek, N.H.'nin eve dönmesine izin vermeyip, bir tanıdıklarına gönderdi. Ailenin şikayeti üzerine de tecavüz iddiasıyla Sevinç yakalandı, çıkarıldığı mahkeme tarafından da tutuklanarak cezaevine gönderildi. 
     İddialara göre, kanlı töre hatırlandı ve N.H.'yle ilgili karar vermek üzere aile meclisi toplandı ve ölüm kararı verdi. 
     Baba H., cinayet için pazardan elektrik kablosu aldı. Sonra da kızını kaldığı yerden alarak kızının evine götürdü. 
     Küçük N.H. burada boğularak köpek kulübesine gömüldü. Baba H. bir gün sonra 30 Mart 2004'te polise başvurarak kızının kaybolduğunu bildirdi. 
     Birkaç gün sonra cesedin bulunmasından korkan baba H., akrabalarının yardımıyla çıkardığı cesedi, Beykoz Acarkent Sitesi'nin yanında bulunan ormanlık alana götürdü. Burada bekçi olarak çalışan kardeşi Mirze H. ile birlikte cesedi ormanlık araziye gömdü. 
     Önceki gün gözaltına alınan baba H., polisteki ifadesinde cinayeti itiraf etti. Ardından kızının Beykoz'da gömüldüğü yeri söyledi. Genç kızın cesedi jandarma ekiplerinin yardımıyla gömülü olduğu yerden çıkarılarak Adli Tıp Kurumu'na gönderildi. Olayla bağlantılı olarak gözaltına alınan 12 kişi, Jandarma Karakolu'nda sorguya alındı. Baba H.'nin kızının öldürülmesinde kullanılması için aldığı cinayet aleti elektrik kablosu da bulundu. 
     
</TEXT>
</DOC>
