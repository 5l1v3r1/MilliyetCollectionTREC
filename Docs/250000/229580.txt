<DOC>
<DOCNO> 229580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sondun47.html </URL>
<DATE> 2004/04/08/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
El Cezire, rehin alınan Japonların görüntülerini yayınladı 
</HEADLINE>
<TEXT>

     El Cezire televizyonu, Irak'ta direnişçi gruplardan biri tarafından rehin alındığı duyurulan sivil kıfayetler içindeki 1'i kadın 3 Japonun görüntülerini yayınladı. 
     Haberde, adı daha önceden bilinmeyen ''Saraya El Mücahidin'' grubu adına gönderilen açıklamada, Japonya'nın rehinelerin görüntülerinin yayınlanmasından itibaren üç gün içinde askerlerini Irak'tan çekmemesi durumunda, rehinelerin öldürüleceği tehdidinde bulunulduğu kaydedildi. 
     Sivil kıyafetli rehinelerin görüntüleriyle birlikte, Takato Nahoko, Noriaki İmai ve Soichiro Koriyama adlarına çıkarılmış pasaportlar da gösterilirken, rehinelerden en az birinin basın kartının bulunduğu belirtildi. 
     El Cezire'de yayınlanan görüntüler, uluslararası haber ajansları tarafından henüz farklı ayrıntılarla duyuruluyor. 
     AP ajansı, El Cezire'de yayımlanan görüntülere ilişkin haberinde, Japon rehinelerin gözlerinin ilk önce bağlı olduğunu, daha sonra gözleri açık olarak gösterildiklerini duyurdu. 
     Rehinelere ait gösterilen belgeler arasında, 3 adet Ürdün'den alınmış basın onay belgeleri bulunduğunu belirten AP, rehinelerin 3'ünün de gazeteci olduğunu kaydetti. 
     El Cezire'den aldığı görüntüleri yayınlanan Japon NHK televizonu da rehinelerden 2'sinin gazeteci, birinin yardım çalışanı olduğunu bildirdi. 
     Bu arada, El Cezire televizyonu genel yayın müdürü, televizyona rehinelerin görüntülerinin yer aldığı video kasetin Bağdat'taki bürolarına bugün ulaştırıldığını belirtirken, başka ayrıntı vermedi. 
     
</TEXT>
</DOC>
