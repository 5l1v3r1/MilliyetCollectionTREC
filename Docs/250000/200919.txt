<DOC>
<DOCNO> 200919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sonspo30.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakemlerden "bıçak atılmasına" sert tepki 
</HEADLINE>
<TEXT>

     Türkiye Faal Futbol Hakemleri ve Gözlemcileri Derneği TFFHGD , yaptığı açıklamada, hafta sonunda İstanbulspor ile Galatasaray arasında Güngören Stadı'nda yapılan karşılaşmada taraftarların attıkları bıçak nedeniyle, toplumun gözü önünde gelişen bu olayın daha vahim boyutlara ulaşmaması için duyarsız kalanmamasını istedi. 
     TFFHGD'nin yazılı açıklamasında, şu görüşlere yer verildi 
     ''Türk futbolunda yaşanan stat anarşisi ve terörünü önlemeye yönelik bir dizi tedbirlerin alınmaya çalışıldığı ve yasa taslağının hazırlandığı bir dönemde, tribünlerden oyun alanına hayati tehlike arz edecek şekilde bıçak fırlatılması, hem de aynı statta aynı olayın ikinci kez yaşanması Türk futbolu ve Türk futbol hakemliği adına kaygı ile karşılanmıştır. 
     Alınan güvenlik önlemlerine karşın, bu tür kesici ve delici aletlerin statlara nasıl sokulduğu hala anlaşılamamıştır. 
     Bu olayda hakem camiasını kaygılandıran asıl taraf, bu olayın yaşanmasından ziyade, bütün toplumun gözü önünde olmasına rağmen spor basınında bu gelişmeye yer verilmemesi, sporun güncel bir olayı olarak görülmesidir. 
     Sporun her alanında görev yapan bireylerin ve kurumların daha vahim olaylara yol açabilecek bu tür gelişmeler karşısında duyarsız kalmaması ve bir an önce konuyla ilgili yasanın çıkartılarak hayata geçirilmesi gerektiğini kamuoyuna duyururuz.'' 
     
</TEXT>
</DOC>
