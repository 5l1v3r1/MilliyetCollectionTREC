<DOC>
<DOCNO> 238259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/ekonomi/eko05.html </URL>
<DATE> 2004/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan şirketlerine satış yolu açılıyor 
</HEADLINE>
<TEXT>


TMSF'ye yönetimini devraldığı şirketleri satma yetkisi veriliyor. Şirketlerin yüzde 49'undan fazlası yabancılara satılabilecek 

ANKARA Milliyet 

Hükümetin Türk Telekom'un özelleştirilmesinin kolaylaştırılması amacıyla TBMM'ye gönderdiği yasa tasarısıyla, Tasarruf Mevduatı Sigorta Fonu'na TMSF yönetim ve denetimine sahip olduğu ya da yönetim ve denetimini devraldığı şirketleri satma yetkisi veriliyor. 
Tasarının yasalaşması halinde TMSF, İmar Bankası nedeniyle yönetimini devraldığı Uzan şirketlerini satabilecek. Tasarı, başta Telsim olmak üzere söz konusu şirketlerin yüzde 49'undan fazlasının yabancılara satışına olanak tanıyor. Söz konusu satış işlemlerinden sağlanan gelir TMSF'nin alacaklarına mahsup edilecek, şirketin kamuya ve SSK'ya olan diğer borçları mahsup edilecek. 

Telsim yabancıya gidebilir 
Bu kapsamda, söz konusu şirket ve iştiraklerin yüzde 49'undan fazlası yabancı gerçek ve tüzel kişilere satılabilecek. Bu şirketlerin telekomünikasyon, enerji, ulaşım, medya ve diğer sektörlerdeki Fon'a devredilmiş şirketlere tanınmış imtiyaz sözleşmesi, lisans, ruhsat gibi benzeri izinlerin yenilenmesi ve değişim işlemi iki ay içerisinde yapılacak. Söz konusu düzenleme ile yönetimi devralınan Uzan şirketlerinden Telsim hisselerinin de yabancılara satışı mümkün olacak. 

Bildirim muafiyeti 
Tasarıda, TMSF tarafından yönetimi ve denetimi alınan şirketlere atanan yöneticiler, şirketlerin sermayesini kaybetmesinden veya borç nedeniyle batık olmasından dolayı mahkemeye bildirimde bulunma zorunluluğundan muaf tutuluyorlar. Söz konusu yöneticilerin ortaklar genel kurulu tarafından görevden alınamaması, görev yaptıkları dönem dışındaki dönemler için ibra edilmeyerek haklarında şahsi sorumluluk davası açılamayacağı hükmü getiriliyor. 

Telekom pazarlıkla satılacak TBMM'ye sunulan tasarıyla Türk Telekom ihalesinin "kapalı teklif usulüyle" yapılacağına ilişkin hüküm de kaldırılarak, özelleştirmenin "pazarlık" usulüyle yapılması zorunluluğu getiriliyor. Tasarıyla T. Telekom'un yüzde 45'inden fazlasının özelleştirilemeyeceğine ilişkin hüküm de kaldırılarak, bu oranın üzerindeki kısmının da yerli ve yabancı yatırımcılara satılabilmesine olanak sağlanıyor. 
Tasarının gerekçesinde, yabancı yatırımcıların yönetiminde söz sahibi olmayacakları bir ihaleye katılmak istemedikleri ileri sürüldü. Yüzde 49 ile yüzde 51 oranları arasındaki fiyat farkının oldukça fazla olduğu, ayrıca pazarlık usulüyle almak niyetinde olanlara teklifini artırma olanağı sağlandığı kaydedildi. 
Uydu hizmetlerinin de milli güvenlik ve savunma açısından stratejik önemi nedeniyle bu hizmetleri yürütmek üzere tasarıyla ayrı bir anonim şirket kuruluyor. Türksat Uydu Haberleşme ve İşletme AŞ adıyla kurulacak şirketin hisselerinin tamamı Hazine'ye ait olacak, yönetim ve temsil hakkı ise Hazine adına Ulaştırma Banaklığı'nca kullanılacak. Türksat AŞ ise ulusal egemenlik kapsamındaki uydu yörünge pozisyonlarının hakları, yönetimi ve işletme yetkisine sahip olacak ve uyduları işletecek. 

Yabancı liman alabilecek 
T. Telekom'un özelleştirmesiyle ilgili tasarıda, Özelleştirme Yasası'nda da değişiklik yapacak maddelere yer verildi. Yapılan değişiklikle yabancıların limanların özelleştirilmesinde yüzde 49'un üzerinde pay alabilecekleri hükmü getiriliyor. Mevcut yasa limanların özelleştirilmesinden sadece Türk uyruklu gerçek ve tüzel kişilerin yararlanabileceğini öngörüyor. 


</TEXT>
</DOC>
