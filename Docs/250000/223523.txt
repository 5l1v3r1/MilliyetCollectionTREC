<DOC>
<DOCNO> 223523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonspo25.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor Fenerbahçe karşısında amacımız yenilmemek... 
</HEADLINE>
<TEXT>

     Bursaspor Teknik Asbaşkanı Erhan Akbaş, hafta sonu kendilerini çok zorlu bir karşılaşmanın beklediğini belirterek, ''Fenerbahçe karşısında amacımız yenilmemek, berabere kalmak değil, galibiyet olacak'' dedi. 
     Akbaş, AA muhabirine yaptığı açıklamada, Teknik Direktör Nejat Biyediç'in gelmesiyle birlikte takımda gözle görülür bir hareketlenme olduğunu, bu durumun da kendilerini Fenerbahçe maçı öncesi umutlandırdığını söyledi. 
     Ligde en son deplasman galibiyetini 10 Mart 2002'de Kocaelispor karşısında aldıklarını anımsatan Akbaş, ''O maçta teknik direktör Nejat Biyediç, ben de kafile başkanıydım. Fenerbahçe maçına da aynı ekiple gidiyoruz. Bu maçı kazanarak deplasman fobisini kırmak istiyoruz'' diye konuştu. 
     Akbaş, Fenerbahçe'nin Gençlerbirliği'ne yenilerek kupa dışında kalmasını, ne avantaj ne de dezavantaj olarak değerlendirdiklerini ifade ederek, şöyle konuştu 
     ''Zor bir maç olacak. Şampiyonluk kovalayan rakibimiz, kupadan elendiği için tamamen lige döndü. Fenerbahçe karşısında amacımız yenilmemek, berabere kalmak değil, galibiyet olacak. Futbol şansımız yanımızda olursa, bu zorlu deplasmandan istediğimiz puan veya puanlarla döneriz. Bu sezon ligde, yanlış kararlar ve son dakika golleriyle 6-7 maç kaybettik. Bir tek geçen hafta Malatyaspor'u son dakikada attığımız golle yendik. Umarım bu şansımız devam eder.'' Malatyaspor karşısında sakatlanan Grozdiç'in Fenerbahçe maçında oynayamayacağını kaydeden Akbaş, bunun kendileri açısından dezavantaj olduğunu sözlerine ekledi. 
     
</TEXT>
</DOC>
