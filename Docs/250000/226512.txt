<DOC>
<DOCNO> 226512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/yazar/sazak.html </URL>
<DATE> 2004/03/29/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
AKP ve muhalefet 
</HEADLINE>
<TEXT>

   
   28 Mart yerel seçimleri iktidardaki AKP'nin 3 Kasım'daki oylarını yüzde 10 dolayında artırarak İstanbul ve Ankara başta olmak üzere Anadolu'daki belediye başkanlıklarını büyük ölçüde kazanmasıyla sonuçlandı. Ancak anketlerde öne sürüldüğünün aksine, Tayyip Erdoğan, 1957 seçimlerindeki 'Menderes rekoru'nun hayli uzağında kaldı. 
   AKP'nin eriştiği oy oranını Özal'ın 1983 - 84 seçimlerindeki yüzde 45'leri bulan gücüyle kıyaslamak mümkün. 
   Erdoğan yönetiminin hükümet sorumluluğundan sonra yerel iktidarları da büyük ölçüde üstlenmesiyle üzerindeki yük de artıyor. 
   AKP önümüzdeki dönemde, Türkiye'nin kronik sorunlarıyla boğuşmaya çalışırken, şu anda zayıf görünmekle birlikte yavaş yavaş ortaya çıkmaya başlayan 'merkez sağ' muhalefin de soluğunu arkasında hissedecek. 
   Dünkü sonuçlar, 3 Kasım seçimleriyle Meclis'te oluşan 'ikili yapı'nın sol muhalefet aleyhinde bozulmaya başladığını gösteriyor. 
   AKP oyları il genel meclisinde yüzde 43'leri aşarken, CHP'nin oylarının yüzde 13'lerde seyrettiği gözleniyor. Buna karşılık DYP ve MHP'nin yüzde 10 barajını zorlaması olasılığı artıyor. 
   Mehmet Ağar'ın Elazığ başarısı ve Doğru Yol oylarındaki artış, merkez sağın AKP içinde erimekte olduğuna ilişkin anketlerin doğrulanmadığa işaret. Kıbrıs politikası başta, AKP'ye yönelik 'ulusalcı' tepkilerin Anadolu'da DYP ve MHP'ye oy kazandırdığı anlaşılıyor. 
   28 Mart seçimleri, ANAP ve DSP'yi haritadan sildi. 
   Soldaki durum da umut kırıcıdır. 
   CHP'nin İzmir dışında parlak bir sonuç aldığı söylenemez. Ege'de zaten güçlüydü. Gaziantep'i kaybetti. Baykal'ın Antalya tercihi de CHP'nin aleyhine oldu. 
   Ankara ise siyaset tarihine geçecek bir inatlaşma sonucu Melih Gökçek'e üçüncü kez armağan edildi. 
   CHP ve SHP ortak bir aday üzerinde İzmir'de Piriştina örneğindeki gibi anlaşabilmiş olsalardı, yaratılacak sinerjiyle Başkent kazanılabilirdi. Karayalçın ve Ateş arasındaki 'anket düellosu' ikisinin da kaybetmesine yol açtı. 
   SHP çatısı altındaki 'Demokratik Güç Birliği'nin de kritik illerde çok başarılı olduğu söylenemez. Diyarbakır, DEHAP nedeniyle bankoydu ancak Mersin'de Fikri Sağlar'ın adaylığı kazanmaya yetmedi. 
   İstanbul'da ise Sefa Sirmen'li CHP, yüzde 30 oy almasına karşın AKP'li Kadir Topbaş başkanlığı rahat kazandı. 
   Mustafa Sarıgül ise Şişli'de rekora gitti. 
   CHP, bu sonuçlardan sonra artık, 'Deniz Baykal ile seçim kazanamaz ' Halkın verdiği bu mesajı parti yönetimi ve tabanı görmezlikten gelirse, Ecevit'in DSP'yi sıfırlamasına benzer bir sonucu Halk Partisi de yaşar. 
   AKP iktidarda 10 puan kazanıyor, CHP muhalefette çözülüyor. 
   Solun kendini toparlaması için 28 Mart son uyarıdır. 
   
      
   
   
</TEXT>
</DOC>
