<DOC>
<DOCNO> 229145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/siyaset/siy02.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal çekilmezse 7.8'lik deprem olur 
</HEADLINE>
<TEXT>

   CHP Milletvekili Ketenci, "Baykal ve yöneticiler çekilmemekte ısrar ederlerse, siyasal depremle karşı karşıya kalacağız" dedi 
      Günseli Önal 

   
   CHP İstanbul Milletvekili Ahmet Güryüz Ketenci, yerel seçimlerin tartışıldığı grup toplantısında Genel Başkan Deniz Baykal ve parti yöneticilerinin istifasını istedi. Ketenci, "Çekilmemekte ısrar ederlerse, sadece seçim hüsranıyla değil, 7.8 şiddetinde bir siyasal depremle karşı karşıya kalacağız" dedi. 
   CHP Meclis Grubu, dün Baykal'ın başkanlığında toplanarak seçim sonuçlarını tartıştı. Toplantıya İstanbul milletvekilleri Kemal Derviş ile Zülfü Livaneli katılmadı. 
   
   Yenilmekten yorulduk 
   Ketenci, "Biz ne zaman seçim kazandık ki dostlar Sürekli başarısız oluyoruz. Ben peş peşe hüsrana uğramaktan yoruldum. CHP'ye oy verenlerin de yorulduğunu, son kez kerhen oy verdiklerini düşünüyorum" dedi. CHP'nin devletten yana ama insanı önemsemeyen bir siyasal çizgi izlediğini savunan Ketenci, şöyle devam etti 
   "Siyasal söylemlerimizde rejim tartışmalarından öteye gidemedik. Her koşul ve durumda soyut laiklik tartışmasını öne çıkardık. Atatürk'ün bütün mağdur ve mazlum ulusların yol göstericisi olduğu konusunda kuşkular varmış gibi, onun arkasına sığınmaya çalıştık. Genel Başkan'ın etnik kimlik söylemleri bizi sağ çizgiye çekti. Baykal söylemleriyle demokratik Cumhuriyete, Kemalist çizgiye ters düşüyor. Halk bunun farkında ama Baykal değil." 
   Ketenci, CHP'nin "Anadolu solu" ile "önce insan" söyleminin de entellektüel zevki tatmin eden bir söylem olarak kaldığını, CHP'nin gelir düzeyi yüksek illerde yüksek oy alabilen zenginlerin partisi olduğunu söyledi. Ketenci, konuşmasını, "Blok liste uygulaması kaldırılmalı, yeni delegeler ile kurultaya gidilmelidir" diye tamamladı. 
   
   Kurultay'ı Baykal toplasın 
   Olağanüstü kurultay çağrısı yapan Gaziantep Milletvekili Abdülkadir Ateş de, Baykal'a, "Örgüt bölünmesin, kurultayı siz toplayın" çağrısında bulundu. Ateş, Derviş'e de yüklenerek, "Gazetelere tefrika yapacağına gelsin konuşsun" dedi. Baykal, eleştirileri dinlemekle yetindi. 
   
   Baykal'ı Atatürk'e şik yet edecekler    ANKARA Milliyet 

   Yerel seçim sonuçlarının CHP'de yarattığı tartışma farklı bir boyut kazandı. CHP'li eski milletvekilleri ve parlamenterler yerel seçim sonuçlarını protesto etmek için bugün Anıtkabir'i ziyaret edecek. 
   Aralarında eski CHP Genel Sekreteri Adnan Keskin'in de bulunduğu muhalifler 11.00'de Aslanlı Yol'da buluşarak, Atatürk'ün mozolesinde saygı duruşunda bulunacak. Eski milletvekilleri, Anıtkabir Özel Defteri'ne, Genel Başkan Deniz Baykal ve parti yönetimini seçim sonuçlarından dolayı eleştiren bir yazı yazacak. CHP tarihinde ilk kez yaşanacağı belirtilen eylem kararının alınmasında Baykal'ın CHP'ye yönelik tepki ve protestolar için "Bunların hepsi milletvekili adayı ya da belediye meclisi üyeliğine aday olamayanlar" sözlerinin etkili olduğu kaydedildi. 
   
   
   
</TEXT>
</DOC>
