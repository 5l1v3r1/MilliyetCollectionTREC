<DOC>
<DOCNO> 219438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sondun05.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız siyasiler, Türkiye'nin AB üyeliğini tartıştı 
</HEADLINE>
<TEXT>

     Fransız siyaset sahnesinin üç önemli partisinin temsilcisi, Türkiye- Fransa Dostluk Derneği tarafından düzenlenen bir toplantıda Türkiye'nin AB üyeliğini tartıştılar. 
     İktidardaki Halkçı Hareket Birliği Partisi UMP üyesi ve Meclis Dış İlişkiler Komisyonu Başkan Yardımcısı Renaud Donnedieu De Vabres ve muhalefetteki Sosyalist Partisi'nin Dış İlişkiler sorumlusu ve eski bakan Pierre Moscovici, Türkiye'nin kriterleri yerine getirmesi halinde AB ile tam üyelik müzakerelerini başlamasını savunurken, Liberal Demokrasi Partisi'nin UDF Dış İlişkiler sorumlusu Jean-Louis Bourlanges, tarihi ve coğrafi nedenler yüzünden Ankara ile tam üyelik müzakerelerinin başlaması karşısında bir tutum sergiledi. 
     Donnedieu de Vabres, konuşmasında Türkiye'nin üyeliğinin siyasi bir karar gerektirdiğini ve ayrıntılı bir biçimde tartışılmasında yarar bulunduğunu söyledi. 
     Türkiye'deki reform çalışmalarını takdirle karşıladıklarını ifade eden de Vabres, ''Aralık ayında Türkiye hakkında alınacak karar, Türkiye'nin bir sınava katılma hakkı olup olmadığına ilişkin bir karar olacak, sınava girmeye hak kazanmak ile sınavın sonuçları arasındaki ayırımı iyi yapmak gerekir''dedi. 
     Batı Avrupalıların Türkiye'nin geleceği konusunda kayıtsız kalamayacağını belirten de Vabres, bu konuda şunları kaydetti 
     ''Türkiye'nin çevresindeki istikrarsızlıklar da göz önüne alındığında, yalnız Türk Hükümetinin değil Türk halkının da harcadığı çabaların desteklenmemesi ciddi bir siyasi hata olur. Üyelik altı ay içinde devreye girecek olsa, kuşkusuz büyük sorunlar doğurabilir, ancak Türkiye'nin tabi olacağı sınav uzun ve zor olacak, Türk Hükümeti de bu sürenin uzun olacağını teslim ediyor. Bu nedenle siyasi hedefin belirlenmesi önemli. Perspektifin verilmemesi, Türkiye'de sarmal şeklinde tırmanabilecek bir tecrit edilmişlik duygusuna yol açabilir, bu nedenle önce Türkiye'ye bir perspektif verilmesi, daha sonra üyelik müzakerelerinin konulara göre yürütülmesi ve uygulamaya bakılması gerekir.'' Türkiye'nin adaylığı konusunun Avrupa Parlamentosu seçimleri öncesi bazı siyasetçiler tarafından kullanılabileceği uyarısında bulunan de Vabres, bununla birlikte bu konuyu tartışmaya açmaktan kaçınılmaması gerektiğini söyledi. 
     
     SOSYALİST PARTİ 
     Sosyalist Parti üyesi Pierre Moscovici ise Helsinki kararının bilinçli bir siyasi hareket olduğunu belirterek, ''Helsinki'de Türkiye'nin AB'ye aday ülke olduğuna karar verildi koşullar yerine getirdiği takdirde Türkiye'ye evet demek gerekir'' dedi. 
     Türkiye'nin adaylığının iyi niyetle, tüm diğer adaylar gibi değerlendirilmesi ve yalnızca kriterlerin dikkate alınması gerektiğini kaydeden Moscovici, ''Türkiye'nin üyelik hedefi 1963'e dayanıyor, NATO, OECD ve Avrupa Konseyi üyesi olan Ankara, tam üyelik başvurusunu şimdiki yeni üyelerden çok önce yaptı. Bu nedenle Türkiye'nin adaylığının gereklerinin yerine getirilmesini istiyoruz, üyelik aşamasına ise 10-15 yılda varılabilir'' diye konuştu. 
     Moscovici, Türkiye'yi AB'nin yanında tutmanın siyasi, stratejik, kültürel çıkarların gereği olduğunu belirtti ve bunu Türkiye'nin ABD etkisi altına kalmasına veya kökten dincilik tehdidine maruz kalmasına tercih ettiğini ifade etti. 
     Gelecek yıl alınacak kararı kestiremediğin belirten Moscovici, bununla birlikte AB kriterlerin yerine getirilip getirilmediğinin belirlenmesi konusunda AB Komisyonu'na güvendiğini, Türkiye'nin de buna güvenmesini tavsiye ettiğini söyledi. 
     Avrupa'nın da Türkiye'nin üyeliği konusunu iyi niyetle ele alması gerektiğini belirten Moscovici, ''ayrıcalıklı ortaklık'' tezlerini dışlamak istediğini söyledi. 
     
     LİBERAL PARTİ ÜYELİĞE SOĞUK 
     UDF üyesi Jean-Louis Bourlanges ise konuşmasında, Helsinki'de Türkiye ile ilgili alınan kararı, üye ülkeler içinde gerçek anlamda bir tartışma yapılmadan alınmış, tamamen diplomatik nitelikli bir karar olarak değerlendirdi. 
     ''Bu kararla seçkinlerle halk arasında mutlak bir kopukluk meydana geldiğini'' öne süren Bourlanges, ''Birisi bir karar almıştır, ancak bunun kimin tarafından ne zaman alındığı belli değildir. Kopenhag kıstaslarını yeterli bulmuyorum. Bu kıstaslar, tarihi, coğrafi kültürel boyutları hiçe saymaktadır. Türkiye'nin üyeliği konusu gizli biçimde kotarılamaz. Tarihiyle ve demografisiyle Türkiye'nin üyeliği, AB'nin yapısını temelden değiştirecektir'' dedi. 
     Tarihi ve coğrafi olarak Türkiye'yi bir Avrupa ülkesi olarak değerlendirmenin oldukça zor olduğunu ifade eden UDP milletvekili, bu konuda şunları kaydetti 
     ''Türkiye'yi bir Avrupa ülkesi olduğunu değerlendirmeli miyiz Önce Avrupa'nın tarihini düşünmemiz gerekir. Avrupa'nın kuzey ve batı sınırları coğrafidir. Güney sınırı ise tarihi ve kültüreldir. Bir iç deniz olan Akdeniz coğrafi bir sınırı oluşturamaz. Avrupa, uzun bir süreç çerçevesinde üç boyutun, siyasi, dini ve bilimsel boyutların birbirinden ayrılmasıyla oluşmuştur. Türkiye'nin Irak ve İran'dan geçen sınırlarını Avrupa'nın sınırları olarak kabul edecek miyiz '' 
     
</TEXT>
</DOC>
