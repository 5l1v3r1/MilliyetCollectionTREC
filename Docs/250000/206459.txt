<DOC>
<DOCNO> 206459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/guncel/agun.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekilinden yürek yakan kaza 
</HEADLINE>
<TEXT>

   Yağmur nedeniyle kayganlaşan yolda otomobilin kontrolünü kaybeden Güler, kamyona arkadan çarptı. Eşinin ve kayınvalidesinin öldüğünden haberi olmayan Güler ve iki çocuğunun durumu iyi 
      MERSİN DHA 
   
   CHP Mersin Milletvekili Hüseyin Güler'in 39 kullandığı otomobil Tarsus - Pozantı otoyolunda kamyona arkadan çarptı. Güler'le oğlu Berdan, kızı Bersu yaralanırken, eşi Zahide Güler ve kayınvalidesi Atiye Canbolat olay yerinde hayatını kaybetti. Güler, "Yoğun stres altındaydım. Kaza tam olarak nasıl oldu, hatırlamıyorum" dedi. 
   Yılbaşı tatilini seçim bölgesi Mersin'de geçiren Güler, önceki gün kentin düşman işgalinden kurtuluşu törenlerine katıldıktan sonra, dün 06 CHP 75 plakalı otomobiliyle Ankara'ya gitmek üzere yola çıktı. Karakütük mevkiine geldiğinde, şiddetli yağış nedeniyle kayganlaşan ve görüş mesafesi düşen yolda direksiyon kontrolünü yitiren Güler, sağ şeritte seyreden Taşdan Demir yönetimindeki 24 DC 521 plakalı kamyona arkadan çarptı. 
   Ön sağ tarafı kamyonun altında kalan ve hurdaya dönen otomobildeki beş kişiden sağda oturan Zahide Güler 38 ve Atiye Canbolat hayatını kaybetti. Yaralanan Güler ve çocukları Berdan 7 ile Bersu 6 Mersin Üniversitesi Tıp Fakültesi'ne sevk edildi. 
   Başından yaralanan Güler ve çocuklarının hayati tehlikeleri bulunmadığını belirten başhekim Özcan Özalpat, "Milletvekilimizin eşi ve kayınvalidesinin öldüğünden haberi yok. Bu söylenmedi. Oğlunun beyninde kan birikmesi var. Ancak şu an için önemli risk yaratmıyor. Durumları iyi olan milletvekili ve çocuklarını tedbiren Mersin'e sevk ettik" diye konuştu. 
   
   Yakınları akın etti 
   Kazanın ardından Mersin Büyükşehir Belediye Başkanı CHP'li Macit Özcan, partililer ve Güler'in yakınları hastaneye akın ederken, başhekimden bilgi alan Mersin Valisi Atilla Osmançelebioğlu ve Tarsus Kaymakamı Abdulhamit Erguvan da Güler'e geçmiş olsun dileklerini iletti. İlk belirlemelere göre kazada kamyon sürücüsünün bir kusurunun olmadığını belirten Mersin Emniyet Müdür Vekili Süleyman Ekizer ise, "Ancak kesin sonuç uzmanların incelemesi ve savcı raporu sonrası ortayaca çıkacak" şeklinde konuştu. 
   
   CHP'lilerin benzer kaderi 
   CHP Adana Milletvekili Tacidar Seyhan da, 29 Temmuz'da ailesiyle Side'den Ankara'ya dönerken başkente 91 kilometre kala kendi kullandığı otomobil ile Hüseyin Avni Yaprak yönetimindeki kamyona arkadan çarpmıştı. Kazada Seyhan'ın ön sağ koltukta oturan ve emniyet kemeri takmadan uyuyan oğlu Engin Seyhan 16 ölmüştü. Seyhan ve kızı Çiğdem hafif sıyrıklarla kurtulurken, eşi Birsen Seyhan'ın ise kolu kırılmıştı. Kazada Yaprak suçsuz bulunurken, Seyhan 8'de 8 kusurlu bulunmuştu. 
   
   
   
</TEXT>
</DOC>
