<DOC>
<DOCNO> 210171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sonspo03.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da gençleştirme operasyonuna destek 
</HEADLINE>
<TEXT>

     Galatasaray'da teknik direktör Fatih Terim tarafından yapılan gençleştirme operasyonuna, 1905 Galatasaraylı Yönetici ve İşadamları Derneği'nden GSYİAD destek geldi. 
     Dernek Başkanı Ulvi Suvarioğlu, sarı-kırmızılı ekipte yaşanan değişimleri çok başarılı bulduğunu ifade ederek, ''Gençleştirme operasyonunu çok doğru ve başarılı buluyorum'' dedi. 
     Galatasaray'ın gençleştirme operasyonu ile birlikte çok koşan bir ekip olmaya başladığını dile getiren Suvarioğlu, son günlerde yapılan maçlarda futbolcuların hırsları ile alınan sonuçların operasyonun yararlı olduğunu kanıtladığını kaydetti. 
     Başkan Suvarioğlu, özellikle Sabri'nin büyük ümit verdiğini ve bu futbolcunun UEFA'nın ümit vadeden 40 futbolcu arasına girdiğine değinerek, şans verilen futbolcuların takımı başarıya götüreceğine olan inancını dile getirdi. 
     
     TERİM'DEN BAŞKASI YAPAMAZDI 

     Suvarioğlu, Galatasaray'daki bu operasyonu Fatih Terim'den başkasının yapamayacağını iddia etti. 
     Yabancı bir hocanın böyle bir operasyonu gerçekleştiremeyeceğini iddia eden Ulvi Suvarioğlu, ''Yeni bir jenerasyon oluşturmak zorundayız. Geçmişte milli takımın iskeletini Galatasaray oluşturuyordu. O oyuncuların dönemi geçince Milli takım da zorlanmaya başladı. Fatih Terim, yeni bir jenerasyon ortaya çıkarmak için bunu yapıyor. Başarılı olacağına da inanıyorum'' şeklinde konuştu. 
     
     LUCESCU RUMENLERE PARA KAZANDIRIYOR 

     Başkan Suvarioğlu, Beşiktaş Teknik Direktörü Mircea Lucescu'yu da eleştirerek, ''Biz genç oyunculara yer verirken, Lucescu yaşlı Rumen futbolculara para kazandırmaya çalışıyor'' dedi. 
     Adrian Ilie'nin yıldızının artık söndüğünü belirten Suvarioğlu, ''Aksi takdirde Valencia bu futbolcuyu bırakmazdı. Kendisi zaten bize de Radu Niculescu'yu getirmişti. O da Samsunspor maçında attığı golün dışında bir şey kazandırmamıştı'' diyerek sözlerini tamamladı. 
     
</TEXT>
</DOC>
