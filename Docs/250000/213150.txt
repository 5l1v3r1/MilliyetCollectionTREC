<DOC>
<DOCNO> 213150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sontur36.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan Ankara'ya gitti 
</HEADLINE>
<TEXT>

     Başbakan Recep Tayyip Erdoğan, eşi Emine Erdoğan ile birlikte ''ATA'' adlı özel uçakla Ankara'ya gitti. 
     ABD'ye yaptığı ziyaretin ardından geldiği İstanbul'da Kurban Bayramı'nı geçiren Başbakan Erdoğan'ı, Atatürk Havalimanı'ndan, İstanbul Valisi Muammer Güler, Büyükşehir Belediye Başkanı Ali Müfit Gürtuna, Emniyet Müdürü Celalettin Cerrah ve öteki yetkililer uğurladı. 
     Bu arada Erdoğan, KKTC Cumhurbaşkanı Rauf Denktaş ile yapacağı görüşmeye ilişkin soru üzerine, görüşmeyi bu akşam yapacaklarını belirterek, ''görüşmeden önce herhangi bir şey söylemenin uygun olmayacağını'' bildirdi. Erdoğan, görüşmelerden sonra gerekli açıklamaları yapacağını kaydetti. 
     ''BM Genel Sekreteri Annan'dan, görüşmeye ilişkin herhangi bir teklif aldınız mı '' sorusunu ise Erdoğan, ''Hepsini akşam görüşeceğiz'' diye yanıtladı. 
     Öte yandan Başbakan Erdoğan, hareketinden önce Atatürk Havalimanı VIP Salonu'nda, Vali Güler, Karayolları Genel Müdürü Hicabi Ece ve Emniyet Müdürü Cerrah ile bir süre görüştü. Bu sırada kapıda bekleyen Gürtuna, gazetecilerin sorusu üzerine, ''Başbakan Erdoğan'ın yaptığı özel görüşme nedeniyle içeriye girmediğini'' bildirdi. 
     
</TEXT>
</DOC>
