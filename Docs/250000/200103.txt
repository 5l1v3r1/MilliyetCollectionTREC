<DOC>
<DOCNO> 200103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/ekonomi/eko01.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'a 145 bin 18 yıl hapis istendi 
</HEADLINE>
<TEXT>

   Uzanlar'ın yolsuzluk davası açıldı. Aralarında Kemal, Yavuz, Bahattin ve Hakan Uzan da olan 25 sanık için 145 bin 18 yıla kadar hapis istendi 
      NEZİH GÜROL İstanbul 
   
   İmar Bankası'nın Tasarruf Mevduatı Sigorta Fonuna TMSF devrinin ardından eski yöneticileri hakkında başlatılan soruşturma tamamlanarak, iddianame hazırlandı. 57 sayfalık fezleke ve eklerini inceleyen İstanbul Cumhuriyet Savcıları Erol Canözkan ve Rasim Işıkaltın, aralarında Kemal, Yavuz, Bahattin ve Hakan Uzan'ın da bulunduğu 3'ü gıyabı 13'ü tutuklu 25 sanık hakkında, "Cürüm işlemek için teşekkül oluşturmak", "4389 sayılı Bankalar Kanununa muhalefet", "Banka parasını zimmete geçirmek", "Bankayı aracı kılarak dolandırıcılık" ve "Banka zimmeti suçuna iştirak" suçlarından 145 bin 18 yıl 6 aya kadar ağır hapis istemiyle dava açtı. 
   
   'Müdahale ekranı' uçurdu 
   69'u mevduat hesabı 716 kişinin müşteki, 19 bin 334 bonozedenin mağdur sıfatıyla yer aldığı 94 sayfalık iddianamede katrilyonlarca liralık mevduat ve açığa bono bedelinin GP 04 adıyla tanımlanan "Müdahale ekranı" ile nasıl uçtuğu anlatıldı. 
   İddianamade, 444 bin 126 kişinin bankaya yatırdığı 8 katrilyon 144 trilyon liranın BDDK'ya gönderilen belgelerde 743 trilyon lira gösterildiği, bunun "bilanço makyajı" olduğu vurgulanarak, toplanan mevduatın ve bono satışı bedellerinin GM 04 adlı işlem ekranı kanalıyla gerçek tutarın çok altında gösterildiği şöyle anlatıldı 
   
   'İnisiyatif kullanıcıdaydı' 
   "Merkez Yatırım Ticaret Şirketi nezdinde gerçekleştirilen ve genel müdürlükte kullanılan GM 04 ekranının serbest bir ekran olarak tasarlanıp, manuel olarak fiş üretmeye elverişli olduğu ve tüm insiyatifin kullanıcıda olduğu, bu bağlamda GM 04 ekranı kullanılarak skont, tarih, tutar ve açıklama bölümlerinin manuel olarak girilebildiği fişler üretmek, bildirimlerindeki tutarların gerçek satış tutarının çok altında gösterildiği, 30 Mayıs 2003 tarihinden sonraki hiçbir işlemin bildirilmediği, banka yöneticilerinin şubelere gönderdikleri genelge ve talimatlar ile suçun ortaya çıkmasını engellemek için açık olan yatırım hesaplarına ait "0" bakiyeli olsa dahi hesap cüzdanlarının kesinlikle fotokopilerinin alınmaması ve şubede muhafaza edilmemesi, satılan menkul kıymetler hakkında bilgiler içeren menkul kıymet satış işlem sonuç formlarının da şubelerden tutulmaması ve 15 günlük sürelerde tutanak eşliğinde genel müdürlüğe gönderilmesinin sağlandığı, bu tutanakların murakıplara ibraz edilmediği gibi bankada bulunamadığı." 
   
   4 ayrı iddia 
   BDDK'nın hazırladığı 4 ayrı rapor doğrultusunda hazırlanan iddianamede, iddialar 4 ana başlık altında toplandı. 
   1. İddia 
   İlk iddia, off-shore hesaplarını tasarruf mevduatına dönüştürerek devletin yükümlülüğünü artırmak oldu. Hakan ve Bahattin Uzan, Suat Gusinalı, Mustafa Akar ile Azmi Yılmaz dışındaki sanıkların bu suçtan cezalandırılmaları istendi. 
   2. İddia 
   Yetkileri olmadığı halde 19 bin 334 kişiye var olmayan Hazine bonosunu satıp, nitelikli dolandırıcılık suçunu işledikleri öne sürüldü. 
   3. İddia 
   Açığa satılan bonodan 728 trilyon gelir elde edildiği, vadesinde ödenmesi gereken bu miktarın 1 katrilyon 23 trilyona ulaştığı, aynı miktarın banka kasasında olmaması nedeniyle nitelikli zimmet suçunun işlendiği iddia edildi. 
   4. İddia 
   Son iddia da bankanın mevduat hesabında yer alması gereken 7 katrilyonun banka kasasında olmaması nedeniyle de nitelikli dolandırıcılık suçunun işlendiği oldu. 21 Kasım 1990'da aracılık faaliyeti durdurulan İmar Bankası'nın nakit sıkıntısına düşünce 21 Ekim 2002'den itibaren yetkisi olmadığı halde açığa Hazine bonosu satmaya başladığı, Kepez ve ÇEAŞ'a el konulmasının ardından sanıkların bu satışı hızlandırarak 4 Temmuz'a kadar günlük 4 trilyonluk Hazine bonosu sattığı kaydedildi. 
   
   Sadece 36 yıl verilebilecek    Kırmızı bültenle aranan eski patron Kemal Uzan, kardeşi Yavuz Uzan ile banka eski yönetim kurulu üye ve yöneticileri hakkındaki cezalar bonozede sayısı kadar arttı. Sanıklar hakkında binlerce yıllık rekor cezalar istenmesine rağmen, eğer hüküm giymeleri söz konusu olursa yasa gereği en fazla 36 yıl ağır hapis cezası verilebilecek. 
   
   'İmar faturası BDDK gayretiyle büyüdü'    Erdoğan, "BDDK, bize İmar'a el koymanın 600 milyon dolara mal olacağını söyledi. Fatura kendi gayretleriyle 6.5 milyar dolar oldu" dedi 
   ANKARA Milliyet 
   
   Başbakan Recep Tayyip Erdoğan, BDDK ile İmar Bankası'na el konulmadan önce yaşanan bir diyaloğu su yüzüne çıkardı. Erdoğan, kendisine bankanın faturasının 600 - 700 milyon dolar olduğunun söylendiğini belirterek, "Bu fatura o kurumun başındakilerin kendi gayretleriyle 6.5 milyar dolara çıktı" dedi. 
   
   'Bunlar bağımsız kuruluş' 
   Erdoğan, Hak - İş Kongresi'nde yaptığı konuşmada İmar Bankası olayına değinerek şunları söyledi 
   "İmar olayında riskini sorduğumuzda '600 - 700 milyon dolar' dediler. 'Ne duruyorsunuz' dedik. Faturası kendi gayretleriyle 6.5 milyar dolar oldu. Bunun karşısında ne yapacaksınız bunlar bağımsız, özerk kuruluş. Bu kuruluşun başında olan kişi istifa ettiğinde bu kişi hakkında aleyhte yazan medya 'AKP istifaya zorladı' diye yazdı. Ama gerçekler var, gerçekler hedef saptırmadan yansıtılmalı." 
   
   Star TV'ye maç arası yayınından sorgu    RTÜK, maç aralarında "Yayıncılığın haksız çıkara alet edilmemesi" hükmünü ihlal ettiği için Star TV'den savunma isteyecek 
   ANKARA ANKA 
   
   Radyo Televizyon Üst Kurulu RTÜK Şampiyonlar Ligi maçlarının devre aralarındaki yayınları nedeniyle Star TV'den savunma isteyecek. 
   RTÜK, "kişilerin manevi şahsiyetlerine eleştiri sınırları ötesinde saldırıda bulunulmaması"na ilişkin hükmü ihlal ettiği gerekçesiyle Günaydın Türkiye programı ve ana haber bülteni, "suçlu olduğu yargı kararı ile kesinleşmedikçe hiç kimsenin suçlu ilan edilmemesi veya suçluymuş gibi gösterilmemesine ilişkin" hükmü ihlal ettiği gerekçesiyle Deşifre programı ve "haberlerin yayınlanmasında tarafsızlık, gerçeklik ve doğruluk ilkelerine bağlı olunması özgürce kanaat oluşumunun engellenmemesi"ne ilişkin hükmü ihlal ettiği gerekçisiyle ana haber bülteni için Star TV'den savunma istenmesine karar verdi. RTÜK, ayrıca, bu kanalın "Yayıncılığın haksız bir amaç ve çıkara alet edilmemesi ve haksız rekabete yol açılmaması"na ilişkin hükmü Şampiyonlar Ligi maçlarının devre aralarında yaptığı yayınlarda ihlal etmesi nedeniyle savunmasının istenmesini kararlaştırdı. 
   
   ATV de listede 
   RTÜK ayrıca, "Gençlerin ve çocukların fiziksel, zihinsel ve ahlaki gelişimini zedeleyecek türden programları bunların seyredilebileceği zaman ve saatlerde yayınladığı gerekçesiyle ATV'nin, "Toplumu şiddete, teröre, etnik ayrımcılığa sevk eden yayınlar yaptığı gerekçesiyle" de Serhat TV, Akra Fm ve Özgür Radyo'nun savunmalarını isteyecek. 
   
   Uzan'ın sekreteri ifade verdi    İSTANBUL Milliyet 
   
   Antika silahları Ürdün'e kaçırdıkları iddiasıyla yargılanan Hakan Uzan'ın sekreteri olduğu öne sürülen Didem Yaşar hakkında çıkarılan gıyabi tutuklama kararı, ifade vermesi üzerine kaldırıldı. 
   Bakırköy 1. Ağır Ceza Mahkemesi'nde görülen "antika silah" kaçakçılığı davasına hazine adına müdahil olarak katılan avukatlar, silahların Hakan Uzan'a ait olduğunu öne sürdüler. Dava kapsamında hakkında "ifade vermediği" gerekçesiyle gıyabi tutuklama kararı çıkartılan Yaşar'ın, önceki gün avukatı Prof. Dr. Süheyl Donay ile adliyeye gelerek ifade verdiği ve bunun üzerine gıyabi tutuklama kararının kaldırıldığı öğrenildi. Öte yandan aynı davada yargılanan Ruad Ghazi Münir El Rıfai'nin de aranmasına rağmen bulunamaması sebebiyle hakkındaki gıyabi tutuklama kararının devam ettiği bildirildi. 
   
   
   
</TEXT>
</DOC>
