<DOC>
<DOCNO> 231822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonyas06.html </URL>
<DATE> 2004/04/15/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
'Maço şarkıcı' Eminem de metroseksüelmiş .. 
</HEADLINE>
<TEXT>

     Maço erkeklerin müzik dünyasındaki son kalesi de yıkıldı. Şarkı sözlerindeki küfürler ve sahnedeki şiddet yanlısı tavırlarıyla ün yapan Eminem'in bir otelde düzenli olarak manikür ve pedikür yaptırdığı ortaya çıktı. 
     Internetteki ''dailymirror'' sitesinin haberine göre, rap müziğin ''sert çocuğu'' Eminem, Londra'da bir otelin güzellik salonuna gidince ''takke düştü, kel göründü''. 
     Dorchester Oteli'nde önce saunaya giren ve kaplıcadan faydalanan Eminem, masajdan sonra da manikür ve pedikürcünün yolunu tuttu. Burada el ve ayak bakımını yaptıran Eminem'in güzellik salonunda bile korumalarından ayrılmaması dikkati çekti. 
     Otel görevlilerinden biri, ünlü rapçının ''krallara layık'' bir bakımdan geçtiğini belirterek, ''Eminem bornozunu giyerek kasıla kasıla dolaştı. Dört koruması da güzellik salonuna gidene kadar yanından hiç ayrılmadı'' açıklamasında bulundu. 
     Güzellik salonunun kapısına geldiğinde yalnız başına kalmak isteyen Eminem'in korumaların manikür-pedikür yaptırırken kendisini görerek ''alay konusu yapmalarının'' önüne geçmek istediği için bu yola başvurduğu belirtildi. 
     Ünlü şarkıcının düzenli olarak el, ayak ve vücut bakımını yaptırmaya özen gösterdiği kaydedildi. 

     
</TEXT>
</DOC>
