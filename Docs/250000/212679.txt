<DOC>
<DOCNO> 212679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/yazar/akyol.html </URL>
<DATE> 2004/02/02/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Osmanlı'nın Avrupa siyaseti 
</HEADLINE>
<TEXT>

   
   
   PARİS Andlaşması diplomasi tarihimizin en önemli tecrübelerinden biridir. 1856'daki bu andlaşma ile Osmanlı "Avrupa devletler hukuku camiasına dahil olduğu" için, bugünkü AB meselesi bakımından da ilginçtir. 
   Bu konuda Fuat Andıç ve Süphan Andıç'ın "Kırım Savaşı li Paşa ve Paris Andlaşması" adlı eserini tanıtacağım bugün. Eren Yayınları, www.eren.com.tr 
   Kitabın ilk bölümünde Rus genişlemesinin İngiltere ve Fransa'yı tedirgin ettiği ve Osmanlı'ya yaklaştırdığı anlatılıyor. 
   "Bu durumdan istifade eden Osmanlı devlet adamları, bilhassa Tanzimat'ın üç büyük devlet adamı, Mustafa Reşit, li ve Fuat Paşalar, geleneksel içe dönük politikayı bırakıp, Rus tehlikesi karşısında yalnız kalmamayı Osmanlı dış politikasının ana temeli yapmışlardır..." 
   Rusya daha 1843'te Osmanlı'yı parçalama planlarını yapmıştı Mısır'ı İngiltere'ye, Osmanlı Balkanlar'ını Avusturya'ya, Tunus ve Oniki adaları Fransa'ya veriyor, kendisi de Bulgaristan'la birlikte İstanbul'a hakim olarak Akdeniz'e açılıyordu. Sf. 13 vd. 
   
   OSMANLI da Rusya'ya karşı İngiltere ve Fransa'ya yaklaşmıştır. Tanzimat ve Islahat fermanlarının sebeplerinden biri budur. Kırım Savaşı'nda Rusya'ya karşı İngiliz, Fransız ve Osmanlı ordularının birlikte zafer kazanmasını da değerlendiren, büyük diplomat li Paşa, 1856 Paris Andlaşması'nı başarmıştır. Sf. 29 vd. 
   Paris Andlaşması'nda, zamanın güncel sorunları dışında, şu iki madde bilhassa önemlidir 
   Osmanlı toprak bütünlüğü tanınmıştır. Uygulamada bu gerçekleşmemiş, ama Avrupa devletlerinin kendi aralarında da pek çok kanlı sınır değişiklikleri olmuştur. Bununla birlikte, 'toprak bütünlüğü', tanınmış bir terim olarak Avrupa ile diplomatik ilişkilerimizde yer almıştır artık. 
   Osmanlı Avrupa devletler hukuku camiasına girmiştir. Bu, egemenlik hukukunun tanınması demekti. Osmanlı'nın deniz ticaret hukukunun tanınması kapitalüsyonlarda açtığımız ilk delik olmuştur. Sf. 75-88 
   İleride Abdülhamid'in Hariciye Nazırı Sava Paşa, İttihatçıların Maliye Nazırı Cavit Bey, Lozan'da baş murahhasımız İsmet Paşa kapitülasyonların kaldırılmasını savunurken, Paris Andlaşması'na da atıfta bulunacaklardı. 
   
   SADRAZAM li Paşa ünlü vasiyetnamesinde diyor ki 
   "Avrupa politikasında söz sahibi olmaya devam etmek istiyorsak her türlü ıslahata devam etmemiz şarttır. Mali bakımdan kuvvetlenmeliyiz. Ticaret ve sanayii geliştirmeli, Osmanlı devletini Galata tefecilerinin ve Avrupa bankerlerinin elinden kurtarmalıyız... Borçlu bir memleket her zaman için düşmanların önünde başı eğik, boynu büküktür... 
   Bize emir vermekle kalmazlar, maliyemizi de kontrol altına alırlar, hangi kanunu istediklerini, hangilerini istemediklerini bize dikte ederler." Sf. 94-95 
   Çağının en büyük diplomatlarından biri olan li Paşa devam ediyor 
   "Avrupa'nın menfaatleriyle bizim menfaatlerimiz aynı olmalıdır. Ancak o zaman Devlet-i Aliye'nin bütünlüğü siyasi bir hayal olmaktan çıkar." Sf. 118 
   Andıç'lar li Paşa'nın bir "reel politik ustası" olduğunu belirtiyor... 
   Kutlama notu Bütün okurlarımın bayramını kutlar, mutluluklar dilerim. 
   
      
   
   
</TEXT>
</DOC>
