<DOC>
<DOCNO> 236162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/soneko04.html </URL>
<DATE> 2004/04/30/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Google halka açılıyor, gelir hedefi 2.72 milyar dolar 
</HEADLINE>
<TEXT>

     Kurulduktan kısa bir süre sonra tüm dünyada en popüler internet arama motorlarından biri haline gelen Google, borsada işlem görmek üzere Bono ve Döviz Komisyonu'na başvuruda bulundu. 
     Google'ın, borsaya açılmaktan 2,72 milyar dolarlık bir para beklediği kaydedildi. 
     Faaliyetleri ve amaçları konusunda hep ketum davranan Google'ın halka açılım stratejisini belirlemek için 1,000 sayfalık bir plan hazırladığı ve beş aşamalı bir açık artırma ile tahvillerini borsada satışa çıkaracağı kaydedildi. Borsaya giren Google'ın, kendisini altı yıl önce bir garajda yaratan Larry Page ve Sergey Brin'i milyarderler listesine sokacağı ifade ediliyor. 
     Temel ağırlığını internet aramalarına veren ve kullanıcıya arama sonuçlarını vermeden önce aldığı reklamları göstermek suretiyle karlılığını artıran Google, web dünyasında yeni bir çığır açmıştı. Arama motorlarının önemini küçümseyen Yahoo ve Microsoft'un şu an bu alanda Google'ı yakalamak için uğraştığı kaydedilirken, Google'ın da halka açılmakla elde edeceği kaynağı Microsoft gibi devlerle rekabet edebilmek için web hizmetlerini artırmaya harcayacağı belirtildi. 
     Başvuru dolayısıyla ilk kez şirkete ait rakamları da açıklayan Google'ın geçtiğimiz yıl 961.8 milyon dolarlık bir gelir ve 105,6 milyon dolarlık net kar elde ettiği açıklandı. Google'ın bu yılın ilk çeyreğinde kazandığı 63,9 milyonluk karın ise bu yıl gerçekleşecek toplam karı hakkında fikir verdiği ifade ediliyor. 
     Şirket rakamlarının büyüklüğüne rağmen, Google'ın yaratıcısı ve işleticisi durumunda olan Page ve Brin'in yıllık maaşları olarak 150 bin dolar gösterdikleri kaydediliyor. 
     Başvuru dosyasında Yahoo ve Microsoft, Google'ın temel rakipleri olarak gösteriliyor. 
     
</TEXT>
</DOC>
