<DOC>
<DOCNO> 206380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/soneko04.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülent Eczacıbaşı 2004'ü daha iyi bekliyoruz 
</HEADLINE>
<TEXT>

     Eczacıbaşı Holding Yönetim Kurulu Başkanı Bülent Eczacıbaşı, Eczacıbaşı Topluluğu'nun 2003 yılını önemli iş hacmi artışı, ihracatta beklediği atılımlar ve yatırımları bir miktar artırarak tamamladığını belirterek, ''2004'ü daha iyi bekliyoruz. Çünkü enflasyon belasından artık Türkiye kurtuluyor gibi gözüküyor'' dedi. 
     Eczacıbaşı, 2003 yılında makroekonomik açıdan çeşitli düzelmeler yaşandığını kaydetti. 
     Ancak bu düzelmelerin, Eczacıbaşı Topluluğu'nun faaliyet alanlarından yapı sektörüne henüz yansımadığını kaydeden Eczacıbaşı, yapı sanayine yönelik çalışan şirketlerinin bu olumsuz etkilenmeyi yurtdışına yönelerek giderdiklerini vurguladı. 
     Yapı sektöründe ihracatlarının çok başarılı artışlar gösterdiğini ve 2003'ün başarılı bir yıl olduğunu anlatan Eczacıbaşı, şunları kaydetti 
     ''İhracat yaptığımız ülke sayısı arttı. Bizim için önemli olan pazarlarda ürün çeşitlendirmesi ve pazar örgütlenmesi açısından önemli aşamalar yaptık. Bunların başında Almanya ve İngiltere geliyor. Geleceği de çok açık olarak görüyoruz. İç piyasadaki daralma ise sorun olmaya devam ediyor. İhracatımızı geliştirmeye devam edeceğiz. İnşaat sektöründeki bu durumun ekonominin bütünü için zararlı olduğunu görüyoruz.'' Diğer yandan, tüketim ürünlerinde de beklenen düzeyde canlanmanın gerçekleşmediğine işaret eden Bülent Eczacıbaşı, şunları söyledi 
     ''Tabii ki kriz sonrasının getirdiği göreceli düzelmeler var ama dayanıksız tüketim ürünlerinde ekonominin büyüme hızının çok üstünde bir canlanma olmadı. Ekonominin büyüdüğü yıllarda bu alandaki artışın büyüme oranının iki katı kadar olduğunu da görürüz. Dayanıksız tüketim ürünleri satışları daha o düzeyde artmadı. 
     Bu tabii başka konularda beklediğimiz ve henüz göremediğimiz istihdam ve alım gücünü de akla getiriyor. Ancak, ekonomik dengelerdeki düzelme bunlara mutlaka yansıyacak. Ekonomi düzeliyorsa ki öyle gözüküyor, alım gücüne ve bu pazarlardaki hareketliliğe bunun mutlaka yansımasını beklemek lazım.'' 
     
     ENFLASYON BELASINDAN KURTULUNUYOR 
     Buna rağmen 2003 yılını önemli iş hacmi artışı, ihracatta beklediği atılımlar ve yatırımlarını bir miktar artırarak geçirdiklerini belirten Eczacıbaşı, ''2004'ü daha iyi bekliyoruz. Çünkü enflasyon belasından artık Türkiye kurtuluyor gibi gözüküyor. Bu bizler açısından çok olumlu şeyleri beraberinde getirecek. Bütün toplum, Türkiye için olumlu sonuçlar doğuracak'' dedi. 
     Faizlerin de düşmesiyle daha olumlu bir yatırım ortamının ortaya çıkacağına işaret eden Bülent Eczacıbaşı, ''Yatırımlarımız açısından topluluk stratejisini sürdüreceğiz. İçinde bulunduğumuz konularda daha fazla dışa açılmaya, daha fazla ülkede ürün çeşitlendirmeye, yenilikçiliğe, yeni ürünler geliştirmeye çalışacağız. Bu alanlarımızı güçlendirmek bizim için öncelikli'' diye konuştu.' Eczacıbaşı, Levent'te devam eden iş merkezi projesinin 2005 yılında tamamlanacağını bildirdi. 
     Geçmiş yıllarda Eczacıbaşı Topluluğu'nun dönemsel projeksiyonlarında bazı yanılmalar yaşadıklarını, ancak, resmi hedeflerin daha çok yanıldığını dile getiren Bülent Eczacıbaşı, ''Son 1-2 yıl bunun dışında oldu. Hakikaten çok iyimser beklentiler yaratan ve bizim varsayımlardan daha iyi gerçekleşmelerle karşılaştık. Bu yönde benim iş hayatımda hatırladığım çok az istisna vardır. 2004'de de inşallah öyle olur'' diye konuştu. 
     
     TOPLULUK HEDEF VE GERÇEKLEŞMELERİ 
     Verilen bilgiye göre, Eczacıbaşı Topluluğu'nun 2003 yılı cirosunun 1.6 milyar doları aşması ve dolar bazında yüzde 12 büyümesi bekleniyor. Topluluğun 2003 ihracatı da 250 milyon doları aşacak. 
     Topluluğun Türkiye'ye ilişkin 2004 yılı tahminlerinde büyüme yüzde 5 olarak öngörülürken, TÜFE'de enflasyonun Aralık-Aralık döneminde yüzde 16, bu dönemdeki sepet devalüasyonun yüzde 21 olacağı varsayılıyor. 
     Ayrıca, 2004 sonunda dolar kuru tahmini 1 milyon 790 bin lira, Euro kuru tahmini de 2 milyon 150 bin lira olarak duyuruldu. 
     2004'de Topluluğa ilişkin tahminlerde, büyüme hedefi yüzde 13, ciro hedefi 1.8 milyar dolar ve ihracat hedefi de 280 milyon dolar olarak öngörüldü. 
     
</TEXT>
</DOC>
