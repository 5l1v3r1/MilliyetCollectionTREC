<DOC>
<DOCNO> 229124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/guncel/gun03.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
3 çocuğunu çalıştıran aileye 3 kez ceza 
</HEADLINE>
<TEXT>

   ANKARA Milliyet 
   
   Yargıtay 4. Ceza Dairesi, küçük yaştaki 3 çocuğunu sokakta çalıştıran anne ve babanın bu davranışını "acıma, merhamet ve şefkat duygularıyla" bağdaşır bulmayarak, "aile bireylerine kötü davranma" suçundan 3 kez cezalandırılmalarını istedi. 
   Ankara 10. Asliye Ceza Mahkemesi, 3 çocuğunu sokakta çalıştıran anne ve baba hakkında açılan davada beraat kararı verdi. Kararın temyiz edilmesi üzerine Yargıtay 4. Ceza Dairesi yerel mahkemenin "kararını bozdu. Kararda, sanık anne ve babanın SHÇEK'in ekonomik yardım tekliflerine karşın 2 kız ve 1 erkek çocuklarına, okul saatleri dışında çiçek veya mendil sattırdıkları kaydedildi. 
   Yaşları küçük mağdurların Çocuk Haklarına Dair Sözleşme uyarınca oyun oynama, kültürel ve sanatsal etkinliklere katılma haklarının bulunduğu hatırlatılan kararda, şöyle denildi "Buna karşın kendilere ait bir ev ile işyerleri bulunmasına rağmen mağdur küçüklerin, sağlıklarının bozulması gözönüne alınarak, kişiliklerinin olumsuz yönde etkilenmesi riskine son derece açık bir ortamda geç vakitlere kadar bulunmalarına razı olmaları gözetilmeden beraat verilmesi yasaya aykırı bulunmuştur." 
   
   
   
   
</TEXT>
</DOC>
