<DOC>
<DOCNO> 236045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/ekonomi/eko05.html </URL>
<DATE> 2004/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı Holding'in Başkanı 17 Mayıs'ta belli oluyor 
</HEADLINE>
<TEXT>


Sabancı Holding'in 17 Mayıs'ta yapılacak seçimli genel kurulunda yeni başkanın kim olacağı da belli olacak 

EKONOMİ SERVİSİ 

Sabancı Holding, 10 Nisan'da vefat eden Yönetim Kurulu Başkanı Sakıp Sabancı'nın yerine geçecek yeni başkanını 17 Mayıs'ta seçecek. Sabancı Üniversitesi Yönetici Geliştirme Birimi tarafından düzenlenen 1. Strateji Zirvesi'nde konuşan Sabancı Holding CEO'su Celal Metin, 17 Mayıs'ta yapılacak holding genel kurulunda yönetim kurulunun yenileneceğini söyledi. 
Metin, Sabancı Holding'in iki başkan yardımcısı ve başkan vekili bulunduğunu anımsatarak, genel kurulda yönetim kurulu başkanlarını seçeceklerini belirtti. Sakıp Sabancı'nın ardından Yönetim Kurulu Başkan adayının kim olacağı" sorusu üzerine Metin, "Biz koskocaman bir aileyiz. Aile içindeki herkes olabilir. Sabancı Holding'in yüzde 80 küsuru Sabancı ailesindedir" diye konuştu. 
Metin, ekonominin iyi gittiği ve holdingin de hedeflerinde revizyona gideceğini belirterek, şöyle dedi "2004'ten çok umutluyum. 17 Mayıs'taki Genel Kurul'da 2003 konsolide sonuçlarımızı açıklayacağız. 2002'den 2003'e geçerken konsolide sonuçlarımızdaki değerleri, ne kadar iyi olduğunu göreceksiniz. Bütün bunlar, Sakıp Sabancı'ya verdiğimiz sözlerin devamıdır." 

Telekom'da kararlıyız 
Metin, özelleştirme konusundaki bir soru üzerine ise sadece Türkiye'de değil, bölgede de telekomünikasyon alanında büyümek istediklerini belirterek, "Biz Telekom'da kesin kararlıyız. Koç ile yüzde 50 - 50 almakta kararlıyız" dedi. 
Metin, grubun Toyota ile ayrılığı için "Sermaye yoğun işlerde sepetimize çok daha fazla iş ilave etmek istemiyorduk", Danone ile ayrılık için de "Yoğurtta kalmaya çalışan sadece Türkiyeli bir Danone... Bu tür ürünleri yaymaya çalışan bir Sabancı Grubu... Sonunda tabii ki boşanma geldi" dedi. 

'Krizler, iyi strateji yarattı' Strateji Zirvesinin ikinci oturumunda Eczacıbaşı Topluluğu CEO'su Erdal Karamercan, Efes İçecek Grubu Başkanı Muhtar Kent, Sabancı Holding CEO'su Celal Metin ve Borusan Holding Genel Müdürü Agah Uğur firmalarının doğuşundan bugün geldikleri seviyeye gelene kadar geçtikleri aşamalar ve uyguladıkları stratejiler üzerine konuştular. 
Stratejilerin yüzde 90'ının başarısız olduğunu dile getiren Karamercan, "Bunun için strateji kavramının dışına itiliyorlar. Asıl iyi stratejiler krizlerden sonra ortaya konulmuştur" dedi. 
Muhtar Kent de en önemli stratejilerini 'bizi diğerlerinden ayıran bir noktamız olmalı' şeklinde belirlediklerini kaydetti. Kent, "Gıda ve içecekte yüzde 80'lik pazar payı ile bir numaralı markayız. Bunda belirlediğimiz 10 yıllık perspektiflerin etkisi büyük" dedi. 


</TEXT>
</DOC>
