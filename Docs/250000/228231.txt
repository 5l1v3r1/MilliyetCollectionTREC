<DOC>
<DOCNO> 228231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/soneko13.html </URL>
<DATE> 2004/04/03/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Babacan "Kamu eliyle yatırım sona ermek zorundadır" 
</HEADLINE>
<TEXT>

     Devlet Bakanı Ali Babacan, Türkiye'nin acil olarak özel sektör odaklı büyümeye geçmek zorunda olduğunu belirterek, kamu eliyle yatırım ve istihdam döneminin tamamen sona ermesi gerektiğini söyledi. 
     Babacan, Karabük Demir Çelik Fabrikaları'nın KARDEMİR ve Karabük'ün kuruluşunun 67. yıldönümü dolayısıyla KARDEMİR tesislerinde gerçekleştirilen kutlama programına katıldı. 
     Babacan, fabrikaya gelişinde KARDEMİR Genel Müdürü ve Yönetim Kurulu Başkanı Osman Kılavuz tarafından karşılandı. Fabrika bahçesinde işçilerle tek tek tokalaşan Babacan'a bazı işçiler karanfil verdiler. 
     Daha sonra KARDEMİR Genel Müdürü Kılavuz'dan fabrikaya ilişkin brifing alan Babacan, KARDEMİR Şeref Defteri'ni imzaladı. 
     Bakan Babacan, brifingin ardından KARDEMİR tesislerindeki yeni soğutma kulesinin açılışı ve KOK tesislerinin modernizasyonunun başlatılması dolayısıyla gerçekleştirilen törenlere katıldı. 
     Bakan Babacan, yeni soğutma kulesinin açılışı nedeniyle düzenlenen törende yaptığı konuşmada, KARDEMİR'i cumhuriyetin ''somut bir özeti''ne benzeterek, fabrikanın cumhuriyetin kuruluşundan bugünlere kadar Türkiye'nin heyecanlarına bizzat tanık olduğunu ifade etti. 
     Bakan olarak, Türkiye'nin KARDEMİR gibi bir zenginliğe sahip olmasından gurur duyduğunu belirten Babacan, ''Bu tesisin daha iyi noktalara gelebilmesi için küçük de olsa bir katkıda bulunmak benim ve hükümetim için övünç kaynağıdır'' dedi. 
     Konuşması sırasında işçilerin, ''KARDEMİR sizinle gurur duyuyor'' şeklinde slogan atması üzerine Bakan Babacan, ''Biz sizinle gurur duyuyoruz'' karşılığını verdi. 
     Babacan, KARDEMİR'in yeni kurulan bir devletin kalkınmasında öncü rol üstlendiğini ifade ederek, fabrikanın vatandaşlara istihdam yarattığını, çevresinde kent kurulmasını sağladığını ve adeta Türkiye ekonomisinin can damarı olduğunu dile getirdi. 
     Bakan Babacan, özelleştirme sürecinin ne kadar sancılı olduğunun bilindiğini vurgulayarak, ''Bir kere artık şunu kabullenmek gerekiyor. Bugün tüm dünyada devlet yatırımlardan elini çekiyor, ekonomiyi, serbest piyasa koşullarına göre şekillendirmek için gerekli değişikliklerin önünü açıyor, özel sektör odaklı büyümeye geçiyor'' dedi. 
     
     ''TÜRKİYE SÜRECİ GEÇ ALGILADI'' 
     Bakan Babacan, Türkiye'nin ne yazık ki yaşanan bu süreci geç algıladığını ve gereken değişimi zamanında gerçekleştiremediğini belirterek, Türkiye'nin belki de dünyanın özelleştirmeye en kapalı ülkesi gibi haksız bir imaj elde ettiğini söyledi. Bu zaman kaybının telafisinin, ekonominin ihtiyacı olan atılımı gerçekleştirmesinin hükümet için hayatı önem arz ettiğini vurgulayan, Babacan, şöyle devam etti 
     ''Türkiye, acil olarak özel sektör odaklı büyümeye geçmek zorundadır. Kamu eliyle yatırım, kamu eliyle istihdam dönemi tamamen sona ermek zorundadır. Ancak bu ne pahasına olursa olsun mantığıyla yapılmayacaktır, yapılmamalıdır. Açıkça söylüyorum sosyal boyutu olmayan, istihdamı göz ardı eden, halkı hiçe sayan, tekelleşmeye zemin hazırlayan, devleti göz göre göre zarara sokan, ulusal çıkarları zedeleyen bir özelleştirme anlayışı kabul edilemez. Hükümetimiz de sonuna kadar bunun karşısında duracaktır. Biz özelleştirmenin hızlı bir şekilde gerçekleştirilmesi kararındayız. Çok farklı sektörlerdeki özelleştirme çalışmalarımızı da sürdürüyoruz.'' Bakan Babacan, KARDEMİR'in başarılı bir özelleştirme yaşadığını belirterek, ''Karabük'ün karartılmadığını, işçilerin sokağa atılmadığını'' söyledi. Ancak, bu sürecin kolay da olmadığını kaydeden Babacan, ''Nasıl 2001 krizinden sonra Türkiye düştüğü yerden kalktıysa bunu KARDEMİR'de de görüyoruz. Şu anda kar eden bir kuruluş var'' dedi. 
     Babacan, Hazine'nin KARDEMİR'in devlete olan borçlarını yapılandırarak, fabrikanın ve Karabük'ün nefes almasını sağladığını söyledi. ''Bunu yaptık çünkü KARDEMİR'e ve Karabük'e inandık'' diyen Babacan, fabrikanın bugün kara geçtiğini ifade etti. 
     Devlet Bakanı Babacan, Türkiye'deki on yılların sorunlarının tek tek çözüldüğünü belirterek, enflasyonun düştüğünü, ihracatın rekor seviyeye ulaştığını, büyüme rakamlarının hedeflenenlerin üzerinde gerçekleştiğini anlattı. 
     Babacan, Türkiye ekonomisinin geçen yıl yüzde 6'ya yakın büyüdüğünü anımsatarak, bunda KARDEMİR'in katkısının göz ardı edilemeyeceğini söyledi. 
     Sorunların hala olduğunu ancak bu sorunların aşılacağından kuşku duymadıklarını bildiren Babacan, ''KARDEMİR, Türk halkının istediğinde neleri başaracağının örneğidir'' dedi. 
     
</TEXT>
</DOC>
