<DOC>
<DOCNO> 237758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun41.html </URL>
<DATE> 2004/05/06/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Gül'den EUROMED'e KKTC'ye uygulanan tecrit kalksın 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, EUROMED toplantıları çerçevesinde yaptığı konuşmada, KKTC'ye uygulanan tecridin sona erdirilmesi çağrısında bulundu. 
     Gül, konuşmasında, uzun bir sürecin ardından adada ilk kez referandum yapıldığını hatırlatarak, bunun eşsiz bir fırsat olduğunu, ancak kaçırıldığını kaydetti. Kıbrıs'ta şimdi yeni bir durumun ortaya çıktığını söyleyen Gül, ''Kıbrıslı Türkleri tecrit içinde bırakmak adil olmayacaktır'' dedi. 
     Türkiye'nin iki yıl önce AB-İKÖ Ortak Forumu toplantısına ev sahipliği yaptığını hatırlatan Gül, yaptıkları temaslar sonucunda bu girişimi sürdürmeyi kararlaştırdıklarını bildirdi. Gül, bu toplantının ikincisini 4-5 Ekim 2004 tarihlerinde İstanbul'da düzenlemeyi kararlaştırdıklarını belirtti. 
     Konuşmasında Irak'taki son duruma da değinen Bakan Gül, Saddam rejiminin yıkılmasından bir yıl sonra ülkenin güvenlik durumunun giderek büyüyen bir tehlike oluşturduğunu bildirdi. Gül, bu tehlikenin bütün bölge için endişe kaynağı oluşturduğuna dikkati çekerek, ''Komşu ülkeler olarak kısa bir süre içinde bir araya gelmeliyiz'' dedi. Gül, komşu ülkeler olarak çabalarının BM'nin Irak'ta daha büyük bir rol alması üzerinde yoğunlaşacağını söyleyerek, bunun Irak'taki geçiş döneminin daha şeffaf olmasına yardımcı olacağını kaydetti. 
     Bu arada edinilen bilgiye göre, Türkiye, Irak'a komşu ülkeler toplantısının 22 mayıstaki Arap Birliği zirvesinden önce yapılmasını istiyor. 
     Gül, EUROMED toplantıları çerçevesinde Arap Birliği Genel Sekreteri Amr Musa ve Mısır Dışişleri Bakanı Ahmed Mahir ile de bir araya geldi. 
     
</TEXT>
</DOC>
