<DOC>
<DOCNO> 225675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/siyaset/asiy.html </URL>
<DATE> 2004/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhtarların 'rant' düellosu 
</HEADLINE>
<TEXT>

   Yerel seçimler için bütün partiler ve adaylar son kozlarını oynarken, muhtarlar da 'siyaset'in ilk basamağına tırmanmak için kıyasıya yarışıyor 
   Bülent Özdemir 

   
   Partiler ve adaylar yerel seçimler için son kozlarını oynarken, muhtar adayları da onlardan geri kalmıyor. Bazılarının siyasetin ilk basamağı, bazılarının da rant kapısı olarak gördüğü muhtarlık için İstanbul'un en yoğun nüfusa sahip mahallelerinde kıyasıya yarış yaşanıyor. 
   İstanbul'da 400'ü köy olmak üzere 972 muhtarlık bulunuyor. Muhtarlıkların değerini nüfus yoğunluğu belirliyor. Adaylar, muhtar maaşı 108 milyon lira olmasına rağmen özellikle nüfusu 100 bini bulan mahalleleri olan Bahçelievler, Bağcılar, Üsküdar, Başakşehir, Kadıköy ve Beylikdüzü'nde milyarlarca lira para harcıyor. 
   İkametg h, nüfus sureti ve nüfus k ğıdı değiştirme formu gibi her evrak başına 2 milyon lira alınırken, gözde muhtarlıkların aylık kazancı 4.5 ile 13.5 milyar lira arasında değişiyor. Yoğun çalışan muhtarlıkların dışındakiler personel çalıştırmıyor. Kazanılan para, personel ücreti kesildikten sonra muhtara kalıyor. 
   
   Başakşehir'de 20 aday 
   Muhtarlık yarışının en hızlı olduğu semtlerden biri olan Başakşehir'de de 20'ye yakın aday bulunuyor. Bağcılar da Başakşehir'i aratmıyor. Özellikle Yüzyıl, Demirkapı ve Fatih mahallelerinde adayların tanıtım çalışmaları son hız sürüyor. Üsküdar'ın Bulgurlu, İcadiye, Örnek ve Esatpaşa Kadıköy'ün Yenisahra, İçerenköy, Bakkalköy Bahçelievler'in Siyavuşpaşa, Soğanlı, Şirinevler ve Zafer mahalleleri de adayların faal çalıştığı yerler arasında bulunuyor. 
   
   'Rant için muhtar olmak istiyorlar' 
   İstanbul Muhtarlar Derneği Başkanı Akif Ak, Beylikdüzü ve Başakşehir gibi nüfusu kalabalık ve büyümeye elverişli semtlerin ilgi gördüğünü söyledi. Her adayın rant peşinde koştuğunu söylemenin doğru olmayacağını belirten Ak, "Rant için muhtar olmak isteyen var. Ama çoğunluk, muhtarlığı sıçrama tahtası olarak kullanıyor. Çevresini genişletip belediye meclis üyeliği ya da belediye başkanlığı için zemin oluşturuyorlar. Bazıları da inat uğruna her şeyini ortaya koyuyor" dedi. 
   
   En popüler muhtarlıklar 
   1- Başakşehir 
   2- Beylikdüzü 
   3- Bağcılar Yüzyıl Mahallesi 
   4- Üsküdar Örnek Mahallesi 
   5- Bakırköy Kartaltepe 
   6- Bağcılar Fatih Mahallesi 
   7- Bahçelievler Siyavuşpaşa Mahallesi 
   8- Ataşehir 
   9- Kadıköy İçerenköy 
   10- Bahçelievler Şirinevler 
   
      İşte Acarkent'in ihtiyar heyeti    ŞÜKRAN PAKKAN İstanbul 

   Ünlülerin yaşadığı villaların bulunduğu Acarkent'e muhtar adayı olan Ayşe Çiğdem Uygur 36 , bir kimya fabrikasında genel müdür. Tiyatrocu Behzat Uygur'un da eşi. Acarkent'in ilk muhtarı olmayı planlayan Uygur'ın ailesi de bu adaylık kararına şaşırmış. Ama akrabası Süheyl Uygur da "ihtiyar heyeti"nde yer almış. 
   
   Gecekonduya destek 
   Uygur, "bir süredir Beykoz'da zor durumda olan aileler için tasarladığı sosyal projeler, hayata geçirmek" amacıyla adaylığını koyduğunu belirtiyor. 
   Londra'da otel yöneticiliği eğitimi alan, iki çocuk annesi Uygur, aday olmasının ardından Beykoz'daki "hali vakti yerinde" komşularına haber salınca, Türkiye'deki ihtiyar heyeti imajı da yerle bir olmuş. İhtiyar heyetine eğitimli iş kadınları talip olmuş. Uygur, kendi seçim alanına girmeyen gecekonduların sorunlarını çözmek istiyor. Uygur, "Ofisimizi bile mümkün olursa gecekondu semtinde açmak istiyoruz" diyor. 
   
   Skandal polis müdürü AKP'den aday    İSTANBUL Milliyet 

   AKP'nin Avcılar Belediye Başkan adayı ve eski emniyet müdürü İbrahim Bıçakçı, eski TBMM İnsan Hakları Komisyonu Başkanı Başkanı Sema Pişkinsüt'ün 2000'de ortaya çıkardığı "karakoldaki işkence askısı" skandalına Gaziosmanpaşa İlçe Emniyet Müdürü sıfatıyla imza atmıştı. 
   Komisyon üyeleri, Bıçakçı Gaziosmanpaşa Emniyet Müdürü'yken, ilçedeki Küçükköy Şehit Tevfik Arslan Karakolu'na ani bir ziyaret yapmış ve karakolun alt katında işkencede kullanılan askı aleti bulmuştu. Gündeme bomba gibi düşen skandalın ardından komisyon üyeleri, Bıçakçı ve diğer üst düzey emniyet yetkilileriyle de görüştükten sonra hazırladıkları raporlarında, işkencenin amirler tarafından bilindiği ifadelerine yer vermişti. Raporda şu ifadeler yer almıştı 
   "Heyetimizde kötü muamelenin ve işkencenin yapıldığı konusunda kanaat oluşmuştur. Kötü muamelenin varlığı, bunun amirler tarafından da bilindiğini ve engellenmediğini ortaya koymuştur. Askı da dahil su bidonu, araba tekerlekleri gibi malzemeler ve ses geçirmemesi için özel çabayla hazırlanmış bir oda keşfedilmiştir. Heyetimize yanıltıcı bilgiler verilmiştir ve oda saklanmak istenmiştir." 
   
   Erol Gaziosmanpaşa vizyonunu bulacak    AKP Gaziosmanpaşa Belediye Başkan adayı Dr. Erhan Erol, sağlık sektöründe verdiği başarılı hizmetleri bu kez belediye başkanı olarak vermek ve yerel kalkınmayı başlatmak istediğini söyledi. Vizyon projeleri hazırladığını belirten Dr. Erol, başkan seçilmesi halinde, uluslararası kongre ve fuar merkezi, içerisinde Plevne Savaşı Müzesi ile Haliç manzaralı restoranın da bulunacağı Paşa Kule'nin inşa edileceğini ifade etti. Altyapı projelerini de uygulamaya sokacağını kaydeden Dr. Erol, Gaziosmanpaşa'nın sırtından geçinen değil, sırtlayacak bir yönetim için başkanlığa adaylığını koyduğunu belirtti. 
   
   Dağlar Kartal'ı marka yapacağım    AKP Kartal Belediye Başkan Adayı Arif Dağlar, seçilmesi halinde, 100 gün, 6 ay ve 1 yıllık zaman dilimleri halinde dev projeleri hayata geçireceklerini belirterek, "Kartal'ı marka haline getireceğiz" dedi. İstanbul Büyükşehir Belediyesi'ne bağlı Hamidiye A.Ş. Genel Müdürlüğü görevini 1997 - 2004 yılları arasında yürüten Dağlar, bu süre içindeki başarısını Kartal'da da sürdüreceğini ifade etti. 
   
   'Değişim ve dönüşüm' 
   Dağlar, şunları söyledi "Bizim amacımız Kartal'ı marka haline getirmek. Bunun için sloganımız değişim ve dönüşüm. Altyapı, imar, çevre, kültür ve sosyal hedeflerimizi gerçekleştirerek, Kartal'daki ekonomik ve sosyal seviyeyi yükselteceğiz. Belediyeyi AB standartlarında yapılandıracağız. Süratle hayata geçireceğimiz projelerimiz arasında, meslek edindirme ve geliştirme, yat limanı, prestij caddeleri, seyir terasları, eğlence ve Oyuncakistan, modern semt pazarları ve ulaşım kolaylığını sağlayacak çalışmalar gibi birçok hizmet var." 
   
   Sarıyer'e yataklı belediye hastanesi    CHP Sarıyer Belediye Başkan adayı Gökhan Zeybek, bölgede en önemli sorunlardan birinin sağlık hizmetlerinin yetersizliği olduğunu belirterek, göreve gelmesi halinde 500 yataklı belediye hastanesini hizmete sokacaklarını söyledi. Mimar olan Zeybek, Sarıyer'de uygulanması mümkün olmayan imar planları bulunduğunu belirterek, ilçe halkının kazanımlarını ve mevcut yapı stoklarını çözüme kavuşturacak bir imar planı hazırlamayı vaat etti. 
   
   Amatör kulüplere destek 
   Zeybek, şöyle konuştu "SSK İstinye Hastanesi uzun süredir kapalı, devlet hastanesi ise yetersiz. Bu hizmetin tam olarak verilebilmesi için 500 yataklı bir belediye hastanesi planlıyoruz. Siyaset ve bürokrasiyi ise mutlaka ayıracağız. Belediyenin üst yönetiminde, tecrübeli bürokratlar, kadınlar ve engelliler yer alacak. Amatör spor kulüplerine ise altyapı desteği sağlayacağız. Balıkçı barınağını merkeze taşıyıp, bir ay içinde minibüs ve taksi duraklarını yenileyeceğiz." 
   
   Ümraniyeli artık rahat nefes alacak    AKP Ümraniye Belediye Başkan Adayı Hasan Can, çarpık yapılaşmanın önüne geçecek projeleriyle göreve hazır olduğunu söyledi. Gittikçe artan gecekondulaşmanın çözümü için mülkiyet ve tapu konularında kararlı politikalar izleyeceklerini belirten Can, hükümetle aynı yönde davranacaklarını belirterek şöyle dedi "Raylı sistemi Ümraniye'ye kazandırmak için gerekli çalışmaları yapacağız. İstanbul'un akciğeri konumundaki ormanlık alanların daha verimli hale getirilmesini sağlayacağız. Her mahalleye, yapılarına uygun kültür, spor ve eğlence tesislerini barındıran siteler yapmayı hedefliyorum." Halk Meclisleri'ni oluşturacaklarını söyleyen Can, böylece aksayan yönlerin daha kolay tespit edileceğini belirtti. 
   
   Adalar'da görüntü kirliliği bitecek    Deli Yürek dizisinde "Ağabey" karakterini canlandıran Demir Karahan Görgün, gerçek hayatta CHP'nin Adalar Belediye Başkan adayı olarak seçim çalışmalarını yürütüyor. Görgün, "Adaların acil çözümlere ihtiyaç var. İnanılmaz bir turizm potansiyeli gözönünde eriyip gidiyor" diye konuştu. Görgün, çevre Kirliğinin ve düzensiz kentleşmenin Adalıyı, Adalardan soğuttuğunu öne sürerek, "Adalar'ı dört mevsim yaşanır kılacağım ve herkes kazanacak" diye konuştu. 
   
   Eminönü suç merkezi olmayacak    MHP'nin Eminönü Belediye Başkan adayı Avukat Niyazi Paksoy, ilçedeki en büyük sorunun meydanlardaki seyyar satıcılar ve kapkaççılar olduğuna dikkat çekerek, "Seyyar satıcıları 4 merkezde toplayıp, halka açık pazar haline getireceğiz. Kapkacı önlemek içinse emniyetle birlikte çalışacağız" dedi. Paksoy, "İlçede diğer bir sorun ise işsizlik. Bunu önlemek için bilgisayar kursları açacağız, belediye çalışanlarını Eminönülü vatandaşlarımızdan seçeceğiz" dedi. Eminönü'nün "suç ve suçlu merkezi" olmaktan çıkarılacağını belirten Paksoy, "Yasadışı yollarla ülkemize giriş yapan yabancıların Eminönü halkının huzurunu bozan tüm girişimleri engellenecek" diye konuştu. 
   
   Yurtsever AKP ile CHP'nin aklı aynı    Türkiye Komünist Partisi TKP İstanbul Büyükşehir Belediye Başkanı adayı Haluk Yurtsever, halkın seçim sonucunu önceden kabullenmiş gibi durduğunu, partilerin seçim çalışmalarını ABD'deki reklam kampanyalarına benzettiğini söyledi. Yurtsever, AKP ve CHP'nin programının aynı olduğunu, kamu hizmetlerinin parasız olması gerektiğini belirterek, şunları söyledi "Bu sistemin aklı yanlış örneğin dünyada içme suyu piyasası yıllık 1 trilyon dolar, İstanbul'da 499 milyon dolar. Tüm ulaşım karayolları üzerine düşünülüyor. Oysa bir kilometre viyadüklü yolun maliyeti 12 milyon dolar. Deniz yolu maliyeti ise sıfır, dolayısıyla deniz ve demiryolu ulaşımına ağırlık verilmeli. Biz dersimizi çalıştık." 
   
   Erdem Hedefimiz şeffaf belediyecilik    SHP Avcılar Belediye Başkan adayı Siyami Erdem, 28 Mart'ta başkan olması halinde hedefinin şeffaf bir belediyecilik olduğunu söyledi. 
   Sol kamuoyunun ve sendika çevrelerinin yakından tanıdığı Erdem, yaptığı açıklamada, mütevazı bir seçim kampanyası yürüttüğünü ifade etti. Erdem, "Benim sermayem ve seçim vaadim dürüstlüğümdür. Vurgunculuğa, zorbalığa, rantçılığa karşı şeffaf, katılımcı ve halkçı bir belediyecilik anlayışıyla Avcılar Belediyesi'ne halkın kokusu girecek. Belediye, vatandaşlar için kendi evi, komşu evi kadar sıcak ve yakın olacak" diye konuştu. Erdem, diğer sol partilerin kendisini Avcılar'da desteklediğini öne sürdü. 
   
   
   
</TEXT>
</DOC>
