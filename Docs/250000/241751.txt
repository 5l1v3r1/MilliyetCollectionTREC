<DOC>
<DOCNO> 241751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sonspo35.html </URL>
<DATE> 2004/05/21/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Beşiktaş'ta başkan adayları, Çakıcı olayını değerlendirdi... 
</HEADLINE>
<TEXT>

     Alaattin Çakıcı'nın yurtdışına kaçması olayında Beşiktaş Kulübü'nün de adının geçmesi, yaşanan olaylar ve tartışmalar sonrası, Beşiktaş Kulübü Divan Kurulu Başkanı Şeref Nasır ile başkan adayları Yıldırım Demirören, Fikret Orman, Affan Keçeci ve Erol Kaynar, ortak bir deklarasyon yayınlayarak, duyulan üzüntüyü dile getirdiler ve gerekli disiplin soruşturmasının yapılacağını açıkladılar. 
     Kulüp binasında düzenlenen toplantıda, Nasır ile başkan adayları Demirören, Orman ve Keçeci şahsen yer alırken, Erol Kaynar adına da yönetim kurulu listesindeki Mehmet Hotiç katıldı. 
     Divan Kurulu Başkanı Nasır, yazılı hazırlanan deklarasyonu basın mensuplarına okudu. Deklarasyon şöyle 
     ''Beşiktaş tarihini bilmeyen ve onun sorumluluğunu yüklenmeyecek kadar aciz ve basiretsiz birkaç kişinin ortak olduğu bu olaylardan kulübümüzü temizlemek, en büyük görevimizdir. Geçmişi şan ve şerefle dolu kulübümüzün, kamuoyuna son günlerde yansıyan ve asla camianın tamamına ve kulübe teşmil edilemeyecek talihsiz olaylardan dolayı üzüntüsü büyüktür. Olay yargıya intikal etmiştir, adalet yerini bulacaktır. Ancak tüm camiamızı zan altında bırakan bu talihsiz durumun yaratıcılarının, kulübümüzle derhal ilişkilerinin kesilmesi ve asla bir daha böyle bir olayın yaşanmaması da en büyük çabamız olacaktır. 
     Bizler, Beşiktaş adını kullanarak birkaç kişinin neden olduğu bu kötü ve talihsiz durumun izlerini ortadan kaldırmak için elimizden gelen her şeyi yapacağımızı, seçimlerde kazanan başkanın etrafında bu amaçla kenetleneceğimizi ilan eder, Beşiktaş'ın temiz, ahlaklı ve şerefli mazisine uygun tüm sevenlerinin ve üyelerinin bilgilerine saygıyla sunarız.'' Nasır, bir basın mensubunun, ''Gerekli disiplin çalışmalarını başlattınız. Bunu kime yönelik yaptınız '' şeklindeki sorusunu, ''Disiplin kurullarımız normal olarak çalışmalara başladı. Olay zaten adliyeye intikal etti. Adli sonuçlara göre çalışacağız. Ayrıca bugün kulüp başkanımız Serdar Bilgili, menajer Sinan Engin'in kulüple ilişkisinin profesyonel bir şekilde kesildiğini de açıkladı'' diye yanıtladı. 
     
     ADAYLARIN SÖZLERİ 
     Beşiktaş Kulübü başkan adaylarından Affan Keçeci, aralarında söz vermek durumunda bulunduklarını, kim kazanırsa, diğer adayların yanında olacağını vurgulayarak, ''Bu olay camiayı üzdü. Ancak biz büyük bir camiayız. Elbette hata yapanlar olabilir. Hataya karışanlar adli mercilere intikal etmiştir. Kulübümüzün ilgili organları da bu konuda gerekli çalışmayı yapacaktır. Bu tip münferit olayların, Beşiktaş'ın gündeminden kalkması ve adayların seçim çalışmalarının değerlendirilmesi gerekir'' dedi. 
     Adaylardan Fikret Orman, olayların içinde Beşiktaş adının bulunmasının kendisini rahatsız ettiğini, kulüpteki kurulların, disiplin cezalarını vermek için çalışmaya başladığını ve kendilerinin de bu kurullara destek verdiğini söyledi. 
     Başkan adayı Yıldırım Demirören ise olayın kulübe mal edildiğini ve şaibelerin rahatsız edici olduğunu belirterek, hazırlanan deklarasyonu imzaladıklarını kaydetti. 
     Başkan adayı Erol Kaynar adına toplantıya katılan Mehmet Hotiç de Beşiktaş'ın 100 yıllık bir tarihi bulunduğunu hatırlatarak, kulübün her zaman temiz, spor ve centilmenliğin lideri olduğunu ifade etti. 
     Bu arada, 30 Mayıs'ta gerçekleştirilecek olağanüstü genel kurulda oy verecek üyelerin adlarının asıldığı listede, 4058 sicil numara ile Alaattin Çakıcı'nın da yer alması dikkat çekti. 
     
</TEXT>
</DOC>
