<DOC>
<DOCNO> 201957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/yazar/altan.html </URL>
<DATE> 2003/12/14/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Havanda dövülen su... 
</HEADLINE>
<TEXT>

   
   Önce eski bir fıkra Açık denizlerde bir gemi batmış ve yolculardan iki erkekle bir kadın ıssız bir adaya düşmüşler. 
   Bir ay sonra kadın, öylesine sıkılmış ki, iki erkekle olan ilişkilerinden dayanamayıp intihar etmiş. 
   Aradan bir ay daha geçmiş. İki erkek de öylesine iğrenmeye başlamışlar ki, kadının ölüsüyle yaptıklarından nihayet gömmüşler kadını. 
   Ve bir ay daha geçmiş aradan. İki erkek de bu kez, birbirleriyle olan tavır, tutum ve ilişkilerinden öylesine sıkılıp usanmışlar ki, kadını gömdükleri yerden tekrar çıkarmışlar. 
   Biliyor musunuz kadının adı neymiş 
   "Demokrasi"ymiş. 
   Erkeklerden birinin adı da "İktidar", ötekininki "Muhalefet"miş. 
   
   Hoca, camide vaaz veriyormuş 
   - Kuran - ı Kerim, gökten nazil olmuş bir Tanrı kelamıdır. Yüce Tanrı'nın buyruğuna uyduğunuz, onun kelamını iyi değerlendirdiğiniz ölçüde, ona layık bir kul olursunuz... 
   Bektaşi oturduğu yerden bağırmış 
   - Bana Tanrı'nın kelamı bir hayli karışık görünüyor, bir türlü anlayamıyorum... 
   Hoca 
   - Sus, demiş, günah işleme. Nasıl vardın böyle bir karara 
   Bektaşinin yanıtı 
   - Alnımın yazısından... 
   
   İncili Çavuş'a sormuşlar 
   - İnsanların "mesleksiz" oluşu, en büyük özelliği olan bir ülkede ikide birde "çalışın, çalışın, çalışın" demenin anlamı nedir 
   İncili Çavuş 
   - Türkçede, demiş, fiillerin ortak kullanımını gösteren "müşareket" biçimi vardır. "Güldü", "güldüm", "gülüştük" gibi... "Baktı", "baktım", bakıştık" gibi... "Çalışmak" da, ortak hırsızlık yapma anlamında değerlendirilebilir. "Çaldı", "çaldım", "çalıştık" gibi... Ola ki "çalışın, çalışın, çalışın" demek de "malı, ortaklaşa götürün" önerisidir. 
   
   Diktatörlük dönemlerinde, çok sık tekrarlanan bir espri vardı 
   - Neden iktidardaki liderler, posta pullarının üstüne kendi resimlerini bastırırlar 
   Yanıt 
   - Arkalarını yalatmak için... 
   Demokrasiyle birlikte bu tür espriler de değişti. 
   Borazan Tevfik'in de katıldığı bir açık oturumda şöyle bir tartışma geçiyor 
   - Siyasal parti liderlerinin makam odalarında, koltuklarının arkasına nasıl bir "top söz" asılmalı 
   Kimi 
   - "Önce vatan" diyor... 
   Kimi 
   - "Bir Türk cihana bedeldir" diyor. 
   Kimi 
   - "Türk olmasa tarihe yazılacak ne vardı" diyor. 
   Borazan Tevfik 
   - Geleneklerimize uygun bir söz asmak daha yerinde olur, diyor ve tüm siyasal parti liderleri için geçerli olan ünlü bir saptamayı öneriyor "Bizim şeyhin kerameti, olur menkul kendinden"... Mucize gösterdiklerini, sadece kendileri söylerler, anlamına... 
   
   Nasreddin Hoca'ya sormuşlar 
   - Neden yoksul ülkelerin politikacıları genellikle, "ülkenin geleceği çok aydınlık" deyip dururlar 
   - İnsanların paçalarının her gün biraz daha tutuşmaya başladığını gördükleri için... 
   
   Ve Sabahattin Eyüboğlu çevirisi bir Hayyam rubaisi 
   Bu sarayın başı göklerdeydi bir zaman 
   Padişahlar girer çıkardı kapısından. 
   Şimdi duvarında bir kumru Guguk, diyor. 
   Guguk, guguk... O şanlı günlerin ardından... 
   
      
   
</TEXT>
</DOC>
