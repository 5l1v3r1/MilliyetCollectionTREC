<DOC>
<DOCNO> 217392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sondun27.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos ''Müzakerelerin Aralık'a kadar sürmesi olasılık dışı'' 
</HEADLINE>
<TEXT>

     Kıbrıs Rum yönetimi lideri Tasos Papadopulos, Kıbrıs müzakerelerinin aralık ayına kadar sürmesini ''olasılık dışı gördüğünü'' belirterek, ''Benim aklımda öyle bir şey yok' dedi. 
     Müzakereler kapsamında KKTC Cumhurbaşkanı Rauf Denktaş ile bugün üçüncü kez bir araya gelen Rum lider Papadopulos, ara bölgedeki görüşmeye giderken yaptığı açıklamada, ''BM gözetimindeki müzakerelerin hedefinin, BM Genel Sekreteri Kofi Annan tarafından belirlenen zaman çizelgesine sıkı sıkıya bağlı kalmak olduğunu'' söyledi. 
     Papadopulos, ''Müzakere masasında tartışılmakta olan anahtar konulardan birinin, üzerinde mutabık kalınacak bir çözümün, Kıbrıslı Türkler ve Rumların eş zamanlı olarak gidecekleri referandumun ardından onaylanması gerektiği yönündeki Türk talebi olduğunu'' kaydetti. 
     Papadopulos, Cumhurbaşkanı Denktaş'ın, ''Kıbrıs müzakerelerinin gerekmesi halinde aralık ayına kadar sürebileceği'' yönündeki açıklamasını nasıl değerlendirdiğinin sorulması üzerine, ''Bunu olasılık dışı gördüğünü'' ifade ederek, ''Benim aklımda öyle bir şey yok. Biz görüşmelere, Annan tarafından ortaya konulan zaman çizelgesinin sonunda bizi tatmin edecek ve halk tarafından da kabul edilecek bir anlaşmaya varmak görüşüyle başladık'' dedi. 
     
</TEXT>
</DOC>
