<DOC>
<DOCNO> 212622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/guncel/gun02.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tamirat ya Resulullah 
</HEADLINE>
<TEXT>

   Rüyasında peygamberi gören Evliya Çelebi'nin "Şefaat ya Resulullah" yerine "Seyahat ya Resulullah" dediği tarihi cami, yıkılmak üzere 
      SERHAT OĞUZ İstanbul 
   
   İstanbul'un 500 yıllık eserlerinden biri olan Ahi Çelebi Camii, bugün ibadete kapalı. Yıllardır bakım bekleyen cami yıkıldı yıkılacak halde. Vakıflar Genel Müdürlüğü, yarım asırlık caminin etrafına çelik bir çerçeve örmüş ancak ondan sonra hiçbir çalışma yapılmamış. 
   Camideki tek yaşam belirtisi, kubbeleri örten bitki örtüsü. Vakıflar Genel Müdürlüğü, 1990'da camiyi tamir etmek için harekete geçti, sıvaları alındı, etrafındaki yapılar kısmen kaldırılarak cami ortaya çıkarıldı. 2002 yılında yapının çevresi çelik kafes içine alındı. O günden bugüne ise hiçbir gelişme olmadı. 
   
   'Seyahatname'de var 
   Ahi Çelebi Camii, 17. yüzyılda yaşayan ünlü gezgin Evliya Çelebi'nin "Seyahatname" adlı gezi kitabında geçiyor. Seyehatname, Evliya Çelebi'nin kendisini rüyasında Ahi Çelebi Camii'nde görmesiyle başlıyor. Caminin içinde peygamberle karşılaşan Evliya Çelebi, heyecanlanır ve dudaklarından yanlışlıkla "Seyahat ya Resulullah" sözleri dökülür. Evliya Çelebi, bu rüyanın ardından kendini Anadolu yollarında bulur. 
   
   Caminin başına gelmeyen kalmadı 
   1500 yılında inşa edilen Ahi Çelebi Camii, 1539 ve 1653 yıllarındaki büyük yangınlarda 2 kez yandı. 1894 depreminde de büyük hasar gören cami, kötü bir onarımdan geçti. Caminin onarım çalışmaları sırasında Haliç kıyısının yumuşak bir zemine sahip olması nedeniyle mihrabın sağından fışkıran su, içeri dolduğu için bina çökme tehlikesi geçirdi. 
   
   
   
</TEXT>
</DOC>
