<DOC>
<DOCNO> 246943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sontur28.html </URL>
<DATE> 2004/06/10/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Asılsız ihbar yapınca gözaltına alındı... 
</HEADLINE>
<TEXT>

     Kendisine satılması için verilen otobüs, sahipleri tarafından alınınca ''otobüs çalındı'' diye polise asılsız ihbarda bulunan galerici gözaltına alındı. 
     AA muhabirinin aldığı bilgiye göre, İstanbul Küçükyalı'da galerisi bulunan Selçuk A. 47 , işyerindeki 34 UAT 17 plakalı yolcu otobüsünün 3 kişi tarafından kaçırıldığını ihbar etti. Otobüsü takip ettiğini belirten Selçuk A, aracın TEM otoyolundan Sakarya'yı geçmek üzere olduğunu bildirdi. 
     Galerici Selçuk A'nın ihbarı üzerine Arifiye Beldesi yakınlarında barikat kuran emniyet güçleri otobüsü durdurarak, Ali M. 41 , İlhan A. 32 ve Ramazan Ş.'yi 38 gözaltına aldı. 
     Jandarmaya teslim edilen zanlılardan Ali M, galeride 3 aydır bekleyen otobüsün sahibinin, aracı alması için kendisine vekalet verdiğini, ancak galeri sahibinin ''hak etmediği'' miktarda para istediği için otobüsü geri vermek istemediğini öne sürdü. Ali M, galeri sahibinin zorluk çıkarması üzerine inceleme bahanesiyle bindiği otobüsü çalıştırarak, işyerinden kaçtığını kaydetti. 
     Bunun üzerine jandarma karakoluna gelen ve otobüs sahibinden 5 bin Euro alacağı bulunduğunu iddia eden Selçuk A. gözaltına alındı. 
     
</TEXT>
</DOC>
