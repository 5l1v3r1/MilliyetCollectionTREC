<DOC>
<DOCNO> 244894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/spor/aspo.html </URL>
<DATE> 2004/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Şans kapıyı çalınca 0-1 
</HEADLINE>
<TEXT>


Milli Takımımız, Uzakdoğu'daki turunun ikinci durağı olan Seul'de G.Kore karşısında soğuk terler döktü, Hakan Şükür'ün golüyle zor da olsa güldü, 2002 Dünya Kupası'nda devirdiği rakibine rövanşı kaptırmadı 


Vasatı aşamadık 
AY - Yıldızlı ekibimiz, Güney Kore galibiyetine rağmen ortaya koyduğu futbolla geçer not alamadı. İlk yarıda defans güvenliğini ön plana çıkaran ve rakibini baskı altına almayı başaran millilerimiz, 22. dakikada Hakan Şükür'ün golüyle 1 - 0 üstünlüğü yakaladı. Bu dakikada Okan'ın sağdan şık pasını iyi takip eden golcü futbolcu, ayağının içiyle kaleci Lee'yi avlayarak, klasını bir kez daha kanıtladı. 

Tehlike atlattık 
ERSUN Yanal, ikinci yarıda Deniz ve Ümit Özat dışında tüm oyuncuları değiştirdi. Millilerimiz bu bölümde atak geliştirmekte dahi güçlük çekerken, kalesinde de birçok tehlike yaşadı. G.Kore'nin ileri uç adamlarının son vuruşlardaki acemiliği dikkati çekti. Millilerimiz, bu sonuçla Dünya Kupası'nda 3-2 yenerek, üçüncülüğü elde ettikleri rakibine rövanşı da vermedi. G.Kore ile ikinci maçı cumartesi Deagu'da oynayacağız. 

Maçın karnesi 
MEHMET DEMİRCAN 

HAKEMLER Maldin Shamsun, Krishnan, Nagi G.Kore 
GÜNEY KORE Lee 7 - Choi Jin 7 , Cho 6 Kim Chi Dk.46 6 , Kim Dong 6 - Kim Nam 7 Kim Do Dk.46 6 , Song 6 Park Jim Dk.67 7 , Lee Yong 7 Kim Woo Dk.78 6 , Chong 6 , Ahn 6 - Seol 6 Choi Sung Dk.46 8 , Kim Eun 6 
TÜRKİYE Rüştü 6 Ömer Dk.46 7 - Serkan 7 Fatih Dk.46 4 , Bülent 6 İbrahim Dk.46 5 , Tolga 7 Serhat Dk.90 - Deniz 5 , Ümit Özat 6 , Okan 7 İbrahim Toraman Dk.90 , Yıldıray 5 Tuncay Dk.70 5 , Hasan Şaş 7 Hamit Dk.46 4 - Nihat 5 Zafer Biryol Dk.73 4 , Hakan Şükür 6 Mehmet Yılmaz Dk.46 4 
GOL Hakan Şükür Dk.22 
SARI KARTLAR Kim Nam, Lee Yong G.Kore , Bülent, Tolga, Ümit Özat, Okan, Zafer Biryol Türkiye 

Gönülleri fethettiler 
İKİ takım oyuncuları maçtan önce birbirlerine jest yaptılar. Ay - Yıldızlı ekibimiz Kore bayraklı, rakip takım ise Türk bayraklı tişörtlerle ısınmaya çıktı. Futbolcular kendilerine sevgi gösterisinde bulunan tribünlere de 22 adet Nike topu dağıttılar. 

Maçın adamı Hakan Şükür 
DÜNYA Kupası Stadı'nda oynanan karşılaşmanın ardından yapılan anonsta Hakan Şükür sahanın en iyi ismi olarak açıklandı. Hakan, üçüncülük maçında da rakip fileleri 11. saniyede havalandırmıştı. Millilerimiz yarın Deagu'ya hareket edecek. 

'İkinci yarıda planlar tutmadı' 

Tarihe geçti 
ERSUN Yanal, Belçika ve iki Avusturya galibiyetinden sonra, G.Kore karşısında da gülerek, özel maçlarda üst üste en fazla galibiyeti yakalayan teknik adam oldu. Genç çalıştırıcı, "Kazanma arzusu bize bir galibiyet daha yaşattı. İkinci yarıda planlarımız tutmayınca, denge bozuldu. Son maçı da kazanıp, iyi bir tatili hak etmek istiyoruz. Sol kanatta biraz sıkıntı çektik. Soldaki problem Türk futbolunun genel özelliği. Ama bunu da kendi içimizde çözeceğiz" dedi. 

G.Kore'de alkışlar susmadı 
İKİ ülke arasındaki tarihi bağ, Dünya Kupası sırasındaki mükemmel misafirperverlikle daha da güçlenmişti. Bu durum dünkü maçta da kendini gösterirken, tribünlerden iki takıma da alkışlar geldi. Karşılaşmayı 28 binden fazla taraftar izlerken, yaklaşık 500 kadar Türk seyirci de Ay - Yıldızlı ekibimize destek vermeye çalıştı. Bu arada maç öncesi sıkı güvenlik çemberi oluşturulurken, biletsiz hiçbir seyirci stat çevresine yaklaştırılmadı. Stat içinde de sivil polisler görev yaptı. 

Dostluğa yakışmadı 

İKİ takım oyuncularının da gergin oluşu zaman zaman tansiyonun artmasına yol açtı. Hasan Şaş ile Song'un kapışması teknik heyeti çileden çıkarırken, Ersun Yanal tartışmanın büyümemesi için çareyi tecrübeli oyuncuyu hakemden ve rakibinden uzaklaştırmakta buldu. 65. dakikada Okan'a dirsek atan Lee Yong ve Okan da sarı kart gördü. Maçın son dakikasında da kaleci Lee ile Zafer Biryol arasında ufak bir gerginlik yaşandı. 



</TEXT>
</DOC>
