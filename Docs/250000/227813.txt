<DOC>
<DOCNO> 227813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/spor/spo15.html </URL>
<DATE> 2004/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Borç ertelendi    HAZİNE, Hazırlık Denetleme Kurulu'nun Nisan ayı içinde Olimpiyat Stadı için ödemesi gereken 27 triyonluk borcu erteledi. Böylece HDK, 2012 Olimpiyat Oyunları adaylığı sürecinde dezavantaj olarak görülen bir engeli aştı. 
   
   Artışa yeşil ışık    BAŞTA Olimpiyat Oyunları olmak üzere, başarılı sporcuların ödüllerinde büyük artış sağlayan yeni yönetmeliğe, Maliye Bakanlığı prensipte olumlu yanıt verdi. Yönetmeliğin Atina Olimpiyatları'na yetiştirilmesi bekleniyor. 
   
   Kulüpler anlaştı    TRABZONSPOR ile Gençlerbirliği kulüpleri Türkiye Kupası'nı Atatürk Olimpiyat Stadı'nda oynamak istiyor. İki kulüp yöneticilerinin de bu fikre sıcak baktığı, ortak kararın Futbol Federasyonu'na bildirileceği açıklandı. 
   
   Son görev    GEÇİRDİĞİ beyin kanaması sonucunda hayatını kaybeden Gaziantepspor masörü Cemal Cenk toprağa verildi. Gaziantep Ulu Camii'ndeki cenaze törenine, Cenk'in ailesi ve yakınları, Kulüp Başkanı Celal Doğan, Büyükşehir Belediye Başkanı Asım Güzelbey, futbolcular ve yöneticiler ile çok sayıda vatandaş katıldı. 
   
   Gençler kayıp    AVRUPA Şampiyonası Eleme Grubu maçlarına hazırlanan 18 Yaşaltı Genç Milli Futbol Takımı, İstanbul'da oynadığı özel maçta İtalya'ya 1 - 0 yenildi. Vefa Stadı'nda oynanan karşılaşmada Ay - Yıldızlılar, birçok pozisyon kaçırdı. 
   
   Yıldıray bilmecesi    GALATASARAY ve Fenerbahçe'nin yakın takibe aldığı Yıldıray Baştürk'ün Leverkusen ile sözleşme uzatmaya sıcak baktığı iddia edildi. Kulübün menajeri İlja Kaenzig, gurbetçi oyuncuyla büyük ölçüde anlaştıklarını açıkladı. Köln Expres gazetesi ise yıldız futbolcunun Werder Bremen ile anlaşmak üzere olduğunu ileri sürdü. 
   
   Polonya'yı devirdik    21. Avrupa Genç Erkekler Basketbol Şampiyonası Yarı Final Eleme Grubu'nda Türkiye, ev sahibi Polonya'yı 77 - 75 yenerek elemelere iyi bir başlangıç yaptı. Karşılaşmanın ilk yarısı ise 36 - 36 berabere kapandı. 
   
   Rüyası Formula 1    DÜNYADA Formula 1'e geçiş sınıfı olarak kabul edilen F 3000'de yarışacak ilk Türk pilotu Can Artam, hedefinin 2 yıl içinde Formula 1'e yükselmek olduğunu açıkladı. Artam, "Kaskımda, arabamın üzerinde ve göğsümde Türk bayrağını taşıyorum. Ancak şu ana dek devletten ve Türkiye Otomobil Sporları Federasyonu'ndan destek görmedim" dedi. 
   
   Faruk'a operasyon    İSTANBULSPOR'UN başarılı isimlerinden Faruk, apandisit ameliyatı oldu. Yıldız futbolcunun yaklaşık 3 hafta sahalardan uzak kalacağı açıklandı. 
   
   Onur gecesi    TÜRKİYE Futbol Adamları Derneği'nin TÜRFAD , Türk futboluna emeği geçenlere dağıttığı geleneksel "İnsanlar yaşarken de anılmalıdır" ödülleri, törenle sahiplerine verildi. Olimpiyatevi'nde düzenlenen ve spor dünyasının ünlü isimlerinin biraraya geldiği törende Faruk Ilgaz, Necdet Çobanlı, Şeref Görkey, Lefter Küçükandonyadis, Coşkun Özarı, Doğan Andaç, Faik Gökay, Halim Çorbalı, Necmi Tanyolaç, Halit Kıvanç ödül alan isimler oldu. 
   
   Hakem dava etti    İZMİR 2. Amatör Küme maçında Hilal ile Seyhangücü arasında çıkan olaylar adliyeye ulaştı. Saldırıya uğrayan hakem Baran Eraslan, futbolculardan Kenan, Fahrettin ve Zülküf hakkında suç duyurusunda bulundu. Disiplin Kurulu, Kenan'a 1.5 yıl, Fahrettin ve Zülküf'e 1'er yıl men, Muhittin ile Ömer'e 4'er, Murat'a ise 3 maç ceza verdi. 
   
   
</TEXT>
</DOC>
