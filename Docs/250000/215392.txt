<DOC>
<DOCNO> 215392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/spor/yersen.html </URL>
<DATE> 2004/02/16/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Futbol ısıttı 
</HEADLINE>
<TEXT>

   
   Kazanmak için böyle bir risk almak "her babayiğidin harcı değildir" herhalde. Aylardır sakatlığı nedeniyle futboldan uzak kalan Gökhan'a, Galatasaray maçında kaleyi teslim eden Ersun Yanal, 5. yabancı kontenjanını Youla için kullanarak galibiyeti ne kadar istediğini ortaya koydu. Bu gerçekten büyük riskti. Çünkü Gökhan'ın olası bir sakatlığı durumunda Gençlerbirliği iki oyuncu birden değiştirmek, yabancılardan birini dışarı almak zorundaydı. Bu da tüm oyun kurgusunun bozulması demekti. 
   Maçın hemen başında Gökhan - Deniz - Ümit anlaşmazlığından gelen gol kafaları karıştırsa da, Başkent ekibi düşündüğü futbolu sahaya yansıtarak oyunda dengeyi lehine çevirmeyi bildi. Kanatlardan Flip ve Ali Tandoğan hücuma müthiş katkı sağlarken, M'Bayo ve Youla gibi iki hızlı oyuncu ile rakip kalede çoğalan ve pozisyon üreten Gençlerbirliği beraberlik golünü bulmakta zorlanmadı. Ali Tandoğan ceza alanı dışından nefis bir vuruşla skora eşitlik getirirken, hemen ardından Orhan Ak'ın büyük hatasını affetmedi ve takımını öne geçirmeyi bildi. 
   İkinci yarıya bu kez de Fatih Terim risk alarak başladı. 3 - 5 - 2'ye dönen Galatasaray, savunmasında da önemli boşluklar bıraktı. Gençlerbirliği Youla ile bu bölümde yakaladığı iki pozisyonu cömertçe harcayıp farkı yakalama şansını değerlendiremezken, Galatasaray'ın beraberliği arzulayan görüntüsü dakikalar ilerledikçe rakip alanda baskıya dönüştü. Organize hücum geliştirmektekte zorlanan Sarı - Kırmızılı ekip, Bratu'nun kendini arka direkte unutturduğu pozisyonda Gençlerbirliği'ni yakaladı. 
   Yüksek temponun yorduğu her iki takım oyuncuları son dakikalarda skoru değiştirecek pozisyonlar buldu. Ancak böylesi soğuk bir havada ortaya konan mücadelenin hakkı bize göre de beraberlikti. Nitekim karşılaşma da bu görüntüde sona erdi. 
   Hakem Ali Aydın, Başkent'in dondurucu ayazında beklenenden uzak bir yönetim gösterdi. İlk yarıda Orhan Ak'ın ceza alanı içinde topu elle oynamasını "es geçen" tecrübeli hakem, yine bu bölümde Ayhan'ın Skoko'yu formasından çekerek "yaka-paça" yere indirişine seyirci kaldı. 
   
      
   
</TEXT>
</DOC>
