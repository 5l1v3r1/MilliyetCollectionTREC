<DOC>
<DOCNO> 211145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/siyaset/siy03.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da bunlar konuşuluyor 
</HEADLINE>
<TEXT>

   Kürtler geri adım attı... Pasaportlara gizli göz geliyor... İsmail Cem'in sanat aşkı... Irak'a ikinci kapı... 
   Ayhan Aydemir 

   
   Kürtler Ankara'yı rahatlatacak    Manşetlerde geçen hafta kendine yer bulan konulardan biri, liderliğini Celal Talabani'nin yaptığı Kürdistan Yurtseverler Birliği'nin KYB bölgesel sorumlusu Berham Salih'in Türkiye ziyaretiydi. Berham Salih'in federasyon isteyen açıklamaları Ankara'da tepkiyle karşılandı. Genelkurmay 2. Başkanı Orgeneral İlker Başbuğ, basına verdiği brifingde, "Etnik federasyon kan dökülmesine sebep olur" derken, Başbakan Recep Tayyip Erdoğan, Irak'ta etnik temele dayalı bir federasyonun kabul edilemeyeceğini söyledi. "Bu tartışma ne kadar sürer, ne kadar sertleşir " diye biraz dışişleri koridorlarında dolaştığımda, Ankara'nın yeni gelen bir istihbaratla biraz rahatladığını gördüm. Buna göre Irak'taki Şiiler ve Sünniler Kürtler'e, "Irak, federasyon olabilir ama, buna 2005'te yürürlüğe girecek yeni Anayasa karar verecek. O zamana kadar bu tartışmayı dondurun. Yoksa çok kötü bir tabloyla karşılaşırız" demişler. Kürt gruplar da yaptıkları değerlendirmede bu öneriyi benimsemişler. Bununla da kalmayıp, oluşacak bir federasyonun etnik temelli olmayabileceğini ve çok tartışılan Kerkük'ün geleceğinin yine o tarihte, Kerkük'te yaşayanlarca belirlenmesini kabul etmişler. Bu hafta Kürt gruplarından daha yumuşak açıklamalar gelebilir. 
   
   Yeni pasaportlarda gizli işaret olacak    Pasaportlarımızın artık AB ülkelerindeki gibi, güvenlik katmanları ve barkodları olacak. Emniyet Genel Müdürlüğü'nün hazırladığı tasarıda, pasaportların süresi 10 yıla çıkarılıyor ve uzatma kaldırılıyor. AB'ye uyum çalışmaları uyarınca yeni pasaportların dağıtımına en geç altı ay içinde başlanacak. Yeni pasaportların hazırlanmasının nedenlerinden biri de, İstanbul'daki intihar saldırılarından sonra yürütülen soruşturmalarda örgüt üyelerinin pasaport üzerinde kolaylıkla oynayabildiğinin tespit edilmesi. 
   Yeni pasaportların barkodlarında sahibinin ismi okunabilecek, sayfalara ultraviyole ışınlarla okunabilinen gizli işaretler konulacak. 
   Yeni pasaportlar, kamuoyuna açıklanmayan başka gizli güvenlik işaretleriyle de donatılacak. Böylelikle pasaportların sahtelerinin yapılması son derece zor olacak. 
   
   İsmail Cem'den yeni bir sergi daha    İsmail Cem, geçen hafta Çağdaş Sanatlar Merkezi'nde bir fotoğraf sergisi açtı. Cem, açılışta, fotoğrafların hepsini görev nedeniyle bulunduğu ya da siyasi çalışma için gittiği gezilerde çektiğini söyledi. 
   Cem, Türkiye'nin fotoğraf açısından çok zengin bir ülke olduğunu, onu sırasıyla İtalya, Küba ve Hindistan'ın izlediğini aktardı. "Sanat hayatımın siyasal yaşamıma çok şey kattığını düşünüyorum" diyen Cem, 30'un üzerine kişisel fotoğraf sergisi açtığını belirtti. 
   Dışişleri Bakanlığı yaptığı dönemde çektiği fotoğrafları zaman zaman sergileyen Cem'in, "Sayısal Rüya" adlı sergisi, izleyenleri soyut bir dünyaya götürüyor. Daha önce sergilediği eserlerde herhangi bir yapay yöntem kullanmayan ve fotoğraflar üzerinde sonradan değişiklik yapmayan Cem, yeni sergisinde değişik bir yöntem kullanıyor. Sayısal tekniği uygulayarak ve yapıtlarını bilgisayarda özgürce geliştirerek fotoğraflarını resimden ayırt edilmeyecek bir forma sokan Cem, sergide 82 esere imza atıyor. 
   
   Irak'a ikinci kapıda güzerg h tartışması    Amerika'nın Irak'a müdahalesinden önce de, sonra da Türkiye'nin Habur dışında Irak'a ikinci bir sınır kapısı açması gündemdeydi. Ama bir türlü bu ikinci kapı açılamadı. 
   Ankara dedikodularına bakılırsa, yeni kapının eli kulağındaymış. Ama Ankara yeni kapıdan geçecek güzergahın Ovaköy - Musul - Bağdat şeklinde belirlenmesini, bölgedeki Kürt gruplarsa Ovaköy - Zaho - Bağdat hattının kullanılmasını istiyormuş. Bölgede etkin bir güç olan Barzani'nin Kürdistan Demokratik Partisi KDP , yolun Türkiye'nin istediği şekilde belirlenmesi halinde gümrük gelirlerinin azalacağını öne sürüyormuş. Türk yetkililerse, Zaho üzerinden geçecek güzergahın bölgedeki yoğunluğu daha da artıracağını belirterek bu isteğe karşı çıkıyormuş. Ovaköy sınır kapısı konusundaki görüş ayrılıkları Silopi'de Türk, Iraklı ve ABD'li yetkililerin katılımıyla yapılacak toplantıda giderilmeye çalışılacak. 
   Yine dedikodulara göre, Dışişleri Bakanı Abdullah Gül konunun çözülmesi için kesin talimat vermiş. 
   
   
</TEXT>
</DOC>
