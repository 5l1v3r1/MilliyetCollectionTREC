<DOC>
<DOCNO> 234976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonspo28.html </URL>
<DATE> 2004/04/26/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
"Bilgili gibi modern kişilerin başkan olması bizi cesaretlendiriyordu" 
</HEADLINE>
<TEXT>

     Kulüpler Birliği ve Ankaragücü Kulübü Başkanı Cemal Aydın, ''Türk sporuna hizmet edenlerin önünü kapamamak lazım. Olaylar bu şekilde devam ederse hizmete devam edecek kişi bulamayacağız'' dedi. 
     Cemal Aydın, Beşiktaş Kulübü Başkanı Serdar Bilgili'nin görevi bırakma kararını değerlendirirken, ''Çok üzüldüm. Ancak, kararını açıklarken, o anki duygularını da paylaştım. Maddi ve manevi yönden yapılan bir hizmet var. Hizmetin karşılığında yapılan şey ise sadece spordur. Beşiktaş-Fenerbahçe maçındaki tepkileri kabul etmemiz mümkün değildir. Bu tür olayların sporun içinde yeri yoktur'' diye konuştu. 
     Aydın, şunları söyledi 
     ''Serdar Bilgili gibi modern, genç, dinamik ve şahsi değerlere düşkün kişilerin kulüplerin başında olması, bizi rahatlatıyor ve örnek olmaları nedeniyle bize cesaret veriyordu. Kimse kusura bakmasın ama derbi maçında yaşananların haklılığı mümkün değildir. Bir sıkıntı varsa Genel Kurul'da hesabı sorulur. Maç sırasında ve sonrasında yaşananlar, Beşiktaş camiasına yakışmadı. Umarım ki kararını gözden geçirir. Bizlerin her karşılaşma sonrası kamuoyuna verdiğimiz mesaj, centilmenlik ve karşılıklı saygıdır. Bunlar olmazsa olmaz.'' 
     
     BURSASPOR KULÜBÜ BAŞKANI ÜSTENCİ 
     Bursaspor Kulübü Başkanı Fikret Üstenci, Beşiktaş Kulübü Başkanı Serdar Bilgili'nin istifa kararına üzüldüğünü belirterek, ''Serdar Bey, genç yaşına rağmen Türk futboluna faydalı olmuş önemli bir isimdir'' dedi. 
     Üstenci, AA muhabirine yaptığı açıklamada, Bilgili'nin kulübe gelir sağlama amacıyla tribünlerin bir bölümünü ''loca'' yapmasının bazı taraftar gruplarınca istismar edildiğini, ancak bu durumun hoş olmadığını söyledi. 
     Yöneticilerin bu işleri yaparken maddi ve manevi birçok fedakarlıkta bulunduğunu ifade eden Üstenci, ''Yapılanları doğru bulmuyorum. Taraflarlar, eylemlerinde biraz daha dikkatli olmalı. İstifa, tek taraflı bir karardır ve bu konuda yorum yapmam doğru olmaz. Ama Serdar Bilgili'nin istifa kararına üzüldüm'' diye konuştu. 
     Üstenci, zaman zaman kendisinin de benzer protestolarla karşılaştığını, ancak bunun devam etmesi halinde Türkiye'de kulüplerin yönetici bulamaz hale gelebileceğini kaydetti. 
     
</TEXT>
</DOC>
