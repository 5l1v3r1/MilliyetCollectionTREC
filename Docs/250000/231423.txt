<DOC>
<DOCNO> 231423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sontur31.html </URL>
<DATE> 2004/04/14/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Kaptanoğlu Bedelli askerlikle ilgili ihtiyaç tam olarak tespit edilmeli 
</HEADLINE>
<TEXT>

     Milli Savunma Komisyonu Başkanı Cengiz Kaptanoğlu, bedelli askerlik konusunda talebin ve gerçek ihtiyacın tespit edilmesi gerektiğini söyledi. 
     Kaptanoğlu, Komsiyon'un bugünkü toplantısına girmeden önce gazetecilerin bedelli askerlik ile ilgili sorularını yanıtladı. Kaptanoğlu, bedelli askerlik ile ilgili bir ihtiyaç var mıdır öncelikle bunun tam bir tespitinin yapılması gerektiğini, ayrıca bu konudaki talebin ne olduğunun belirlenmesinde yarar bulunduğunu dile getirdi. 
     Komsiyonunun toplantısı sırasında ise AK Parti Karaman milletvekili Yüksel Çavuşoğlu, Milli Savunma Komsiyonu'nun sadece, üzerinde tartışma bile gerektirmeyen yasa tasarılarını noter gibi uygulayan bir makam olmaktan çıkarılarak stratejik planlar, bedelli askerlik, askerliğin kısaltılması gibi konularda görüş ortaya koyan bir mevki haline getirilmesi gerektiğini söyledi. Çavuşoğlu, bedelli askerlik ve askerliğin kısaltılması ile ilgili gündemi de işgal eden konuları sosyal, ekonomik, psikolojik, sağlık açısından değerlendirerek bir fikir üretip bu görüşü Genelkurmay'a bildirmelerinde yarar olacağını dile getirdi. 
     Milli Savunma Bakanı Gönül ise stratejik planı hazırladıklarını ve Başbakanlığa sunduklarını, Başbakanlığın da son şeklini vererek tekrar kendilerine ileteceğini, konunun meclise gelmeyeceğini söyledi. Komisyonun daha aktif hale gelmesinin de anayasa ve içtüzük değişikliğini gerektirdiğini dile getiren Gönül, ''Bizim de meclisin desteğine ihtiyacımız oluyor. Anayasal dayanağını bulduğumuz anda bu işbirliğini memnuniyetle yaparız'' dedi. 
     
</TEXT>
</DOC>
