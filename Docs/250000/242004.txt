<DOC>
<DOCNO> 242004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sontur11.html </URL>
<DATE> 2004/05/22/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
İstanbul'da "insan ticareti" operasyonu... 
</HEADLINE>
<TEXT>

     ''Ülkesinden iş vaadiyle İstanbul'a getirdiği komşusunun 17 yaşındaki kızını erkeklere pazarladığı'' ileri sürülen Moldova uyruklu bir kadın ile ''kızla zorla birlikte oldukları'' iddia edilen 2 kişi gözaltına alındı. 
     Yabancılar Şube Müdürlüğü'nden alınan bilgiye göre, Moldova uyruklu M.C'nin ülkesinden iş bulmak vaadiyle getirdiği 17 yaşındaki komşusunun kızı N.C, 800 dolar karşılığı pazarlandığı öne sürülen Azerbaycan uyruklu A.E'den kaçarak yine aynı kadına sığındı. 
     Bu kez de 2 bin dolar karşılığında H.K'ya pazarlandığı iddia edilen genç kızın, kaçmak istediği ancak başarılı olamadığı belirtildi. 
     Genç kızın yanından kaçmak istemesine öfkelenen H.K'nın, N.C'nin annesini telefonla arayarak ''kızının polis tarafından gözaltına alındığını'' söylediği ifade edildi. 
     Bunun üzerine İstanbul'a gelen anne M.C'nin, kendisiyle Esenler'de buluşan H.K'ya, kızına yardımcı olması için bir miktar da para verdiği kaydedildi. 
     Buna rağmen kızından haber alamayan annenin polise başvurduğu, genç kızla zorla birlikte oldukları öne sürülen A.E ile H.K. ve kızı pazarladığı iddia edilen Moldova uyruklu M.C'nin gözaltına alındığı bildirildi. 
     Emniyette sorgulanan bu kişiler hakkında, ''insan ticareti yapmak ve küçük yaşta kızı alıkoyup zorla birlikte olmak'' suçlarından işlem yapılacağı, bir evde bulunan genç kızın ise annesine teslim edildiği belirtildi. 
     
</TEXT>
</DOC>
