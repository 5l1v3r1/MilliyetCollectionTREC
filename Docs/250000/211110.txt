<DOC>
<DOCNO> 211110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/dunya/adun.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'den Türkiye'nin arabuluculuğuna evet 
</HEADLINE>
<TEXT>

   İsrail Dışişleri Bakanlığı Sözcüsü, Türkiye'nin Suriye ve İsrail arasındaki olası görüşmelerde arabuluculuk yapma önerisini kabul ettiklerini açıkladı 
      DIŞ HABERLER SERVİSİ 

   
   İsrail, Suriye'yle arasındaki sorunların çözümü konusunda Türkiye'nin arabuluculuk yapmasını kabul ettiğini açıkladı. 
   Fransa Basın Ajansı'na AFP açıklama yapan İsrail Dışişleri Bakanlığı Sözcüsü Jonathan Peled, "Türkiye'nin Suriye konusunda yapmış olduğu arabuluculuk önerisinden çok memnun olduk ve bunu kabul ettik. Türkiye'nin kesinlikle kolaylaştırıcı bir rol oynayabileceğini düşünüyoruz" dedi. 
   Ancak Sözcü, Türkiye'nin arabuluculuğunu kabul etmelerinin Suriye'nin barış müzakereleri konusunda yaptığı son girişimleri de kabul ettikleri anlamına gelmediğini bildirdi. 
   Peled, "Suriye'den söz ve açıklama değil icraat bekliyoruz. 'Müzakerelere başlıyoruz' diyeceğimiz noktaya gelene kadar daha yapılacak çok iş var" diyerek, ihtiyatlı bir ifade kullandı. 
   
   Suriye başarı diledi 
   Suriye, İsrail'le aralarındaki sorunların çözümü konusunda Ankara'nın yapabileceğini açıkladığı arabuluculuk girişiminin başarılı olmasını istedi. 
   Suriye Enformasyon Bakanı Ahmet Hasan dün yaptığı açıklamada "Başbakan Recep Tayyip Erdoğan barış süreci konusunda bir şeyler yapmayı önerdi ona başarılar dilerim'' dedi. Suriyeli bakan, "Erdoğan, İsrail hükümetini devletler hukukunu çiğnemekten vazgeçirmeyi ve BM kararlarını uygulatmayı ola ki başarır" dedi. 
   Başbakan Recep Tayyip Erdoğan, önceki gün Davos'ta düzenlediği basın toplantısında Suriye ve İsrail arasındaki sorunların çözümü için arabuluculuk önerdiklerini, tarafların buna olumlu cevap verdiklerini açıklamıştı. 
   Erdoğan, Dışişleri Bakanı Abdullah Gül'ün "yakın bir zaman içinde" arabuluculuk konusunda çalışmaya başlayacağını da söylemişti. 
   
   Kilit sorun Golan 
   Geçen günlerde İsrail'le barış görüşmelerinin yeniden başlamasına açık olduğunu bildiren Suriye, İsrail tarafından 1967'de işgal edilen, stratejik Golan Tepeleri'nin geri verilmesini barış koşulu olarak öne sürerken İsrail buna yanaşmıyor. 
   İsrail Başbakanı Şaron da görüşmelerin kaldığı yerden devam edebileceğini, ancak bunun için Suriye'nin önce Filistinli ve Lübnanlı militan gruplara yardımı kesmesi gerektiğini açıklamıştı. Suriye-İsrail görüşmeleri Ocak 2000'de kesilmişti. 
   
   
</TEXT>
</DOC>
