<DOC>
<DOCNO> 241706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sonsiy13.html </URL>
<DATE> 2004/05/21/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Cumhurbaşkanı, ''Yargı mensuplarına zam'' yasasını onayladı 
</HEADLINE>
<TEXT>

     Cumhurbaşkanı Ahmet Necdet Sezer, hakim ve savcıların maaşlarında 155 milyon lira ile 275 milyon lira arasında artış sağlayan yasayı onayladı. 
     Yasayla, en yüksek aylık üzerinden alınan ve yüzde 150 olan yargı ödeneği, ''Görev ve temsil tazminatı alan hakim ve savcılar için yüzde 200, görev ve temsil tazminatı almayan hakim ve savcılar için yüzde 230'' a yükseltildi. Hakim adaylarının yargı ödeneği ise yüzde 155'den yüzde 200'e çıkartıldı. Böylece hakim ve savcıların maaşları aylık 155 milyon lira ile 275 milyon lira arasında artırıldı. Artış oranları ise yüzde 5.6 ile yüzde 28.2 arasında değişti. 
     İnfaz memurları dışında kalan adli personele aylık 50 saati aşmayacak şekilde fiilen yapılan fazla çalışma karşılığında, Genel Bütçe Yasası ile belirlenen fazla çalışma ücretinin iki katına kadar fazla mesai ücreti ödenebilecek. Buna göre, Anayasa Mahkemesi, Yargıtay, Danıştay ve YSK ile Adalet Bakanlığı'nın merkez ve taşra teşkilatı ceza ve infaz kurumları hariç fazla mesai uygulamasından yararlanacak. 
     Sezer, ayrıca Anayasa değişikliği ile bazı yargı mensuplarına tazminat ödenmesine ilişkin kanunları onayladı. 
     Cumhurbaşkanlığı Basın Merkezi'nden yapılan yazılı açıklamaya göre, Sezer, 5170 sayılı ''Türkiye Cumhuriyeti Anayasasının Bazı Maddelerinin Değiştirilmesi Hakkında Kanun'' ile 5172 sayılı ''Hakimler ve Savcılar Kanunu ile Adli Personel ile Devlet Davalarını Takip Edenlere Yol Gideri ve Tazminat Verilmesi ile 492 Sayılı Harçlar Kanununun Bir Maddesinin Yürürlükten Kaldırılması Hakkında Kanunda Değişiklik Yapılmasına Dair Kanun''u onaylayarak, yayımlanmak üzere Başbakanlığa gönderdi. 
     
</TEXT>
</DOC>
