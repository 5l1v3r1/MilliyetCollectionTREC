<DOC>
<DOCNO> 202573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sontur28.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan ilginç mesaj Kıbrıs'ta artık yeni siyasetçiler gerekli 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, KKTC seçimlerinin, kazanılmış hakları koruyarak çözüm ve AB hedefi doğrultusunda ilerlenmesi gerektiğinin, seçmen iradesinin hiçbir spekülasyona yer vermeyecek açık mesajı olduğunu kaydederek, ''Kıbrıs'ta artık siyaset yeni doğumlara, siyasetçi, yeni siyasetçileri çıkarmaya mecbur edilmiştir'' dedi. 
     Erdoğan, partisinin TBMM Grubu'nda yaptığı konuşmada, 2003 yılının sonuna gelinirken AK Parti Meclis grubu olarak bu yılı milletin yüzünü ağarttıkları bir yıl olarak dolu dolu yaşadıklarını söyledi. 2003 yılını ''demokrasiye yatırım yılı'' olarak değerlendiren TBMM'ye ve parti grubuna teşekkür eden Erdoğan, KKTC seçimleri ve sonuçlarıyla ilgili değerlendirmelerde bulundu. 
     Geçen hafta tüm dünya gündemini meşgul eden konuların başında KKTC seçimlerinin geldiğini anlatan Erdoğan, şunları söyledi 
     ''Kardeş Kıbrıs Türkleri, domokratik iradelerini büyük bir olgunlukla sergileyerek, Kıbrıs Türkü'nün tarihsel yürüyüşünde yepyeni bir aşamaya geldiler. KKTC seçimleri, Kıbrıs meselesinin çözümüne katkı sağlamak isteyen herkese yol gösterici mesajlar vermiştir. Seçimden önceki iddiaların, spekülasyonların aksine Kıbrıs Türkleri, Kıbrıs meselesinin hangi üslupla çözüleceğini dünyaya göstermiş oldu. 
     Demokratik haklarını kullanmada Kıbrıs Türkleri'nin vakar ve olgunluğu bizim için hiç de şaşırtıcı olmamıştır. Pekçok konuda birbirleriyle ruh bağı olan Anavatan ve Yavruvatan, seçim süresince sergilenen davranışlarla demokratik olgunluk konusunda da birbirlerine benzediklerini göstermişlerdir. Kıbrıs'taki seçimlerin domokrasiyi zedeleyecek olaylara sahne olacağını öngören analizler gerçekleşmemiş, demokratik bir seçim olmuştur.'' 
     
     SİYASETÇİLERE... 
     Halkın verdiği birlik ve beraberlik mesajının ve demokratik olgunluğun siyasetçiler tarafından da doğru algılanacağına inandığını ifade eden Başbakan Erdoğan, Kıbrıs Türk halkının ortaya koyduğu iradeye kimsenin sağır kalamayacağını vurguladı. Kıbrıs Türkleri'nin ''hem çözüme kilitlendiğini hem de ne pahasına olursa olsun çözüm demediğini'' kaydeden Erdoğan, sözlerini şöyle sürdürdü 
     ''Hangi noktada çözüm, nasıl çözüm... Bunu da açık ve net olarak Kıbrıs Türkü ortaya koymuştur. Seçim sonuçları, Kıbrıs Türk halkının varoluş davası ile AB hedefinin birbirleriyle çelişmediğini, tam tersine sinerji doğurduğunu göstermiştir. Seçmen iradesi bazı analistlerin söylediği gibi bölünmemiş ve kutuplaşmamıştır. Tam tersine seçmen, Kıbrıs Türk halkının varoluş davasının hassasiyetlerinin korunması yoluyla çözüme gidilmesi konusunda açık ve net bir irade sergilemiştir. Bunu görmemek için herhalde kör olmak gerekir. 
     Kıbrıs Türkü, milli davanın içe kapanma anlamına gelmediğini ve çözüm arayışının milli dava temel alınmadan ilerleyemeyeceğini de bu sonuçla ispatlamıştır. Seçmenin ufuk gösteren vizyonu, siyasetin tıkandığı noktaya işaret etmiş, oksijeni azalan siyaset kurumuna oksijen vermiştir. 
     Bunun altını çiziyorum kazanılmış hakları koruyarak, çözüm ve AB hedefi doğrultusunda ilerlenmesi gerektiği, seçmen iradesinin hiçbir spekülasyona yer vermeyecek açık mesajıdır.'' 
     
     YENİ SİYASETÇİLER 
     Erdoğan, seçimlerden önce de sık sık belirttiği gibi Kıbrıs Türk'ünün bu seçimlerle adeta Kıbrıs'ta siyaseti dirilttiğini kaydederek, ''Kıbrıs'ta artık siyaset yeni doğumlara, siyasetçi, yeni siyasetçileri çıkarmaya mecbur edilmiştir'' diye konuştu. Bundan sonra Kıbrıs'ın geleceğinde ''bunun'' olacağına işaret eden Erdoğan, şöyle konuştu 
     ''Artık sorunlara yaklaşımda siyah ve beyaz dışında seçenekler bulunması gerektiğini de siyasetçilere bu seçim deklare etmiştir. Böylece seçmen, milli dava hassasiyetini siyasi söylemde öne çıkaranların statükoculukla dışlanmasıyla, çözüm AB diyenlerin de gaflet içinde gösterilmesi dönemine artık kilit vurulması gerektiğini ifade etti. 
     İnsanların korumak istedikleriyle elde etmek istedikleri arasına perde çeken siyasi yaklaşımları üretmeye kimsenin hakkı yoktur. Maalesef bu seçim öncesinde bu konuda çok çaba safedenler oldu. Seçmen, geçmiş tartışmaları ve kavgaları geride bırakarak yepyeni ve beyaz bir sayfa açılması gerektiğini, kendi siyasetçilerinden açıkça talep etmiştir. Bu iradeye hepimiz saygı duyuyoruz. Tüm dünyadan beklenen de özgürce tecelli erden bu iradeyi doğru anlama çabasında olmaktır.'' 
     
     ''MÜZAKERELER SÜRECEK'' 
     Erdoğan, anayasal süreç içerisinde Kıbrıs'ta yeni bir hükümet kurulacağını ve müzakere sürecinin devam edeceğini belirterek, '' Türkiye Cumhuriyeti olarak biz de Kıbrıs Türkleri'nin taleplerini, seçim sonuçlarının ortaya koyduğu tablo ile birlikte değerlendirmek ve Kıbrıs meselesinin çözümünde anlamlı açılımlara destek olmak noktasındaki tavrımız, bugüne kadar nasıl devam ettiyse bundan sonra da devam edecektir'' diye konuştu. 
     KKTC'de ortaya çıkan tablonun ''belirsizlik olmadığını'' vurgulayan Başbakan Erdroğan, sonuçları ''demokrasinin gereği olan bir netice'' olarak değerlendirdi. 
     Seçmen iradesinin ikiye bölünmediğini, kutuplaşmadığını kaydeden Erdoğan, ''tam tersine yepyeni bir zeminde ve siyaset talebinde bütünleşmiştir'' dedi. 
     
     YENİ HÜKÜMET 
     Erdoğan, toplumun, seçimi birbirine yakın bitiren iki partinin görüşlerini birleştiren bir anlayışın KKTC'nin yeni hükümet politikası olmasını istediğini belirtti. 
     Siyah ve beyaz yaklaşımların kutuplaştırıcı ve tıkanmış yapılarından uzak bir çözüm üretici siyaset üslubunun bu noktada devreye girmesini isteyen Erdoğan, ''bütün siyasi taraflar duygusallıktan uzak olmalı ve KKTC'nin menfaatlerini öne çıkarmalı. Bu seçimler, hiçbir meselenin sadece iki ihtimal hesaba katılarak çözümlenmeyeceğini bir kez daha gösterdi'' diye konuştu. 
     Erdoğan seçimlerin, demokrasinin ne kadar içselleştiğini sergilediğini anlatarak, hiçbir olumsuzluk yaşanmadan dünyanın her tarafından gelen gözlemcilerin ve dünya basının gözleri önünde özgürce, demokratik bir seçimin gerçekleştiğini kaydetti. Uluslararası camianın büyük ilgi gösterdiği KKTC seçimlerinin, AB'de de dikkatle izlendiğini ifade eden Erdoğan, ''Çözüm, serinkanlı ve gerçekçi olmalıdır. Umuyoruz ki bölgesinde barışın güvencesi olan, demokratik, adil ve kalıcı bir çözümü esas alan Türkiye, bu kritik dönemde Kıbrıs meselesinin çözümünde bütün taraflarca doğru algılanacaktır. Buna inanıyorum. Böyle olacaktır'' diye konuştu. 
     Kıbrıs Türk'ünün seçimlerde verdiği mesajın da sorunun bütün taraflarınca doğru algılanacağını belirten Erdoğan, bu noktada karşılıklı iyiniyet ve çözüm iradesinin gelecek müzakere sürecinde esas zemin olacağını ifade etti. 
     
</TEXT>
</DOC>
