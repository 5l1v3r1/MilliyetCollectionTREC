<DOC>
<DOCNO> 227281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonspo01.html </URL>
<DATE> 2004/03/31/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Lazio-Roma derbi karşılaşması yeniden oynanacak... 
</HEADLINE>
<TEXT>

     İtalya Birinci Futbol Ligi Seri-A'da 21 Mart Pazar günü yapılması gereken, ancak çıkan olaylar nedeniyle yarıda kalan SS Lazio-AS Roma maçı yeniden oynanacak. 
     İtalya Futbol Federasyonu Disiplin Kurulu, iki takım arasındaki olaylı derbi karşılaşmasını da ele aldığı bugünkü oturumunda, maçın tekrar oynanmasını kararlaştırdı. 
     Kurul, AS Roma'ya 1 maç saha kapatma cezasının yanı sıra 3 bin euro para cezası, SS Lazio'nun ise 51 bin euro para cezası ödemesini kararlaştırdı. Derbi maçının hangi tarihte yapılacağı daha sonra belirlenecek. 
     Derbi karşılaşması, maç öncesinde stat dışında taraftarlarla güvenlik güçleri arasındaki olaylar sırasında bir çocuğun polis aracının altında kalarak yaşamını yitirdiği şeklindeki bir söylenti sonrasında, ikinci yarının ilk dakikalarında, taraftar liderleri ve oyuncuların da katıldığı uzun bir tartışmanın ardından, hakem tarafından tatil edilmişti. 
     
</TEXT>
</DOC>
