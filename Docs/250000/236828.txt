<DOC>
<DOCNO> 236828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sondun10.html </URL>
<DATE> 2004/05/03/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
ABD'nin bilim ve teknoloji üstünlüğü sarsılıyor... 
</HEADLINE>
<TEXT>

     Bülent KENEŞ bildiriyor 
ABD'nin, bilim ve teknoloji alanlarındaki üstünlüğünü yitirmeye başladığı belirtildi. 
     New York Times gazetesinde yayımlanan habere göre, Amerikalı bilim adamlarının aldığı ödül sayısı düştü. Bilimsel dergilerde yayımlanan makalelerin sayısının da azaldığı belirtilen haberde, ABD'nin kritik öneme sahip bilim ve teknoloji alanlarındaki yenilikler konusunda dünya çapındaki üstünlüğünü yavaş yavaş yitirdiği iddia edildi. ABD'nin ciddi rakiplerinin ortaya çıktığı belirtilen haberde, bu gerilemenin, istihdam, sanayi, ulusal güvenlik ile entelektüel ve kültürel yaşam üzerindeki etkisi konusunda kamu bilincinin henüz oluşmadığı kaydedildi. 
     Ulusal Bilim Vakfı'nda görevli John E. Jankowski, mevcut durumu, ''Dünyanın kalan kısmı bizi yakalıyor. Bilimde mükemmellik artık sadece ABD'nin hakimiyetinde değil'' şeklinde özetliyor. 
     Habere göre, uluslararası rekabet alanlardan birini patentler oluşturuyor. Başta Asya ülkeleri olmak üzere, yenilikler ve icatlar konusunda atağa kalkan diğer ülkelerin patent alma oranı yükseldi. Buna rağmen, dünyada alınan tüm patentlerin yüzde 52'sinin halen ABD'ye ait olduğu kaydedildi. 
     
     BİLİMSEL DERGİLER 
     ''Physical Review'' dergisinde Amerikalılara ait makalelerin sayısının düştüğü ifade edilen haberde, 1983'te makalelerin yüzde 61'ine sahip olan ABD'nin makale oranının yüzde 29'a gerilediği belirtildi. Derginin editörü Martin Blume, Çin'in dergiye yılda 1000'den fazla makale gönderdiğine işaret ederek, diğer bilimsel dergilerde durumun çok farklı olmadığını söyledi. 
     1960 ile 1990 yılları arasında Nobel ödüllerinin büyük kısmını alan Amerikalı bilim adamlarının, artık bu ödüllerin yüzde 51'iyle yetinmek zorunda kalıyor. 
     
     SAVAŞ BÜTÇESİ 
     Gazetedeki haberde, bilimsel gerilemenin, bu alana ayrılan maddi kaynakların azalmasından kaynaklandığı iddia edildi. 
     Bütçeden araştırmalar için bu yıl ayrılan 126 milyar doların 66 milyar dolarının askeri araştırmalar için harcandığı belirtilen haberde, bu rakamın Soğuk Savaş yıllarında yapılan harcamalardan bile yüksek olduğu kaydedildi. 
     
     SANAYİ YARATICILIĞI 
     Endüstriyel teknoloji alanındaki yaratıcılıkta da gerileme olduğu belirtilen haberde, Japonya, Tayvan ve Güney Kore'nin bu alanda ilerleme kaydettiği ifade edildi. 
     Haberde, 1980 ile 2003 yılları arasında Güney Kore'nin bu alandaki patent payının yüzde 0'dan yüzde 3'e, Tayvan'ın yüzde 0'dan yüzde 3'e, Japonya'nın da yüzde 12'den yüzde 21'e yükseldiği kaydedildi. 
     
</TEXT>
</DOC>
