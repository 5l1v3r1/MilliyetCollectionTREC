<DOC>
<DOCNO> 219786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/soneko23.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Sigara zammı konusunda gereği ne ise onu yaparız 
</HEADLINE>
<TEXT>

     Maliye Bakanı Kemal Unakıtan, sigara zammı konusunda, ''gereği ne ise onu yaparız'' dedi. 
     Türk Eczacıları Birliği'ni ziyareti sırasında A.A muhabirinin sorularını yanıtlayan Unakıtan, sigarada özel tüketim vergisindeki düzenleme sonrası ortaya çıkan zam anlaşmazlığının giderileceğini söyledi. 
     Unakıtan,''firmalar, zamma direnirse, yüzde 12'lik zammı sağlayacak yeni bir ötv artışına gidecek misiniz '' sorusu üzerine de, ''Gereği ne ise onu yaparız. Şimdiye kadar problemleri nasıl halletmişsek, bunu da halleder geçeriz'' dedi. 
     Unakıtan, ek önlem paketi çerçevesinde, bütçeye 500 trilyon liralık ek kaynak yaratılması amacıyla, sigaradan alınan özel tüketim vergisinin 'ayrıca arttırılacağı' haberleri için de, şu değerlendirmede bulundu 
     ''Her medya kuruluşunun bir Maliye Bakanı var. Kalkıyorlar. Birisi ÖTV arttırıyor, birisi indiriyor. Birisi zam yapıyor. Öteki yapmıyor. Ben takip ediyorum. Maliye Bakanı ben biliyordum kendimi ama, çok varmış memlekette. 
     Arkadaşlarla oturup konuşmam lazım. Her konuda gerekli çalışmalar yapılıyor. Maliye olarak bizde devamlı değerlendirmeler var. Arkadaşlarla tekrar oturup konuşuruz ama şu an alınmış birşey yok.'' 
     
     TÜRKİYE-IMF 
     Maliye Bakanı, IMF ile her konuda uzlaşılıp uzlaşılmadığı sorusu üzerine de, 'Bir kararımız var. Bütün çalışmalar biter. Eş zamanlı olarak Hazine'den sorumlu Devlet Bakanlığı ve IMF yetkilileri, aynı anda açıklama yaparlar. Ondan önce bir açıklama yapmama prensibimiz var. Çalışmalar bitmeden bir açıklama yapmayacağım'' dedi. 
     
</TEXT>
</DOC>
