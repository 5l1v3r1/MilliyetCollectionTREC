<DOC>
<DOCNO> 238005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/spor/axspo01.html </URL>
<DATE> 2004/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Pek yakında KartalSA 
</HEADLINE>
<TEXT>


Yasa Holding Yönetim Kurulu Başkanı Yalçın Sabancı, gündeme bomba gibi düşecek bir açıklama yaptı, "Bu kongreye ailevi sorunlar ve zaman nedeniyle giremiyorum. Ama bir dahaki seçimde adayım" diye konuştu 

COŞKUN TÜRK 


Başkanlığa el attı 
RAHMETLİ Sakıp Sabancı ile kardeş çocukları olan Yalçın Sabancı, şimdiden Beşiktaş'ın bir dahaki seçiminde başkanlığa talip oldu. Beşiktaş'ın şimdiki durumun çok kötü gördüğünü belirten Sabancı, "Hak etmediği bir yerde. Malumunuz kuzenim Sakıp Bey'i ve biricik yeğenim Cem Sabancı'yı çok yakın zamanda kaybettim. Şu an moral olarak böyle bir görev için hiç uygun zaman değil. İleride Allah sağlık verirse, inşallah bu onurlu görevi üstleneceğim" dedi. 

Cem'in anısına 
SİYAH-Beyazlı takımın maçlarını kaçırmayan Cem Sabancı'nın vefatı ile bu düşünceyi hayata geçirmeyi kafasına koyduğunu belirten Yalçın Sabancı, şöyle devam etti "Cem aramızdaki en hasta Beşiktaşlıydı. Mezarında rahat yatması için uygun bir zamanda aday olacağım. Tabutunun üzerinde Türk bayrağı ve Beşiktaş bayrağını birlikte görünce düşündüm bu çocuk yağmurda, karda çamurda her maça gitti. Hem de locada değil, taraftarlar arasında maçı seyretti". 

Beş yıldız getirecek 
BEŞİKTAŞ'A flaş transferler yapmayı planladığını kaydeden Yasa Holding Yönetim Kurulu Başkanı, "Benle beraber gelen, dışarıdan bu işi bilen kişilere 'Avrupa'nın en iyi on futbolcusu şunlar. Beşini alacağım, hangilerini alalım' diye danışacağım. O beş adamı alacak maddi gücüm var" dedi. Güçlü bir yönetim kurmayı hedefleyen Yalçın Sabancı, "Benimle birlikte olacak arkadaşların da maddi gücü var. Zaten olmazsa başkanlığa soyunmam" ifadesini kullandı. 

Demokles'in kılıcı 
YALÇIN Sabancı, yeni yönetimin üzerinde Demokles'in kılıcı gibi duracağını söyledi. Sabancı, "Bu kongreye soyunamazsam bir dahakine mutlaka varım. Beşiktaş'ı hiçbir zaman kötü durumda görmek istemiyorum. Yeni seçilecek arkadaş kim olur bilemem, ama ona da şu mesajım var, kusura bakmasınlar Demokles'in kılıcı gibi duracağım. Eğer iyi yapamıyorlarsa lütfen bıraksınlar. Ben de bir adayım. Takipçileri olacağım. Başarılı olmak zorundalar. Olamazlarsa ben geleceğim. 

Adaylar sıraya girdi 

Eskilere yakın ilgi 
BEŞİKTAŞ'IN olağanüstü seçim kongresinde başkanlığa adaylıkları kesinlik kazanan Fikret Orman bugün, Yıldırım Demirören ise yarın medyanın önüne çıkacak, proje ve hedeflerini anlatacak. Orman'ın basın toplantısı bugün 11.00'de Ceylan Oteli'nde, Demirören'in ise yarın aynı saatte Swiss Oteli'nde gerçekleşecek. İki adayın da listesinde eski yöneticilerin olması dikkat çekti. 

Daum mu, Aybaba mı 
FİKRET Orman'ın listesinde Muzaffer Nasıroğlu, İbrahim Altınsay ve Levent Erdoğan'ın yer alması kesinlik kazandı. Demirören'nin listesinde ise Kıvanç Oktay, Sinan Vardar, Kemal Gençer, Murat Aksu, Erhan Kamışlı ve Adnan Demir gibi isimler yer alıyor. Bu arada Yıldırım Demirören'in teknik direktör adayının Christoph Daum, Fikret Orman'ın da Samet Aybaba olduğu bildirildi. 

İsimler artıyor 
BAŞKANLIĞA adaylığını koyacağı ileri sürülen Affan Keçeci'nin de çalışmalarını büyük gizlilik içinde yürüttüğü ifade edildi. Öte yandan Siyah - Beyazlı kulüpte kongre için isimleri geçen Sadettin Tantan, Ünal Erkan ve Erol Kaynar'ın nasıl bir yol izleyecekleri merak konusu oldu. Yönetim kurulu üyelerinden Vedat Akgün'ün de başkanlığa adaylığını koymaya hazırlandığı öğrenildi. 

Lucescu'ya markaj 

BÜNYAMİN OSMAN 

R.Bükreş devrede 
SEZON sonunda Beşiktaş ile yollarını ayıracak olan Lucescu, birçok ünlü kulübün gözdesi oldu. İtalyan Brescia ve Inter, Yunanistan'dan Panathinaikos ve Olympiakos, Rusya'dan Spartak Moskova için adı geçen Rumen hoca, ülkesi Romanya'da da manşetlerden düşmüyor. Dün apar topar Romanya'ya giden başarılı hocayı havalimanında Rapid Bükreş Başkanı George Copos'un karşılaması dikkat çekti. 

Donetsk iddiası 
COPOS, "Benim kapım her zaman Lucescu'ya açık. Umarım bomba transferi gerçekleştiririz" diyerek, kapıyı ardına kadar açtı. Gazeta Sportrilor ise tecrübeli hocanın en geç 18 Mayıs'ta Shakthar Donetsk'in başına geçeceğini iddia ediyor. Öte yandan Sebat maçının hazırlıklarını sürdüren Beşiktaş'ta Tayfur, Yasin, Pancu'nun sakatlıkları, Giunti ve Ümit'in de cezası sıkıntı yarattı. 

Hüsnü Güreli topa tuttu 

'İğrenç davranış' 
İKİNCİ Başkan Hüsnü Güreli, mevcut yönetimde bulunmalarına rağmen Fikret Orman ve Yıldırım Demirören ile birlikte seçim çalışmaları yürüten isimlere sert tepki gösterdi. Güreli, "Hem iktidar, hem muhalefet olmaz. Kulübümüzün şanlı tarihinde böyle bir iğrençlik yaşanmadı. Yeni dönemde görev almak isteyen varsa derhal istifa etsin. Kulübün imkanlarını kullanıp, koltuk savaşı yapmasın" diyerek, yönetici arkadaşlarına yaylım ateşe tuttu. 


</TEXT>
</DOC>
