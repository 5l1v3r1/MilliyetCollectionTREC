<DOC>
<DOCNO> 204344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/sondun02.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush affetmiyor... Beyaz Saray'da af skandalları... 
</HEADLINE>
<TEXT>

     ABD Başkanı George Bush, gelmiş geçmiş başkanlar arasında en az sayıda kişiyi affeden başkan olarak dikkatleri üzerine topladı. 
     Kaynaklar bu durumu, Başkan Bush'un, Ocak 2001'de Beyaz Saray'da göreve başladığında, eski Başkan Bill Clinton'ın, görevden ayrılmadan önce çok sayıda kişiyi affetmesinin yarattığı skandalın çok canlı olmasına bağlıyorlar. 
     Clinton, görevinin son günlerinde, partisine bağışta bulunan Denise Rich'in kaçak kocası Marc Rich'in de aralarında bulunduğu çok sayıda kişiyi affetmişti. 
     Amerikan finans çevrelerinin gazetesi Wall Street Journal'ın haberine göre Bush, görevde bulunduğu 3 yıl içinde sadece 11 kişiyi affetti. 
     3 yıllık görev döneminde en fazla kişiyi affeden başkan ise Lyndon B. Johnson. Johnson, aynı sürede tam 925 kişiyi affetti. 
     Johnson'ı, imzaladığı 735 af kararnamesiyle Harry Truman, 522 afla Richard Nixon, 404 afla Gerald Ford ve 391 afla John F. Kennedy izliyor. 
     Aynı sürede Ronald Reagan 181, Dwight D. Eisenhower 132, Bill Clinton 56, baba George Bush ise 39 kişiyi affetmişti. 
     
     ŞAİBELİ AFLAR 
     Eski başkanların affettiği şaibeli kişiler ise hala hafızalardan silinmedi. Beyaz Saray'ı sarsan af skandallarından bazıları şunlar 
     -Nixon, 1971 yılında yeraltı dünyasıyla içli dışlı olduğu bilinen sendikacı Jimmy Hoffa'nın cezasını affetti. 
     -Ford, 1974 yılında Watergate skandalı yüzünden görevinden istifa etmek zorunda kalan eski Başkan Nixon'u affetti. 
     -Baba George Bush, 1992 yılında İran-Contra skandalına adı karışan Savunma Bakanı Caspar Weinberger ve onunla birlikte çalışan kişileri affetti. 
     -Bill Clinton, 2001'de kaçak bankacı Marc Rich'i affetti. 
     
</TEXT>
</DOC>
