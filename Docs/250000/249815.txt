<DOC>
<DOCNO> 249815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/guncel/gun03.html </URL>
<DATE> 2004/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenciler, ağustosta bölümlere yerleşecek 
</HEADLINE>
<TEXT>


ANKARA Milliyet 

Öğrenci Seçme Sınavı ÖSS , mesleki ve teknik ortaöğretim kurumlarından meslek yüksekokullarıyla açıköğretim önlisans programlarına sınavsız geçişe başvuran adaylara gelecek hafta "Yükseköğretim Kontenjanları ve Kılavuzu" ile tercih formu gönderilecek. ÖSS sonuçlarına göre yapılacak merkezi genel yerleştirme, ağustosta gerçekleştirilecek. 

Belgeler temmuzda gelecek 
Programlar arasından tercih yapma hakkına ÖSS'de 160 ve üstü puan alanlardan sınavsız geçiş hakkı bulunmayanlar, ÖSS'ye giren ve aynı zamanda sınavsız geçiş hakkına sahip olanlarla sadece sınavsız geçiş için başvuranlar sahip olacak. Adaylar, tercih yapma hakları bulunan tablolardan istedikleri programları istek sırasına koyarak form üzerinde gösterecek. ÖSYM Başkanı Prof. Dr. Savaş Küçükyavuz, sonuç belgelerinin 26 Temmuz'dan önce gönderileceğini açıkladı. 

160 alamayan form vermiyor 
Sadece sınavsız geçiş hakkına sahip olanlarla ÖSS'de en az bir türde 160 ve üstü puan alamayanlardan sınavsız geçiş hakkına sahip olanlar formu dolduracak. 160 ve üstü puan alanlardan sınavsız geçiş hakkına sahip olanlar tercihlerini sınavlı veya sınavsız geçişi göz önünde tutmadan istedikleri sırada yapabilecek. En az bir puan türünde 160 veya daha yüksek puan alamayanların sınavsız geçiş hakları yoksa, bu adaylar form vermeyecek. Sınavsız geçiş hakkı bulunanların yerleştirilmeleri yapıldıktan sonra Tablo 3-A'daki programların boş kontenjanlarına, lise mezunu adaylarla kendi alanları dışındaki programları tercih eden meslek lisesi mezunu adayların yerleştirilmeleri yapılacak. Tercihler, "http www.osym. gov.tr" adresinden ÖSYM'ye ulaştırılabilecek. 


</TEXT>
</DOC>
