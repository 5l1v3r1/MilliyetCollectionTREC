<DOC>
<DOCNO> 207894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/sondun25.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'de protesto gösterisi... 
</HEADLINE>
<TEXT>

     İsrail'de, Başbakan Ariel Şaron'un Batı Şeria ve Gazze Şeridi'ndeki Yahudi yerleşim birimlerini kaldırma planı, on binlerce kişi tarafından protesto edildi. 
     Filistinlilere toprak verilmesi ihtimaline kızan protestocular, Şaron'un, barış görüşmelerinde gelecek aylarda bir ilerleme kaydedilmemesi durumunda planı hayata geçireceğini açıklamasından sonra en büyük gösteriyi gerçekleştirdi. 
     İsrail Başbakanı, ülkenin güvenliğinin artırılması gerekçesiyle bazı bölgelerden Yahudi yerleşim birimlerinin kaldırılacağını söylemişti. 
     Filistinliler ise bu planın, Batı Şeria'nın önemli bir bölümünün İsrail'in içine çekilmesi anlamına geldiğini öne sürerek, özellikle İsrail'in hala inşasını sürdürdüğü ''güvenlik duvarına'' dikkati çekmişlerdi. 
     
</TEXT>
</DOC>
