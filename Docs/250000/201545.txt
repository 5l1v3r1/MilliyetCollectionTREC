<DOC>
<DOCNO> 201545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sondun05.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de işyerlerinde İngilizce konuşma baskısına isyan .. 
</HEADLINE>
<TEXT>

     Amerika'da çeşitli işyerlerinin personele sadece İngilizce konuşmaları konusunda baskı uyguladıkları öne sürüldü. 
     Bu durumdan şikayetçi olan bir grup çalışan, kozmetik sektöründe perakende satış mağazaları bulunan ''Sephora'' firması aleyhine dava açtı. 
     Firmanın New York Rockefeller Center'daki merkezinde çalışan şikayetçiler, ''firma yöneticilerinin, sadece çalışırken değil, yemek tatili ve paydoslarda bile kendi dillerinde konuşmalarına izin vermediklerini'' söylediler. 
     Yetkililer, ABD'de giderek daha fazla sayıda göçmenin çalışma hayatına girmesiyle işyerlerinde sadece İngilizce konuşulması mecburiyetinin sorgulanmaya başladığını ifade ediyorlar. 
     Dava açanlardan biri olan Leydis Rodriguez, ''işyerinde ya da yemek aralarında arkadaşlarıyla İspanyolca konuşmak istediğini, fakat buna izin verilmediğini'' söyledi. 
     Şikayetçi kadınlar da ''yönetici personelin kendileriyle ve aksanlarıyla alay ettiklerini'' de söylediler. 
     Maria del Rosario adlı davacı kadın ise ''Bu gibi durumlarda kendimi çok fena hissediyordum. Onlara kızıyor ve ayırımcılığa maruz kalmış olduğumu düşünüyordum'' dedi. 
     Sephora'nın Rockefeller Center'daki mağazası kapandığında, İspanyolca konuşan personele başka mağazalarda iş teklif edilmediği ve bu personelin işsiz kaldığı da, davacılar tarafından öne sürüldü. 
     ABD'de yürürlükte bulunan yasalar, çalışanlara karşı, ulusal kökenleri yüzünden ayırımcılık yapılmasını yasaklıyor. 
     Dava dilekçesindeki iddialara karşın Sephora firmasının bir sözcüsü, ''işyerlerinde hiçbir zaman sadece İngilizce konuşulmasını öngören bir uygulama içinde olmadıklarını'' ifade etti. 
     Sözcü, ''Sephora aksine, müşterilerle iletişimi kolaylaştırmak amacıyla yabancı dil bilen personelin dillerini kullanmalarını teşvik etmiştir'' diye konuştu. 
     
</TEXT>
</DOC>
