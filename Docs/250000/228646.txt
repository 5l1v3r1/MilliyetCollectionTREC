<DOC>
<DOCNO> 228646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/soneko12.html </URL>
<DATE> 2004/04/05/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Bakan Ali Babacan, 7 Nisan'da Paris'e gidiyor... 
</HEADLINE>
<TEXT>

     Devlet Bakanı Ali Babacan, 7 Nisan Çarşamba günü Paris'e gidiyor. 
     Babacan burada, Avrupa Konseyi Kalkınma Bankası'ndan AKKB Küçük ve Orta Ölçekli işletmelere yönelik sağlanan 200 milyon Euro'luk kredinin anlaşmasını imzalayacak. 
     Söz konusu kredi, Türkiye Sınai Kalkınma bankası, Türkiye Vakıflar Bankası, Halk Bankası ve Ziraat bankası aracılığıyla dağıtılacak. Aracı bankalar bu krediyi KOBİ'lere alt kredi veya kiralama anlaşmaları kapsamında kullandıracak. 
     KOBİ'lerin altyapı yatırımlarında kullanılacak, aracı bankalara sağlanan bu kredi, 5 yıl geri ödemesiz 10 yıl vadeli ve Eurobor artı 0.31 faizli olacak. 
     AKKB kredisi ile finanse edilebilecek KOBİ projelerinin toplam maliyeti 500 bin-20 milyon Euro olabilirken, projelerin toplam maliyetinin yüzde 50'si kredi olarak kullanılabilecek. 
     Alt krediler en az 1 yıl ödemesiz 5 yıl vadeli, kiralamalarda ise en az 4 yıl vadeli kredilerin kullanım süresi 3 yıl olarak belirlendi. 
     Devlet Bakanı Ali Babacan, bu yıl Avrupa Yatırım Bankası ve Dünya Bankası'ndan sağlanan kredilerle birlikte KOBİ'lere yönelik kredilerin 1 milyar doları aşacağını açıklamıştı. 
     Türkiye'de KOBİ'ler toplam istihdamın yüzde 76.7'sini, tüm işletmelerin sayısının yüzde 99,8'ini oluşturuyor. KOBİ'ler halen banka kredilerinin ancak yüzde 5'ini kullanabiliyorlar. 
     
     GELİŞİM FİNANSMAN KONFERANSI 
     Babacan bu arada, Fransa Maliye ve Sanayi Bakanı Nicolas Sarkozy ve İngiltere Maliye Bakanı Gordon Brown davetlisi olarak, 8 Nisan'da Paris'te Bakanlar düzeyinde yapılacak ''Gelişimin Finansmanı Konferansı'na katılacak. 
     Söz konusu konferansta, gelişmekte olan ülkelerden ve fon sağlayıcı ülkelerden bakanlar, Birleşmiş Milletler ve Avrupa Komisyonu'nun çok yanlı örgütleri ile uluslararası kuruluşların temsilcilerinin biraraya gelmesi hedefleniyor. 
     Konferans'ın Bakanların katılacağı toplantının gayri-resmi bir havada geçmesi, ortak bir vizyon belirlenmesi ve gelecek için bir ''Yol Haritası''nın şekillenmesi öngörülüyor. Konferansta, resmi kalkınma desteği ve ilave kaynaklar, güçlü işbirliği ve sorumluluğun paylaşımı çerçevesinde resmi kalkınma desteğinin etkinleştirilmesi ile Uluslararası Finans Kolaylığı ve yeni sistematik yaklaşımlar konularında çalışma grupları oluşturulacak. 
     Çalışma gruplarının hazırlayacağı raporlar Bakanlara sunulacak ve gayri resmi bir karar olarak yayınlanacak. Bu kararın Dünya Bankası ve IMF'nin ilkbahar ve yıllık toplantılarında ele alınması bekleniyor. 
     
</TEXT>
</DOC>
