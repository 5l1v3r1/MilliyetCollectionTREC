<DOC>
<DOCNO> 246058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sontur22.html </URL>
<DATE> 2004/06/07/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Ankara Numune Hastanesi'nde yangın 
</HEADLINE>
<TEXT>

     Ankara Numune Hastanesi'nin çatısı, izolasyon malzemesinin tutuşması nedeniyle kısmen hasar gördü. 
     Numune Hastanesi'nin başhekimliğin de yer aldığı bloğunun çatısından öğle saatlerinde duman çıktığının görülmesi üzerine, itfaiye ve polise haber verildi. 
     Olay yerine gelen itfaiye ekipleri, yangına müdahale ederek kontrol altına aldı ve kısa sürede söndürdü. 
     Ankara Büyükşehir Belediyesi İtfaiye Müdürü Faruk Kurutuz, yaptığı açıklamada, yangının, çatı katında bulunan eski tankın kesilmeye çalışılması sırasında çıkan kıvılcımların izolasyon malzemelerine sıçramasından meydana geldiğini söyledi. Kurutuz, itfaiye araçlarının zamanında müdahale ettiğini ancak hastane içinde park halindeki araçlardan dolayı büyük araçların hastane bahçesine girmekte zorlandığını belirtti. 
     Faruk Kurutuz, yangında çalışanlardan, hastalardan ve itfaiye personelinden yaralanan olmadığını kaydetti. 
     
</TEXT>
</DOC>
