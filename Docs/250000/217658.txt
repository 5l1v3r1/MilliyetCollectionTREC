<DOC>
<DOCNO> 217658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sondun17.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın Ayı ödüllü Akın "Türkiye'yi AB'den dışlamak şovenlik olur" 
</HEADLINE>
<TEXT>

     54. Berlin Film Festivali Berlinale'de ''Altın Ayı'' ödülünü kazanan ''Gegen die Wand'' Duvara karşı filminin yönetmeni Fatih Akın, ''Türkiye'yi AB'den dışlamanın şovenlik olacağını'' söyledi. 
     Akın, Alman Haber Ajansı'na DPA yaptığı açıklamada, Türkiye'nin AB üyeliğine kültürel ve dini nedenlerden dolayı karşı çıkanları eleştirerek, ''Avrupa'nın bir Hıristiyan birliği olacağı ya da Avrupa'nın sınırlarının Bağdat'a kadar uzanacağı tezlerinin savunulması şovenlikten başka bir şey değildir'' dedi. 
     Dinin siyasette yeri olmadığını, Türkiye'de uygulanan laikliğin dünyada uygulanması gerektiğini ifade eden Akın, ''Türkiye daha fazla oyalanamaz. Bu çirkin bir politikadır'' diye konuştu. 
     Almanya'da yaşayan yaklaşık 2,5 milyon Türk'ten dolayı bu konuda Alman hükümetinin sorumluluğu bulunduğunu ve bu sorumluluğun bilincinde olması gerektiğini kaydeden Akın, Almanya'nın Türkiye'nin üyeliğine karşı çıkmasının dünyanın sonu olmayacağını, ancak bunun açıkça söylenmesi gerektiğini belirtti. 
     Akın, Türkiye'nin üyeliğine karşı çıkanların, sadece Almanya'da yaşayan işçileri değil burada yaşayan aydın insanları da dışladıklarının bilincinde olmaları gerektiğine dikkati çekerek, ''Ben kendimi ne kadar Alman bir yönetmen olarak görüyorsam, bir o kadar da dışlandığımı hissediyorum'' dedi. 
     
</TEXT>
</DOC>
