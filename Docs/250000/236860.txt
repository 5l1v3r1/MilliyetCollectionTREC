<DOC>
<DOCNO> 236860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sondun43.html </URL>
<DATE> 2004/05/03/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Talat'ın ABD gündemi Tecritin kaldırılması 
</HEADLINE>
<TEXT>

     ABD Dışişleri Bakanı Colin Powell'ın davetlisi olarak New York'a gelecek KKTC Başbakanı Bakanı Mehmet Ali Talat, temaslarında Kıbrıs Türkleri'ne yönelik siyasi ve ekonomik tecridin kaldırılması üzerinde duracak. 
     Başbakan Talat yarın TSİ 21.30'da BM binasında ABD Dışişleri Bakanı Colin Powell ile biraraya gelecek. Talat'ın bundan önce de BM Genel Sekreteri Kofi Annan'la görüşeceği, ancak saatinin henüz belirlenmediği belirtildi. 
     BM kaynakları, Talat'ın Powell ile görüşmesinde, ABD'nin Kıbrıs Türkleri'ne yönelik haksız sosyal ve ekonomik izolasyonun kaldırılmasına yönelik adımların atılmasına öncülük etmesi talebinde bulunacağını kaydettiler. 
     Talat'ın, aynı şekilde BM Genel Sekreteri Annan'dan da dünyanın moral lideri olarak öne çıkması ve referandumlarda BM planına onay veren Türk tarafının durumunu iyileştirici unsurların Güvenlik Konseyi'ne sunacağı raporda bulunması gerektiğini vurgulayacağını belirttiler. 
     KKTC Başbakanı Talat, New York temaslarının ardından Salı gecesi Washington'a geçecek ve üst düzey kongre yetkilileri, Dünya Bankası yöneticileri ve Musevi kuruluşlarıyla görüşecek. Ayrıca, düşünce kuruluşu Stratejik ve Uluslararası Etüdler Merkezi'nin bir toplantısında konuşacak. 
     
</TEXT>
</DOC>
