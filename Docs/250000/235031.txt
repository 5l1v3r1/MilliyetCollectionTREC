<DOC>
<DOCNO> 235031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sontur33.html </URL>
<DATE> 2004/04/26/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
İzmir'de olaylı eylem 2 gözaltı 
</HEADLINE>
<TEXT>

     İzmir'de, terör örgütü PKK Kongra-Gel'in AB terör örgütü listesine alınmasını protesto amacıyla Alman Konsolosluğu'na siyah çelenk bıraktıktan sonra dağılmayarak slogan atan gruba polis müdahale etti, 2 kişi gözaltına alındı. 
     Çankaya Semti'ndeki DEHAP Konak İlçe binası önünde toplanan grup, terör örgütü ''PKK Kongra-Gel'in AB terör örgütü listesine alınmasını'' protesto eden sloganlar attı. 
     DEHAP İl Başkanı Hüseyin Dağ'ın okuduğu basın açıklamasının ardından gruptakiler, Kordon'daki Almanya'nın İzmir Konsolosluğu'na siyah çelenk bıraktı. Konsolosluğa verilmek istenen dosya ise görevlilerce kabul edilmedi. 
     Bunun üzerine konsolosluk önünden ayrılan grup üyeleri, terör örgütü elebaşı Abdullah Öcalan lehine slogan atarak yürüyüşe geçti. 
     Uyarılara rağmen, kentin en işlek ve yoğun arterlerinden Kıbrıs Şehitleri Caddesi'nde slogan atmayı sürdüren göstericilere Çevik Kuvvet takviyesindeki polis ekipleri müdahale etti. 
     Polisten kurtulmak için Fransız Kültür Merkezi'nin bahçesine saklanan 2 gösterici, gözaltına alındı. Diğerleri ise ara sokaklara kaçtı. 
     Gözaltına alınanlar hakkında yasal işlem yapılacağı bildirildi. 
     
</TEXT>
</DOC>
