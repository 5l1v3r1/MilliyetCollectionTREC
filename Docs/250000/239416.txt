<DOC>
<DOCNO> 239416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonspo13.html </URL>
<DATE> 2004/05/12/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Trabzonspor, Malatyasporlu Celaleddin ile prensipte anlaştı... 
</HEADLINE>
<TEXT>

     Trabzonspor ile prensipte anlaşan Celaleddin, bordo-mavili takımla anlaşmaktan mutluluk duyduğunu söyledi. 
     Celaleddin Koçak, bordo-mavili takımın kendisini uzun süredir istediğini, ancak transferinin gerçekleşmediğini belirterek, ''O dönemde Trabzonspor ile anlaşmak nasip olmamıştı. Kısmet bugüneymiş. Trabzonspor ile anlaşmaktan dolayı mutluyum'' dedi. 
     Teknik direktör Ziya Doğan ile daha önce Malatyaspor'da çalıştığını dile getiren Celaleddin, ''Tolga ile de takım arkadaşıydık. Ancak Mehmet Yılmaz, Volkan, Gökdeniz gibi oyuncuları tanıyorum. Trabzonspor'da yabancılık çekmeyeceğim'' diye konuştu. 
     Bir Anadolu takımı olan Trabzonspor'un bu sezon şampiyon olmasını çok istediğini, ancak bunun gerçekleşmediğini kaydeden Celaleddin, şöyle konuştu 
     ''Trabzonspor, hedefleri olan bir takım. Gelecek yıl da şampiyonluğu hedefliyor. İnşallah bunu elde ederiz. Daha önce Avrupa kupalarında sadece Malatyaspor'da görev yaptım. Şimdi Şampiyonlar Ligi'nde mücadele edeceğiz. Takımım için elimden geleni yapacağım.'' Malatyaspor'un sol kanat oyuncusu, teknik direktör Ziya Doğan ile görüşeceğini kaydederek, ''Lig bitiminde Almanya'ya ailemin yanına gideceğim. Ya Almanya'ya gitmeden ya da Almanya dönüşü imza atacağım'' diye konuştu. 
     Celaleddin'in menajeri Süleyman Arslan ise gelecek sezon sözleşmesi bitecek olan Celaleddin konusunda iki kulübün prensipte anlaştığını, ancak kendilerinin Trabzonspor Kulübü ile şu ana dek bir görüşme yapmadıklarını kaydetti. 
     
</TEXT>
</DOC>
