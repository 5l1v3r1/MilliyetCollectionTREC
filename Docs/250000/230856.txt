<DOC>
<DOCNO> 230856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sondun02.html </URL>
<DATE> 2004/04/13/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Irak'ta şiddet devam ederse Yeni Zelanda askeri mühendislerini çekebilir 
</HEADLINE>
<TEXT>

     Yeni Zelanda, Irak'ın güneyindeki çatışmaların sürmesi halinde askeri mühendislerini çekebileceğini bildirdi, Tayland ise Irak'taki askerlerine kışlada kalma emri verdi. 
     Yeni Zelanda Başbakanı Helen Clark, ulusal radyo kanalına yaptığı açıklamada, mühendislerin çatışmalar nedeniyle inşaat işlerine devam edemedikleri ve kışlalarından çıkmadıklarını belirterek, ''eğer bu durum haftalar boyu devam ederse kalmaları gerekip gerekmediğini sorgularsınız, ama şimdi bunları konuşmak için daha erken'' dedi. 
     Clark, Yeni Zelanda vatandaşlarını da Irak'a gitmemeleri konusunda uyardı. 
     
     TAYLAND 
     Tayland Başbakanı Thaksin Shinwatra ise sadece tıbbi tedavi, inşaat ve onarım işlerinde çalışan Irak'taki Tayland askerlerine kışladan çıkmama emri verdi. 
     Başbakan Thaksin, gazetecilere yaptığı açıklamada, son günlerde Irak'taki kaçırma olaylarından kaygı duyduğunu belirterek, ''Tayland birliklerine kışlalarında kalma emri verdim'' dedi. 
     Irak'a daha fazla asker göndermelerinin zaten söz konusu olmadığını söyleyen Thaksin, hükümetinin şimdi 443 kişilik Tayland birliğini, planlandığı gibi Eylül'e kadar Irak'ta tutup tutmama konusunda vereceği karar üzerinde çalıştığını belirtti. 
     Thaksin daha önce, işlerini yapma imkanının kalmaması durumunda birliklerini çekeceklerini söylemişti. Bağdat'ın 100 km güneyinde Kerbela yakınlarındaki Lima Kışlaşı'nda bulunan Tayland askerleri, çevre yerleşim birimlerine seyyar tıbbi tarama ve tedavi birimleri göndermenin yanı sıra yol ve binaların onarımına yardım ediyor. 
     İnsani yardım misyonuyla bölgede bulunan Tayland askerleri, operasyon yapmıyor. 
     Tayland askerlerinin kaldığı kışlaya Aralık ayında patlayıcı yüklü bir araçla düzenlenen saldırıda iki asker ölmüştü. 
     
     RUS İŞÇİLER 
     Rusya da dün 8 vatandaşının Irak'ta kaçırılmasından sonra, Irak'ta çalışan tüm vatandaşlarını çekme seçeneğini değerlendiriyor. 
     Interfax'ın haberine göre, kimliğinin açıklanmasını istemeyen bir Dışişleri Bakanlığı yetkilisi, Irak'taki 500'den fazla Rus çalışanın Enerji Bakanlığı uçaklarıyla Irak'tan çıkarılmasını düşündüklerini söyledi. 
     Rusya'nın 1st Channel televizyonunun muhabiri, dün akşam Rusların kaldığı evi basan 20 silahlı kişinin, muhafızları silahsızlandırıp evi aradıktan sonra, 9 Rus'u rehin alarak gittiğini, ancak yaklaşık 1 saat sonra kaçırılan Ruslardan birinin taksiyle çalıştıkları şirketin merkezine döndüğünü bildirdi. 
     Muhabir, kaçırma sırasında çatışma çıktığından bahsetmedi. 
     Rusların kaçırıldığı haberini ilk veren El Cezire televizyonu, kimliği açıklanmayan Rus kaynaklara dayanarak, Rusların çatışmadan sonra kaçırıldığını ve Rus firması yetkililerinin çatışmada muhafızların öldürülmüş olabileceğini söylediklerini belirtmişti. 
     
</TEXT>
</DOC>
