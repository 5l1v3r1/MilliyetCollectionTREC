<DOC>
<DOCNO> 221328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sontur15.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk Barajı'nda su rekor seviyede 1 haftada anormal artış oldu 
</HEADLINE>
<TEXT>

     Devlet Su İşleri DSİ Genel Müdür Vekili Salih Paşaoğlu, Atatürk Barajında rekor su düzeyine ulaşıldığını belirtirken, Keban'dan başlayarak güzergahtaki barajlardan sanayide 2 bin metreküp su bırakmayı kararlaştırdıklarını söyledi. 
     Buna karşılık Fırat'ın potansiyelinin saniyede 4-5 bin metreküp olduğuna işaret eden Paşaoğlu, ''endişe edecek bir durum söz konusu değil'' dedi. 
     Barajlardaki su seviyesinin yükselmesine dönük soruları yanıtlayan Salih Paşaoğlu, Atatürk Barajı'nın ilk defa 7 metre seviyesine geldiğini bildirdi. 
     Seviyeyi, yılın son aylarına kadar bu seviyede tutmaları gerektiğini, daha sonra tekrar bu kotu yükseltebileceklerine işaret eden Paşaoğlu, Fırat havzasında bir haftada 1,3 milyar metreküpü bulan çok anormal düzeyde su akışı olduğunu bildirdi. 
     Paşaoğlu, ''bu da gösteriyor ki çok dikkatli olmak lazım. Taşkın riskine karşın, kontrollü su bırakmamız gerekiyor'' dedi. 
     Paşaoğlu, Keban barajının 7 milyar metreküp taşkın kapasitesinin bulunduğunu, ancak havzada 70 cm'yi bulan kar kalınlığı bulunduğunu ve bunun erimesi halinde 14 milyar metreküp suya dönüşeceğini anlattı. 
     
     SANİYEDE 2 BİN METREKÜP SU BIRAKMA KARARI 

     Bu karın ne kadar hızlı eriyeceğini bilemediklerini belirten Paşaoğlu, birkaç ayda erimesi halinde tehlike oluşturabileceğini, bu riske girmemek için Keban'dan başlayarak güzergahtaki barajlardan 'saniyede' 2 bin metreküp su bırakmayı kararlaştırdıklarını söyledi. 
     Bu şekilde, bir ayda 5 milyar metreküp suyun savaklanacağını, bir sonraki ay da 5 milyar gönderilerek geriye kalan 7 milyar metreküp potansiyelin Keban'da tutulabileceğini anlatan Paşaoğlu, Fırat'ın potansiyelinin saniyede 4-5 bin metreküp olduğunu, endişe edecek bir durumun söz konusu olmadığını bildirdi. 
     
     ADACIKLARDAKİ YAPILAR İÇİN TEDBİR ALINIYOR 

     Öte yandan Fırat nehri yatağının sınıra yakın kesiminde adacıklar oluştuğunu ve bu adacıklara ev, lokanta yapıldığını ifade eden Paşaoğlu, bunların bin 500 metreküp'ün üzerinde su geldiğinde etkilendiğini, bunların valiliklerce uyarılıp tedbirler alındığını, ayrıca Suriye'nin de, ihtiyacı varsa suyu tutması, yoksa akışını düzenlemesi yönünde tedbir alması için önceden açıklama yapıldığını bildirdi. 
     Taşkın potansiyeli olan Mart ayında da fazla su gelmeye başladığı için, doğru bir tedbir olarak barajlardan su bırakılmaya başlanacağını belirten Paşaoğlu, şöyle devam etti 
     ''Bunun sebebi Atatürk Barajı'nda suyun kritik bir seviyeye gelmiş olması. Su tutma kurallarına göre yavaş yavaş yükselmesi gerekiyor. Yani kot her 1 metre yükseldiğinde, 6 ay bu kot artırılmadan beklenmesi gerekiyor. Aksi halde barajı tehlikeye sokarız. İlk defa dolan dolgu barajlarının hepsinde ilk su doldurma işinin yavaş yavaş yapılması gerekiyor. Onun için Atatürk Barajı'nı yükseltmememiz lazım, hatta biraz daha alçaltmamız lazım ki taşkınlara karşı hacim yaratalım.'' Barajlardaki doluluk oranının geçen yıla göre yüzde 20 daha yüksek olduğunu bildiren Paşaoğlu, Atatürk ve Keban barajlarının maksimum düzeyde çalıştırılması ve buna karşılık termik santralların çalışma kapasitelerinin düşürülerek yüz milyonlarca dolarlık yarar sağlanacağını sözlerine ekledi. 
     
</TEXT>
</DOC>
