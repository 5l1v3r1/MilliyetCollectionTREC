<DOC>
<DOCNO> 243488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sondun13.html </URL>
<DATE> 2004/05/28/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kaçırılan 3 NBC muhabiri ve Iraklı gazeteciler serbest 
</HEADLINE>
<TEXT>

     Irak'ın Felluce kentinde 3 gün önce kaçırılan 3 NBC muhabiri ile Iraklı bir gazetecinin serbest bırakıldıkları bildirildi. 
     NBC'den yapılan açıklamada, Iraklı liderlerin arabuluculuğu sonucunda, gazetecileri kaçıran Iraklı grubun ikna edilebildiği kaydedildi. 
     Açıklamada, kaçırılanların gazeteciler Ned Colt, Maurice Roper, Robert Colvill ve Iraklı Eşref El Taie olduğu belirtildi. 
     Gazetecilerin sağlık durumlarının iyi göründüğü ifade edildi. 
     NBC, gazetecilerin kaçırıldığı haberinin, güvenlikleri göz önüne alınarak verilmediğini bildirdi. 
     
     EBU GARİB'TEN 13 OTOBÜS DOLUSU TUTUKLU ÇIKTI 
     Öte yandan, Irak'ta Amerikan askerlerinin yaptığı işkenceyle kötü nam salan Ebu Garib cezaevinden bir grup Iraklı tutuklu daha serbest bırakıldı. 
     Tutukluların, başkent Bağdat'ın dış kesimlerindeki cezaevinden en az 13 otobüsle ayrıldığı belirtildi. Tutukluların yakını yüzlerce Iraklının, cezaevinin dışından otobüslerin ayrılışını izlediği kaydedildi. 
     Amerikalı askeri yetkililer, tutukluların nereye gittiğini açıklamadı. 
     Ebu Garib'ten bir hafta önce de 400'den fazla tutuklu serbest bırakılmıştı. 
     
</TEXT>
</DOC>
