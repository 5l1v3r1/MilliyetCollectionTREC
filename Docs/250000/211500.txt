<DOC>
<DOCNO> 211500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sonspo13.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Barcelona'dan Rüştü'ye izin Kendine takım arayabilirsin 
</HEADLINE>
<TEXT>

     İspanyol As gazetesi, FC Barcelona teknik heyetinin, kaleci Rüştü Reçber'e ''takım arayabilmesi için izin verdiğini'' iddia etti. 
     ''Rüştü'nün Barcelona'da devamlılığı hemen hemen imkansız'' ifadesini kullanan gazete, Rüştü ile görüşen Teknik Direktör Frank Rijkaard ve teknik heyetin, şimdi veya haziran sonunda takımdan ayrılması için Türk kalecinin diğer kulüplerle görüşme yapmasına izin verdiğini öne sürdü. 
     Rüştü'nün Barcelona'da kalmak istediğini açıklamasına rağmen Barça'nın 1. kalecisinin Victor Valdes olduğunu, ikinci kaleci olarak da Albert Joquera'nın yerleştirmeye çalışıldığını kaydeden As gazetesi, ''Rüştü için artık yer yok'' diye yazdı. 
     İspanya'da ara transferin 2 Şubat'ta sona ereceği hatırlatılan haberde, Rüştü'nün bu kısa sürede takım bulmasının zor olduğu kaydedildi. 
     Yapılan yorumlarda, Rüştü'nün takım aramak için teknik heyetten yeşil ışığı aldığı ve Fenerbahçe'nin hemen kapılarını eski futbolcusuna açtığı belirtilirken buna rağmen Türk kalecinin Avrupa'da başka bir takıma gidebileceği savunuldu. 
     
</TEXT>
</DOC>
