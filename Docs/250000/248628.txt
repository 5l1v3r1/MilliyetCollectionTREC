<DOC>
<DOCNO> 248628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/yasam/yas01.html </URL>
<DATE> 2004/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Koca bir binayı 'çalacaklardı ' 
</HEADLINE>
<TEXT>


Sanat galerisi sahibi Uğur Bekdemir, Beyoğlu'ndaki 5 katlı binasını, kendisinden habersiz lokanta yapılmaktan son anda kurtardı... 

GÜRKAN AKGÜNEŞ İstanbul 

Beyoğlu'ndaki Asmalı Mescit Sanat Galerisi'nin sahibi eski hakem Uğur Bekdemir, 1991'de Balo Sokak'ta 5 katlı tarihi bir bina aldı. 
Bu binaya bir süredir gitmeyen Bekdemir, çevredeki bir sanatçı arkadaşından aldığı telefonla, binasında hummalı bir inşaat çalışması yapıldığını öğrendi. Hemen Beyoğlu'na koşan Bekdemir, kilidi değiştirilmiş binasında işçilerin çalıştığını gördü. Kapıyı vurup içeri seslenen Bekdemir, yanıt alamayınca polise başvurdu. Polisin yönlendirmesi üzerine tapu senedini alıp Beyoğlu Kaymakamlığı'na şik yet dilekçesi veren Bekdemir, karakola dönerek bu kez polis eşliğinde binasına gitti. İçerideki işçi, polisi görünce kapıyı açtı. 

'Yanlışlık olmuş galiba ' 
İnşaat işçisi Zihni Önder, polisin sorularını, kime ait olduğunu bilmediği binanın 'restoran' yapılması için çalışma yaptıklarını söyleyerek yanıtladı. 
Polisin isteğiyle Önder, işverenine telefon etti. Telefonu alan polis, tamiratı yaptıran kişiye, tespit yaptıklarını, tapu sahibi Bekdemir'in de şik yetçi olduğunu belirtti. Bunun üzerine telefondaki kişi, "Yanlışlık olmuş galiba. Yanlış numarada tadilat yapmışız" diyerek telefonu kapattı. 
Şimdi binasının boşaltılmasını bekleyen Bekdemir, "Bu resmen işgal. Ben sanat galerisi yaptıracaktım ama neredeyse binam restoran oluyordu" dedi. 
Polis, benzer durumların Beyoğlu çevresinde sık sık yaşandığını bildirdi. 




</TEXT>
</DOC>
