<DOC>
<DOCNO> 234136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/soneko05.html </URL>
<DATE> 2004/04/23/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Uni Credito Kıbrıs, Türkiye - AB ilişkilerinde engelleyici olmamalı 
</HEADLINE>
<TEXT>

     İtalyan finans grubu Uni Credito Italiano Grubu tarafından çıkarılan New Europe yayın organının değerlendirmesinde, ''Türkiye, adada bir çözüme ulaşılması konusunda çok büyük gayret sarfetti. Kıbrıs konusu ve çıkacak sonuç, Türkiye-AB ilişkilerinde engelleyici olmamalı'' denildi. 
     New Europe'un değerlendirmesinde, KKTC'de ve Güney Kıbrıs Rum Yönetimi'nde GKRY yarın yapılacak referandumlar ve bunların Türkiye'ye etkisi konusu analiz edildi. 
     Değerlendirmede, AB'nin önde gelen ülkelerinin, Türkiye'nin, adada çözüme ulaşılması konusundaki gayretlerini gördüğü belirtilirken, çıkacak sonuca bakılmadan bu gayretlerin bir neticesinin olması gerektiği vurgulandı. 
     
     ''CESARET VE İYİNİYET, AÇIKÇA ÖDÜLLENDİRİLMELİ...'' 
     Türkiye'de Hükümet'in, cesur bir atak yaparak adada çözüm için çalıştığının vurgulandığı değerlendirmede, AB'nin, Türkiye'nin bu cesaretini ve iyi niyetini açıkça ödüllendirmemesi halinde, bu durumun, Türkiye'de iç siyasi geri tepmeye neden olabileceği kaydedildi. 
     Değerlendirmede, ''AB'nin önde gelen ülkeleri, Türkiye'nin, AB üyeliğini destekleyeceğe benziyor. Aralık ayındaki AB zirvesi'nde, Türkiye'nin müzakere tarihi alabileceğine inanıyoruz'' ifadesine yer verildi. 
     
     TÜRKİYE İLE YUNANİSTAN ARASINDAKİ İLİŞKİLER... 
     Türkiye ile Yunanistan arasındaki ilişkilerin de güçlendiğinin belirtildiği değerlendirmede, Kıbrıs sorununun çözülmeden kalması halinde bile, Türkiye ile Yunanistan arasındaki ilişkilerin, tam olarak istenilen statüsünden sadece birkaç adım geride olacağı da vurgulandı. 
     
</TEXT>
</DOC>
