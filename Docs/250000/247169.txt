<DOC>
<DOCNO> 247169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonsiy23.html </URL>
<DATE> 2004/06/11/ </DATE>
<TIME> 19.17 </TIME>
<AUTHOR>  </AUTHOR>
<HEADLINE>
Köprülü "Artık Türkiye'de, basın özgürlüğü önünde hiçbir engel kalmadı" 
</HEADLINE>
<TEXT>

     Arı Hareketi Genel Koordinatörü Kemal Köprülü, yeni Basın Yasası'yla artık Türkiye'de, basın özgürlüğü önünde hiçbir engel kalmadığını söyledi. 
     Köprülü, yaptığı yazılı açıklamada, Türkiye'nin AB yolunda hızlı reformlar yapmaya devam ettiğini, yeni Basın Yasası'nın da bunun bir örneği olduğunu belirtti. 
     Türkiye'nin uzun yıllardır basın özgürlüğü alanında ciddi sorunlar yaşadığını anlatan Köprülü, 2003 basın özgürlüğü raporlarına göre, Türkiye'de 14 gazetecinin gözaltına alındığını, 18'inin saldırıya uğradığını, 8'inin de yılın bir bölümünü veya tamamını cezaevinde geçirdiğini, bunlardan 4'ünün yıl içinde tahliye olduğunu ifade etti. 
     Aynı yıl içinde RTÜK'ün medya kuruluşlarına yönelik kapama cezalarının devam ettiğini, bu cezaların çoğunun da yargı tarafından bozulduğunu vurgulayan Köprülü, şunları kaydetti 
     ''Yine bu raporlara göre, özellikle Terörle Mücadele Kanunu'nda yapılan iyileştirmelerin basın özgürlüğü alanında olumlu gelişmeler sağladığı AB adaylık sürecine bağlı olarak gerçekleştirilen reformların ise uygulama aşamasında olduğu vurgulanmıştır. 
     TBMM tarafından kabul edilen bu son tasarı ile artık Türkiye'de, basın özgürlüğü önünde hiçbir engel kalmamakta ve Türk basını da, başta AB olmak üzere demokratik sistemlerdeki normlara kavuşmaktadır. 
     Arı Hareketi olarak AB'ye tam adaylık yolunda yapılan reformları desteklemekteyiz.'' 
     
</TEXT>
</DOC>
