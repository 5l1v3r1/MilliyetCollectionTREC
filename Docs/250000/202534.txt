<DOC>
<DOCNO> 202534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sonspo28.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığ'da G.Saray maçı öncesi kadro sıkıntısı 
</HEADLINE>
<TEXT>

     Elazığspor Teknik Direktörü Güvenç Kurtar, Galatasaray maçının hazırlıklarını sürdürdüklerini belirterek, bu maç için kadrolarının çok sıkıntılı olduğunu ve sakat oyuncularının bulunduğunu söyledi. 
     Elazığspor, bu hafta sahasında oynayacağı zorlu Galatasaray maçına kendi tesislerinde teknik direktör Güvenç Kurtar gözetiminde yaptığı antrenmanlarla hazırlanıyor. Teknik adam Kurtar, futbolcularına bugünkü antrenmanda önce düz koşu, kültür fizik hareketleri, daha sonra da dar alanda kısa pas çalışması yaptırdı. 
     Güvenç Kurtar, takım olarak oynadıkları oyunun hakkını alamadıklarını belirterek, Elazığspor'un şu sıralar hak ettiği yerde olmadığının altını çizdi. Hakemlerden yana sıkıntılı olduklarını dile getiren Kurtar, verilen yanlış kararlardan takımın olumsuz yönde etkilendiğini bildirdi. Kurtar, şöyle dedi 
     ''Oynadığımız oyunun hakkını alamıyoruz, bu da bizi olumsuz yönde ekiliyor. Nerede eksik ve yetersiz kalıyorsak bunun önüne geçeceğiz. Önümüzde öncelikli olarak Çaykur Rizespor ile oynayacağımız kupa maçı var. Kadromuz çok sıkıntılı, sakat futbolcular var. Abdullah ve Ercan'ın sakatlıkları devam ediyor. Kupa önemli ama bizim için lig daha önemli. Futbolcularımızın ellerinden gelen gayreti göstereceğine inanıyorum. İnşallah iyi bir sonuç alırız.'' Galatasaray camiasında da bir çöküntü olduğuna dikkat çeken Kurtar, bu durumu kendi lehlerine çevirmeyi düşündüklerini söyledi. Galatasaray'ın çok kaliteli takım olduğunu ifade eden Kurtar, Elazığspor'un, Galatasaray'ı yenebilecek güçte olduğunu sözlerine ekledi. 
     
</TEXT>
</DOC>
