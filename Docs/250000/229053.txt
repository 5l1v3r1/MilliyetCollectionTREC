<DOC>
<DOCNO> 229053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sontur15.html </URL>
<DATE> 2004/04/06/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
İzmir'de NATO'yu protesto eylemi 
</HEADLINE>
<TEXT>

     İzmir'de, NATO'yu protesto amacıyla Ege Üniversitesi EÜ tarafından düzenlenen ''Uluslararası Güvenlik Konferansı, NATO'nun Transformasyonu ve Türkiye'nin Konumu'' konulu konferansın yapıldığı Atatürk Kültür Merkezi'ne AKM yürümek isteyen gruba, polis müdahale etti. 5 öğrenci gözaltına alındı. 
     Konak Meydanı'nda Bahri Baba Parkı'nda toplanan grup, NATO ve ABD aleyhine pankart açıp, sloganlar atarak AKM'ye yürüyüşe geçti. 
     Grubun önünü, AKM önünde önceden önlem alan Çevik Kuvvet Müdürlüğü ekipleri, oluşturdukları barikatla kesti. Bunun üzerine ''toplantının yapıldığı bina önünde basın açıklaması yapacaklarını'' belirten öğrenciler, barikatı geçmeye çalışınca, güvenlik güçleri, öğrencilere müdahale etti. Olaylar sırasında 5 kişi gözaltına alındı. 
     Park civarına dağılan diğer öğrenciler, parke taşlarını sökerek polise attı. Bu sırada yaralanan bir gösterici, ambulansla hastaneye kaldırıldı. 
     Olayların yatışmasının ardından yeniden Bahri Baba Parkı'nda toplanan grup adına yapılan basın açıklamasında NATO ve ABD eleştirilerek, polisin gruba müdahalesi kınandı. Gruptakiler, oturma eylemi başlatarak, gözaltındaki arkadaşları serbest bırakılıncaya kadar eylemi sürdüreceklerini söylediler. 
     
</TEXT>
</DOC>
