<DOC>
<DOCNO> 241163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sondun24.html </URL>
<DATE> 2004/05/19/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Tony Blair'e Avam Kamarası'nda toz boyalı saldırı 
</HEADLINE>
<TEXT>

     İngiltere'de Avam Kamarası oturumu, atılan toz boya nedeniyle ertelendi. 
     Başbakan Tony Blair'i hedef alan saldırıda, halk locasından ayaktaki bir kişi bir şeyler söyleyerek mor tozu Blair'e fırlattı. Tozun çarpmasıyla birlikte Blair'in gözle görülür biçimde ürktüğü dikkati çekti. 
     Saldırgan, güvenlik güçlerince ele geçirildi ve Başkan Michael Martin, Blair'in soruları yanıtladığı haftalık oturumu hemen kapattı. 
     
     SALDIRIYI ÜSTLENDİLER 

     İngiltere Avam Kamarası'nda Başbakan Tony Blair'e düzenlenen toz boyalı saldırıyı ''Babalar İçin Adalet'' adlı grup üstlendi. 
     Avam Kamarası'nın oturumunun ertelenmesine neden olan grup, yasalarda babaların haklarının korunması ve çocukların velayetiyle ilgili konularda eylemlerde bulunuyor. Grup, çocuklarını görmesine izin verilmeyen babaların haklarını korumak için de çalışmalar yapıyor. 
     Bu arada Blair'in basın bürosundan yapılan açıklamada, saldırıda zarar görmeyen Başbakan'ın Kamara'dan yürüyerek çıktığı ve durumunun iyi olduğu bildirildi. 
     Blair'e mor tozu atan kişinin Lordlar Kamarası üyelerinin konukları için ayrılan locaya sızdığı ve buradan Blair'e saldırıda bulunduğunu bildiren yetkililer, Avam Kamarası localarında, olası saldırıları önlemek için daha önce güvenlik önlemleri alındığını hatırlattı. 
     Öte yandan locada elinde mektup boyutlarında bir kağıdı havaya kaldıran başka bir kişinin daha gözaltına alındığı bildirildi. 
     Blair'in, saldırının ardından Downing Caddesi'ndeki bürosuna dönmediği bildiriliyor. 
     
     OTURUM YENİDEN BAŞLADI 

     Başbakan Tony Blair'e atılan toz boya nedeniyle ertelenen Avam Kamarası toplantısı yeniden başladı. 
     Avam Kamarası üyelerinin oturumu terk etmesine neden olan saldırıdan sonra meclisteki güvenlik önlemleri bir kez daha gündeme geldiği belirtiliyor. 
     Öte yandan Avam Kamarası yetkilileri, Blair'e atılan tozun zararsız ve renklendirilmiş peygamberçiçeği tozu olduğunu bildirdi. 
     Saldırıyı, yasalarda babaların haklarının korunması, çocukların velayeti ve çocuklarını görmesine izin verilmeyen babaların hakları için mücadele eden ''Babalar İçin Adalet'' adlı grup üstlenmişti. 
     
</TEXT>
</DOC>
