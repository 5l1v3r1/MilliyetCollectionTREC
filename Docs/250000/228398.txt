<DOC>
<DOCNO> 228398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/sondun03.html </URL>
<DATE> 2004/04/04/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Kıbrıs'ta anketler ne diyor 
</HEADLINE>
<TEXT>

     KKTC'de yapılan bir ankette, 24 Nisan'da referanduma sunulacak nihai Annan planına yüzde 51.1'lik kesimin ''evet'', yüzde 48.7'lik oranın da ''hayır'' diyeceği sonucu çıktı. 
     Kıbrıs Genç TV'de bu akşam canlı yayımlanan ve Başbakan Mehmet Ali Talat'ın da konuk olarak katıldığı ''Televizyon Gazetesi'' programında, izleyicilere, referandumda nasıl oy kullanacakları soruldu. 
     İnternet ve telefon aracılığıyla yapılan ankete 917 kişi katıldı. Katılımcıların yüzde 51.1'i, referandumda ''evet'', yüzde 48.7'si de ''hayır'' diyeceğini ortaya koydu. 
     
     BAŞBAKAN TALAT 

     Bu arada Başbakan Mehmet Ali Talat, programda yaptığı açıklamada, Cumhurbaşkanı Rauf Denktaş'ın, meclisten geçen referandum yasasıyla ilgili başsavcılıktan görüş istemesini eleştirerek, referandum yasasının anayasaya aykırı olmadığını, mahkemenin vereceği kararın belli olduğunu söyledi. 
     ''Bu anayasal bir mesele değil'' diyen Talat, şunları söyledi 
     ''Bu bir referandum. Cumhurbaşkanının, 'halka evet mi hayır mı diye sorabilir miyim ' diye sorması zaten abes. Hiç böyle bir şey mi olur. Hangi mahkeme 'hayır sormazsınız' diyecek. Olamaz öyle bir şey. Tabiki mahkeme 'tamamdır' diyecek...Yani siz bir yapı kuruyorsunuz ve artık hiç bir şekilde o yapıyı değiştiremiyorsunuz, var mı böyle bir şey dünyada . Dünyada böyle bir yapı yoktur kalamaz zaten orada. Dolayısıyla halkın iradesi önemlidir. Halk eğer 'ben bunu değiştirdim' derse buna kimin ne söyleme hakkı var.'' 
     
     ''CTP 'EVET' DİYECEK'' 

     Başbakan Mehmet Ali Talat, genel başkanı olduğu Cumhuriyetçi Türk Partisi'nin CTP , 24 Nisan'da yapılacak referandumda ''evet'' denmesi yönünde karar aldığını ve bu kararı, 6 Nisan'da yapılacak olağanüstü kurultaya götüreceğini açıkladı. 
     Talat, her kuruluşun referanduma yönelik karar almada bağımsız olduğunu, ancak hükümet ortağı Demokrat Parti'nin DP ''hayır'' kararı almasından büyük üzüntü duyacağını söyledi. 
     DP'nin ve DP Genel Başkanı, Dışişleri Bakanı ve Başbakan Yardımcısı Serdar Denktaş'ın Annan planının iyileştirilmesinde büyük katkıları olduğunu anlatan Talat, ''Bu katkıları yaptıktan sonra 'hayır' derse üzülürüm'' dedi. 
     Referandumda, DP'nin tutumunun belirleyici olacağının ve DP'nin kilit bir noktada bulunduğuna işret eden Talat, DP'nin referanduma ''evet'' kararı alması halinde referandum sürecinde hiç bir gerginliğinin olmayacağını kaydetti. Talat, ''Eğer DP 'evet' kampanyası açarsa bu toplumda hiç bir gerginlik olmayacak demektir'' diye konuştu. 
     Cumhurbaşkanı Denktaş ile DP'nin tavırlarının teorik olarak farklı olabileceğini, pratik olarak olmasının da Cumhurbaşkanı Denktaş'ın tutumuna bağlı olduğunu ifade eden Talat, ''Cumhurbaşkanı eğer bunu, 'ölüm, felaket...' olarak nitelerse DP çok zorda kalır'' ifadesini kullandı. 
     
     ''CUMHURBAŞKANINDAN PLANA 'EVET' DEMESİNİ RİCA ETTİM'' 

     Cumhurbaşkanı Denktaş'ın, referandum sürecini gergin bir kampanyaya dönüştürmesini hiç istemediğini ve bunu Cumhurbaşkanına da söylediğini kaydeden Başbakan Talat, Denktaş'tan ''evet'' oyu vermesini rica ettiğini söyledi. 
     Denktaş'a, ''Hayır bunu yapmayacak olursanız lütfen gerginlik yaratmayacak bir üslup kullanın, karşı olduğunuzu söyleyin, anlatın, ama lütfen gerginliğe yol açacak bir üslup kullanmayınız. Çünkü gerginlik yaratırsanız, kaçınılmaz olarak biz de bu yola gireceğiz'' dediğini aktaran Talat, ''Bu ayrıca siyasi kriz de doğuracak. Cumhurbaşkanı'nın şu ana kadarki tutumu 'hayır' yönünde görünmektedir. Ama dikkat ediyorsanız çok aşırı nitelemelerden kaçınmaktadır'' dedi. 
     Denktaş'ın tutumunun DP'yi etkileyeceğini kaydeden Talat, anamuhalefet Ulusal Birlik Partisi'nden UBP sürpriz beklemediğini ve ''hayır'' demesini beklediğini söyledi. Talat, ''Ben tabi demesini tavsiye etmiyorum. Eğer UBP'de bu plana 'evet' derse sanırım ki tarihin en büyük sonucunu almış oluruz'' diye konuştu. 
     
     ''RUM TARAFINDA İKİ KİLİT VAR'' 

     Talat, Kıbrıs Rum kesiminde de komünist AKEL partisi ile anamuhalefet Demokratik Seferberlik Partisi'nin DİSİ kilit durumunda olduğunu belirterek, ''Bu iki kilit açılırsa, 'evet' derse, sonuç mutlaka olur'' ifadesini kullandı. 
     Rumların takıntılarından kurtulması gerektiğini belirten Talat, Kıbrıs Türkünün ayrılıkçı olmadığını ve zamanı kollayarak Kıbrıs'ı bölmek istemediğini söyledi. Talat, ''Eskiden böyle bir iddiada bulunulabilirdi, ama bugün böyle bir şey yok. Kıbrıs Türk halkı kullandığı oylarla tutumunun ne olduğunu, ne olacağını ispat etti. Ayrılıkçı olmayanları çoğunluğa getirdi'' dedi. 
     
</TEXT>
</DOC>
