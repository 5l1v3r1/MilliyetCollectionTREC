<DOC>
<DOCNO> 200404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sonspo12.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili ve Cerrah'tan engelli sporculara pasaport 
</HEADLINE>
<TEXT>

     Basketbolda Tekerlekli Sandalye Avrupa Şampiyon Kulüpler Kupası Eleme Grubu'nda İngiltere grubunda yer alan Beşiktaş Tekerlekli Sandalye takımı oyuncuları ve teknik heyeti, seyahat öncesi pasaportlarını ve vizelerini İstanbul Emniyet Müdürü Celalettin Cerrah, Beşiktaş Kaymakamı Nihat Nalbant ve Beşiktaş Kulübü Başkanı Serdar Bilgili'den aldı. 
     Cerrah, Nalbant ve Bilgili, oyunculara ve teknik heyete İngiltere vizesinin de yer aldığı pasaportları, siyah-beyazlı takımın İzmir Büyükşehir Belediyesi ile yaptığı maç öncesi verdi. 
     Törende konuşan Beşiktaş Kulübü Başkanı Serdar Bilgili, özellikle Celalettin Cerrah'a Türk sporuna hizmetlerinden dolayı teşekkür ederek, ''Sporcularımızın İngiltere'de başarılı olacaklarına inanıyorum. Futbol takımımız da bu akşam Almanya'ya gidecek. UEFA'nın haksız ve skandal kararı sonrası Chelsea ile Almanya'da karşılaşacağız. Rakibimizi yenerek İstanbul'a gururla geleceğiz'' diye konuştu. 
     İstanbul Emniyet Müdürü Celalettin Cerrah ise Engelliler Haftası'nı kutladıklarını vurgulayarak, ''Her zaman engelli insanlarımızın yanındayız. Maalesef bu insanlarımızın başarısını biz yaşayamıyoruz. Beşiktaş Tekerlekli Sandalye Takımı'nın da İngiltere'de başarılı olacağına inanıyorum. Sporun her türlüsünü destekliyoruz'' dedi. 
     Cerrah, Beşiktaş'ın da UEFA tarafından haksızlığa uğradığını vurgulayarak, ''Galatasaray'ın Juventus'u yendiği gibi Beşiktaş'ın da Chelsea'yı yeneceğine inanıyorum. Siyah-beyazlı takım gururla buraya gelecek. UEFA'ya en büyük yanıtı da bu şekilde vereceğiz'' şeklinde konuştu. 
     Bu arada geçen sezon ligi ikinci sırada bitiren Beşiktaş Tekerlekli Sandalye Basketbol Takımı, eleme grubunda 4 maç yapacak. Siyah-beyazlı takım, grubunda ilk 2 sırada yer alırsa İspanya'daki finallere katılma hakkını elde edecek. 
     Beşiktaş'ın zorlu rakibi İzmir Büyükşehir Belediyesi ise İzmir'de eleme grubu maçlarını yapacak. 
     Öte yandan, Beşiktaş Kulübü Bedensel Engelliler Spor Şubesi Başkanı Erdem Göksel, Celalettin Cerrah'a arkasında adının yazılı olduğu 34 numaralı Beşiktaş forması hediye etti. 
     Celalettin Cerrah ve Serdar Bilgili, Beşiktaş'ın bugünkü rakibi İzmir Büyükşehir Belediyesi takımına da başarılar diledi. 
     
     ÜSKÜDAR'DAKİ REHİN ALMA OLAYI 

     İstanbul Emniyet Müdürü Celalettin Cerrah, tören sonrası basın mensuplarının Üsküdar'da bir akaryakıt istasyonunun 3 görevlisini rehin alan polis memuru ile ilgili sorularını yanıtladı. 
     Cerrah, polis memurunun okuldan henüz yeni mezun olduğunu belirterek, ''Kendisi 12-24 saatleri arası çalışıyormuş. Polis memurunu hastaneye gönderdik. Durumu buradan gelecek rapora bağlı. Hareketlerinde tutarsızlık var. Herhalde bir rahatsızlığı bulunuyor'' diye konuştu. 
     
</TEXT>
</DOC>
