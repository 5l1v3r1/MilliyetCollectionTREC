<DOC>
<DOCNO> 236529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sontur14.html </URL>
<DATE> 2004/05/01/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Vakitsiz öten horozun sahibine para cezası .. 
</HEADLINE>
<TEXT>

     Balıkesir'in Bandırma İlçesi'nde, apartmanda beslenen horozun ''vakitsiz ötmesinden'' rahatsız olan apartman sakinleri belediyeye şikayet edince, horozun sahibine 114 milyon lira ceza kesildi. 
     Alınan bilgiye göre, 17 Eylül Mahallesi Havuzlubahçe Sokak'taki Çalım Apartmanı'nda, Kezban Kalfa'nın evinde beslediği ''Şeyhmuz'' adlı horozun ''vakitsiz ötmesinden'' rahatsız olan apartman sakinleri, Bandırma Belediyesi'ne başvurarak, horozun sahibi Kalfa'yı şikayet etti. 
     Şikayeti değerlendiren Bandırma Belediyesi Encümeni, Kalfa'ya 114 milyon 400 bin lira para cezası kesti. Kalfa'nın, horozunu bir hafta içinde evinden uzaklaştırmasını isteyen Zabıta Müdürlüğü yetkilileri de aksi takdirde durumu yargıya intikal ettireceklerini bildirdi. 
     Kezban Kalfa ise horoz beslemenin hobisi olduğunu belirterek, ''Cezaya itiraz edeceğim. Apartman sakinleri beni kasıtlı olarak şikayet ettiler'' dedi. 
     
</TEXT>
</DOC>
