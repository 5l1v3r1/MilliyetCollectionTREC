<DOC>
<DOCNO> 216929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sondun22.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC sahilleri tankerlerin bıraktığı tonlarca atık tehlikesinde 
</HEADLINE>
<TEXT>

     KKTC sahillerinin, Ortadoğu'dan gelen tankerlerin bıraktığı tonlarca atık nedeniyle ciddi tehlike altında olduğu bildirildi. 
     Su yüzeyine bırakılan atıkların yanı sıra son dönemde torbalara doldurulmuş tonlarca atığın dibe bırakılması nedeniyle KKTC sahillerinin deniz dibinde ''çöp dağları'' oluştu. Her geçen gün büyüyen bu tehlike denizdeki eko sistemi tahrip ediyor. 
     Son bilimsel araştırmalarda, bu sorunun, Kuzey Kıbrıs'ın balıkçılık ile turizm zenginliklerini tehlikeye sokacak düzeyde olduğu belirlendi. Tehlikenin boyutları Piri Reis gemisinin 2003 yılı sonunda Kuzey Kıbrıs Türk Cumhuriyeti'nin deniz alanlarında yaptığı ekolojik araştırmalarda bir kez daha ortaya çıktı. 
     Dokuz Eylül Üniversitesi Deniz Bilimleri ve Teknolojisi Enstitüsü Piri Reis Araştırma Gemisi Genel Koordinatörü Prof. Dr. Hüseyin Avni Benli konuyla ilgili olarak Türk Ajansı-Kıbrıs'a TAK yaptığı açıklamada, ''Doğu Akdeniz'in süratle kirlendiğini'' söyledi. 
     Benli, ''En son yaptığımız çalışmada Gazimağusa Limanı'nın 2-3 mil açıklarında çöp dağları oluştuğunu gözlemledik. Kontrol mekanizması olmadığı için Gazimağusa Limanı'na girip çıkan gemiler atıklarını komple olarak denize bırakıyor. Geçen gemilerin bıraktığı çöplerin akıntıyla gelmesiyle birlikte deniz dibinde yaşamı olumsuz etkileyecek bir durum oluştu'' diye konuştu. 
     ''Söz konusu çöplerden büyük bir kısmının, başta naylon torbalar ve meşrubat kutuları olmak üzere, gemilerden atılan farklı özelliklerdeki çöplerden oluştuğunu gözlemlendiklerini'' ifade eden Benli, ''Özellikle naylon torba ve meşrubat kutularının büyük bir kısmının üzerindeki yazıların Arapça ve bir kısmının da bazı Batı ülkeleri orijinli oluşu şaşırtıcı olmamaktadır'' dedi. 
     Piri Reis Araştırma Gemisi ile KKTC deniz alanlarında 1997 baharı, 1998 yazı ve 2003 yılı sonbaharında olmak üzere üç mevsimde gerçekleştirdikleri ekolojik araştırmalar sırasında, deniz tabanında ve yüzey sularında rastlanan çöplerin niteliklerini ve kaynağını da belirlemeye çalıştıklarını belirten Prof. Dr. Benli, söz konusu çöplerin orijinlerine bakıldığında çöplerin genelde Akdeniz'in yüzey akıntı sistemi ve Doğu Akdeniz'de seyreden gemilerle KKTC deniz alanlarına taşındığının belirlendiğini kaydetti. 
     
     BALIKÇILIK VE TURİZM TEHLİKE ALTINDA 
     ''Bu kirliliğin engellenmesi amacıyla bölge ülkeleriyle süratle işbirliği yapılması gerekirken KKTC'nin hiçbir ülke tarafından tanınmamasının bunu engellediğini'' dile getiren Benli, ''Doğu Akdeniz'in süratle kirlenmesine neden olan bu durum, giderek tüm bölge denizinin balıkçılık ve turizm başta olmak üzere zenginliklerinin sürdürülebilirliğini tehlikeye düşürebilecektir'' diye konuştu. 
     ''Hem Gazimağusa Limanı'na girip çıkan gemilerin bıraktığı atıklar, hem de Suriye ve civar ülkelere ait gemilerin bıraktığı atıklar nedeniyle ciddi bir tehlike oluştuğuna'' dikkat çeken Benli, özellikle KKTC karasularına girip çıkan gemilere yönelik bir denetim mekanizmasının oluşturulabileceğini söyledi. 
     ''Denize organik atıkların da döküldüğünü, ancak dipteki kirliliği özellikle naylon ağırlıklı inorganik atıkların yarattığını ve yok olması yüzyıllar alan bu atıkların deniz tabanına yayıldıkça dipteki hayatın sona erdiğini'' belirten Benli, ''Atıklar sürekli olunca deniz dibi zemini bunlarla kaplanıyor. Zemin kaplandıkça burada yaşayan canlıların yaşam alanları daralıyor ve canlı varlık türleri azalıyor, doğal olarak eko sistem bozuluyor. Bu sorun zincirleme gidiyor'' dedi. 
     Bu durumdan sadece Kuzey Kıbrıs değil, Güney Kıbrıs sahillerinin de zarar görmekte olduğuna dikkati çeken Prof. Dr. Benli, bu konuda ciddi bir mücadele başlatabilmek için KKTC'ye uygulanan ambargoların kalkması gerektiğini kaydetti. 
     
     ÇEVRE KORUMA VE LİMANLAR DAİRESİ ENDİŞELİ 
     Bu arada, Gazimağusa Körfezi'nde oluşan kirlilik KKTC Çevre Koruma Dairesi ve Limanlar Dairesi tarafından endişeyle izleniyor. 
     KKTC Çevre Koruma Dairesi Müdürü Bülent Arkın, yaptığı açıklamada, ''Bu kirliliği yaratanların tespit edilmesi ve gerekli cezalara çarptırılması için çalışma başlatmış bulunuyoruz'' dedi. 
     Piri Reis gemisi yetkililerinden gerekli verileri de alarak konuyu inceleyeceklerini belirten Arkın, önümüzdeki hafta ilgili birimlerle bir toplantı yaparak, ''kirliliğin yaratılmasının önlenmesi, yaratılan kirliliğin nasıl kaldırılacağı ve bu tür hareketlerin önüne nasıl geçebilecekleri'' yönünde kararlar üretip uygulamaya koyacaklarını vurguladı. 
     
</TEXT>
</DOC>
