<DOC>
<DOCNO> 215629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/spor/spo15.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Sakarya şokta    A Kategorisi'nde mücadele eden Sakaryaspor, Vestel Manisa yenilgisinin ardından İstanbul Büyükşehir Belediye ile de evinde berabere kalarak, liderlikten olmanın şokunu yaşıyor. Başkan Selahattin Aydın, "Beklemediğimiz bir sonuç aldık. Ancak bu her şeyin sonu değil" derken, Teknik Direktör Şaban Yıldırım da "Telafi edeceğiz" diye konuştu. 
   
   Körfez üzgün    SİVASSPOR'A yenilerek, zirve yarışında yara alan Kocaelispor'da yüzler asıldı. Teknik Direktör Erhan Arslan, "Zirve yarışını bırakmayacağız. Her şeye rağmen şampiyonluğu hedefliyoruz. İstanbul Büyükşehir Belediye maçından galip ayrılıp, Sakarya karşısına moralli çıkacağız" ifadesini kullandı. 
   
   Göksel Akıncı kaza geçirdi    DENİZLİSPORLU futbolcu Göksel Akıncı, Aydın yakınlarında geçirdiği trafik kazası sonucu yaralandı. Çiftekahveler mevkiinde direksiyon hakimiyetini kaybeden Göksel'in yönetimindeki 34 AYC 63 plakalı otomobil şarampole yuvarlandı. Kazada genç oyuncu ve araçta bulunan takım masörü Muhammet Fatih Sepetci yaralandı. Aydın Devlet Hastanesi'ne kaldırılan iki yaralının sağlık durumunun iyi olduğu bildirildi. 
   
   Kupa sendromu    TÜRKİYE Kupası çeyrek finalinde rakiplerini eleyerek yarı finale yükselen dört takım da ligdeki maçlarında puan kaybetti. Fenerbahçe, Diyarbakırspor ile 2-2, Trabzon, Sebat ile 0 - 0, Gençlerbirliği de, Galatasaray ile 2 - 2 berabere kaldı. İstanbulspor ise, Çaykur Rizespor'a 1 - 0 teslim oldu. 
   
   Mersin'de zirve    FUTBOL Federasyonu, şubat olağan toplantısını bugün 11.00'de Mersin'de gerçekleştirecek. Üyeler, toplantı sonrası Danimarka ile oynanacak ümit milli maçını izleyecekler. Bu arada şehre gelen Başkan Haluk Ulusoy'un şiddetli grip nedeniyle otelde dinlenmeye çekildiği bildirildi. 
   
   Yanal'dan destek    GENÇLERBİRLİĞİ Teknik Direktörü Ersun Yanal, Galatasaraylı futbolcuların sert bir dille eleştirdiği maçın hakemi Ali Aydın'a sahip çıktı. Genç antrenör, Hakan'a verilmesi gerektiği savunulan penaltı pozisyonu ile ilgili, "Ali Aydın görse kesinlikle verirdi. Demek ki görmemiş. M'Bayo'nun şutunu Orhan Ak kolu ile önledi. Oyunu devam ettiren Ali Aydın'dan kuşkumuz yok" dedi. 
   
   Kurtar'dan garanti    ELAZIĞ Teknik Direktörü Güvenç Kurtar, Adanaspor galibiyetiyle umutları yeşerttiklerini söyledi. Kurtar, "Ligde kalma vizesini aldık. Bu hafta sahamızda Sebat ile adeta ölüm kalım maçı oynayacağız. Depnar'ın dizinde şişlik var, oynaması zor. Ama Yunus ve Eren yetişecek" diye konuştu. 
   
   Halil sakatlandı    ALMANYA Ligi'nde kötü günler geçiren Kaiserslautern'e bir darbe de Ümit Milli futbocumuz Halil Altıntop'tan geldi. Cuma günkü antrenmanda dizinden sakatlanarak hastaneye kaldırılan genç oyuncunun büyük ihtimalle ameliyat olacağı ve iki ay sahalardan uzak kalabileceği öğrenildi. 
   
   
</TEXT>
</DOC>
