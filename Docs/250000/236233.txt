<DOC>
<DOCNO> 236233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonsiy31.html </URL>
<DATE> 2004/04/30/ </DATE>
<TIME> 22.49 </TIME>
<AUTHOR>  </AUTHOR>
<HEADLINE>
Aytaç Durak "Keçiören, bundan sonra bir markanın adıdır" 
</HEADLINE>
<TEXT>

     Eğitim semineri için Ankara'da bulunan 270 AK Partili il ve ilçe belediye başkanı, Keçiören'i gezdi. 
     Keçiören Belediye Başkanı Turgut Altınok'un davetlisi olarak Keçiören'e gelen belediye başkanları, Belediye'nin örnek gösterilen proje ve uygulamaları hakkında bilgi aldı. 
     Kalaba semt pazarı ve Estergon Türk Kültür Merkezi'ni gezen belediye başkanları, esnafla sohbet etti, vatandaşların, uygulamalar hakkındaki görüşlerini aldı. 
     Gezide bir gazetecinin sorusunu yanıtlayan Adana Büyükşehir Belediye Başkanı Aytaç Durak, Keçiören'in, yapılan hizmetlerle Türkiye'nin önde gelen ilçeleri arasına girdiğini belirterek, ''Keçiören'in bu kadar güzel olduğunu bilmiyordum. Keçiören, bundan sonra bir markanın adıdır'' diye konuştu. 
     Geziden sonra Halil İbrahim Sofrası'ndaki yemeğe katılan belediye başkanları, burada da Keçiören Belediyesi'nin çalışmalarının anlatıldığı sinevizyon gösterisini izledi. 
     Yemekte konuşan Altınok, AK Partili belediye başkanlarını Keçiören'de konuk etmekten mutluluk duyduğunu söyledi. Keçiören'deki projelerin diğer il ve ilçelerde uygulanması için belediye başkanlarına her türlü desteği vermeye hazır olduklarını belirten Altınok, ''Birbirimizin bilgi ve tecrübelerini dikkate alarak hizmetlere devam etmeliyiz'' dedi. 
     Yemeğe, AK Parti Genel Başkan Yardımcısı Dengir Mir Mehmet Fırat da katıldı. 
     Belediye başkanlarına, daha sonra Türk Halk Müziği Sanatçısı Gülşen Kutlu ve Nalan Altınörs konser verdi. 
     
</TEXT>
</DOC>
