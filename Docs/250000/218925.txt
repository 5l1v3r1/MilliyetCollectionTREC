<DOC>
<DOCNO> 218925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sondun30.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ın geçici anayasası... 2 resmi dilden biri Kürtçe... 
</HEADLINE>
<TEXT>

     Irak'ın geçici anayasasında, ülkenin kuzeyindeki 3 vilayette Kürt özerk yönetimi tanınıyor ve Kürtçe, Arapçanın yanı sıra resmi dil olarak kabul ediliyor. 
     Irak'ın Amerikalı sivil yöneticisi Paul Bremer'in onayına Çarşamba günü sunulacak olan ve ayrıntılarının aynı gün ortaya çıkması beklenen geçici anayasada, ülkedeki 18 vilayetin, federal bölgeler oluşturmak üzere kendi aralarında birleşmeye karar vermeleri öngörülüyor. 
     Böylece, güneyde Şiilerin çoğunlukta oldukları vilayetlerin, kuzeyde Kürtlerin özerk bölgesi gibi, kendi bölgelerini oluşturmalarının yolu açılıyor. 
     Anayasada, ulusal hükümetin onayı olmaksızın bağımsız milislere izin verilmeyeceği belirtiliyor. Koalisyon yetkilileri, bunun, peşmergelerin muhtemelen birkaç yıl içinde ortadan kalkması anlamına geleceğini söylüyorlar. 
     
     SEÇİMLER VE HÜKÜMET 

     Geçici anayasa, seçimlerin 31 Ocak 2005'ten önce yapılmasını, seçimlerle ortaya çıkacak parlamentonun daimi anayasayı onaylaması ve hükümetin kurulması öngörülüyor. 
     Anayasaya göre hükümet devlet başkanı ve 2 yardımcısından oluşacak ve bunlar başbakan ile kabineyi belirleyecek. Devlet başkanı ve yardımcıları kararları oybirliğiyle alacak. 
     Geçici anayasaya yapılan bir ek, 30 Haziran'da yönetimi ele alacak geçici hükümetin oluşturulması sürecini belirleyecek. 
     Anayasa, seçilecek meclisin en az yüzde 25'inin kadınlardan oluşması hedefini ortaya koyuyor, ancak bu bir kota olarak belirlenmiyor. 
     İslam'ın resmi din olarak belirtildiği geçici anayasada, yasamanın kaynağı olarak da İslam gösteriliyor. Ancak İslam yegane kaynak olarak alınmıyor. 30 Haziran'dan sonra çıkacak yasaların İslam'ın ilkelerine aykırı olamayacağı belirtiliyor. 
     Geçici anayasada, ifade, toplantı ve din özgürlüğü gibi temel haklara da yer veriliyor. 
     
</TEXT>
</DOC>
