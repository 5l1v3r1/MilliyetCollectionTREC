<DOC>
<DOCNO> 223725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sondun58.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika polisi, Stern dergisinin Brüksel bürosunu bastı 
</HEADLINE>
<TEXT>

     Belçika polisi, Alman Stern dergisinin Brüksel bürosunu basarak, belgelere el koydu. 
     Brüksel Savcılığı, Stern Brüksel muhabirinin rüşvet vermekle itham edildiğini bildirdi. 
     Derginin Brüksel muhabiri Hans-Martin Tillack, AB kurumlarında çalışan bir memura para vererek, gizli bilgiler elde etmekle suçlanıyor. 
     Bürosu basılan, belgelerine el koyulan muhabirin, Sorgu Hakimi Daniel Fransen tarafından ifadesinin alındığı bildirildi. Gazetecinin gözaltına alınmadığı duyuruldu. 
     Alman gazeteci, geçen hafta yayımlanan bir haberinde, Avrupa Parlamentosu üyesi bazı parlamenterlerin parlamento toplantılarındaki ''yoklama belgelerini'' kendi adlarına başkalarına imzalattıklarını, katılmadıkları toplantılar için para aldıklarını yazmıştı. 
     Avrupa Parlamentosu'nda, bu konuda geçen hafta bir soruşturma açıldığı belirtiliyor. Savcılık, gazetecinin el koyulan belgelerinin zarflar içine mühürlendiğini, bu zarfların gazetecinin bulunduğu ortamda açılarak inceleneceğini anlattı. 
     Uluslararası gazeteciler dernekleri olayı protesto eden açıklamalar yapıyorlar. 
     
</TEXT>
</DOC>
