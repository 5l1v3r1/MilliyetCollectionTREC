<DOC>
<DOCNO> 229880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sondun36.html </URL>
<DATE> 2004/04/09/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Sadr Kaçırılan Japonlarla ilgimiz yok 
</HEADLINE>
<TEXT>

     Iraklı Şii lider Mukteda Sadr'ın bir yardımcısı, 3 Japon'un kaçırılmasıyla ilgilerinin bulunmadığını söyledi. 
     Sadr'ın Bağdat'ın Sadr bölgesindeki temsilcisi Amir Hüseyini, cuma namazından sonra gazetecilere yaptığı açıklamada, grubunun kaçırma eylemiyle ilgisinin bulunmadığını belirterek, ''Bu tür eylemleri kınıyor ve bu kişilerin serbest bırakılmaları için dua ediyoruz'' dedi. 
     Irak'ta değişik yerlerde kaçırılan 6 yabancı arasında Japonların yanı sıra 2 Filistinli ve bir Kanadalı bulunuyor. Bir İngilizin de kayıp olduğu bildiriliyor. 
     Japonları kaçıranlar, Japon askerleri Irak'tan çekilmezse bu kişilerin canlı canlı yakılacağı tehdidinde bulunmuşlardı. 
     
     ARAFAT, KAÇIRILAN FİLİSTİNLİLER İÇİN DEVREDE 
     Öte yandan, Filistin lideri Yaser Arafat'ın, Irak'ta direnişçiler tarafından kaçırıldığı bildirilen 2 Filistinlinin salıverilmesi için şahsen girişimlerde bulunduğu kaydedildi. 
     Arafat'ın Ramallah'taki bürosundan yapılan açıklamada, ''Devlet Başkanı Arafat, Irak'taki kardeşlerimizle, uluslararası kuruluşlarla ve dostlarla, kaçırılan 2 Filistinlinin salıverilmesine yardımcı olmaları için bugün temas kurdu'' denildi. 
     İsrail ise Irak'ta kaçırılan ve kontrolündeki Doğu Kudüs'te ikamet eden 2 Filistinliye yardım için yapabileceği fazla bir şey olmadığını bildirdi. 
     Filistinlileri kaçıranlar, 2 kişiyi İsrail adına casusluk yapmakla suçlamış, kaçırılan Filistinlilerin dün İran televizyonunda görüntüleri yayımlanırken de İsrail kimlik kartları da gösterilmişti. İsrail, Doğu Kudüs'te yaşayanlar için kimlik kartı veriyor. 
     Kaçırılan Filistinlilerin aileleri de casusluk iddialarını yalanlamıştı. 
     Irak'ta dün değişik yerlerde kaçırılan 6 yabancı arasında 2 Filistinlinin yanı sıra 3 Japon ve bir Kanadalı bulunuyor. Bir İngiliz'in de kayıp olduğu bildiriliyor. 
     Japonları kaçıranlar dün, Japonya'nın askerlerini Irak'tan 3 gün içinde çekmemesi durumunda rehineleri öldüreceği tehdidinde bulunmuştu. 
     
</TEXT>
</DOC>
