<DOC>
<DOCNO> 200512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/spor/spo15.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Klitschko'dan Lewis'e gözdağı    UKRAYNALI boksör Vitali Klitschko, New York'taki ağır sıklet maçında Kanadalı Kirk Johnson'ı ikinci raundda nakavt ederken, WBC şampiyonluğu için karşılaşmak istediği Lennox Lewis'e de mesaj gönderdi. 32 yaşındaki Klitschko, iki kez indirdiği rakibini henaz ikinci raund bitmeden yere serdikten sonra, "Merhaba Lennox, maçı izlediğini biliyorum. Seni bekliyorum" diye konuştu. Ukraynalı boksör böylece 35. maçında 32'si nakavt olmak üzere 33. zaferine ulaştı. 
   
   Triatlonda sürpriz şampiyon    YENİ Zelanda'da düzenlenen Dünya Triatlon Şampiyonası'nda bayanlar elit yarışını sürpriz isim Emma Snowsill kazandı. Geçen yıl sevgilisi ve partneri olan triatloncu Luke Harrop'un bir trafik kazasında hayatını kaybetmesi sonrası bir süre kariyerine ara veren Avustralyalı sporcu, 1.5 kilometre yüzme, 40 kilometre bisiklet ve 10 kilometre koşudan oluşan zorlu yarışı ilk sırada tamamlamayı başardı. Erkekler elit yarışını ise Avustralyalı Peter Robertson kazandı. 
   
   Antalya'da şenlik var    BİSİKLET sporunun en ünlü profesyonel takımları, Dünya çapındaki yıldızlarıyla şubat ayında ilki düzenlenecek olan International Turkish Riviera Tour için Antalya'ya gelecek. Eurosport tüm dünyaya her gün bir saat yayın yapacak. 110 ülke ve 700 televizyon organizasyonu izleyecek. Şampiyona için Antalya'da çeşitli konserler de verilecek. 
   
   Bilekleri bükülmedi    KANADA'DA düzenlenen Dünya Bilek Güreşi Şampiyonası'nda 7 altın, 2 gümüş ve 3 bronz madalya kazanan, engelli sporcuların da bulunduğu milli takım yurda döndü. Şampiyonada 12 sporcu ile yarışan milli takımda Engin Terzi en iyi yarışmacı ödülünü de kazandı. Engelli sporculardan sadece ağır sıklette Süreyya Ayçe Dünya şampiyonu oldu. 
   
   Bravo ASKİ    ASKİ Spor grekoromen güreş takımı, Avrupa Şampiyon Kulüpler Şampiyonu oldu. Ukrayna'da 5 gün süren şampiyonaya, Türkiye'den ASKİ Spor'un yanı sıra Rusya, Ukrayna, Belarus, Sırbistan - Karadağ ve İtalya'dan takımlar katıldı. Temsilcimiz finalde karşılaştığı evsahibi Ukrayna takımını dize getirerek mutlu sona ulaştı. 
   
   
</TEXT>
</DOC>
