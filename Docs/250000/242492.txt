<DOC>
<DOCNO> 242492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonyas07.html </URL>
<DATE> 2004/05/24/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Hollywood'da 40'ından sonra anne olmak moda... 
</HEADLINE>
<TEXT>

     Hollywood ünlüleri, 40 yaşından sonra anne olarak yıllara meydan okuduklarını gösteriyor. 
     Internetteki ''etonline'' sitesinin haberine göre, sinema dünyasında 40'ından sonra anne olma modasına en son Oscarlı ünlü aktris Helen Hunt uydu. 
     Bir kız çocuğu dünyaya getiren 41 yaşındaki Hunt, yapımcı ve yazar Matthew Carnahan ile mutlu bir beraberlik sürdürüyor. Makena'lei Gordon adı verilen bebek, daha önce aktör Hank Azaria ile evli olan Hunt'ın ilk, Carnahan'ın ikinci çocuğu. 
     Tıp dünyasını bile şaşırtan bir haber ise Oscar ödüllü oyuncu Geena Davis'in cephesinden geldi. Bir zamanlar 35 yaşından sonra anne olmanın riski tartışılırken, neredeyse 50'sine merdiven dayayan Davis, ikiz bebek dünyaya getirdi. 
     47 yaşındaki yıldız, ikiz oğullarına Kian William ve Kaiis Steven isimlerini verdi. 33 yaşındaki cerrah eşi Reza Jarrahy ile 2001'de evlenen Davis'in 2 yaşında bir kızı var. 
     
     HAYAT 40'INDA BAŞLAR 

     Şarkıcı, model, moda tasarımcısı, oyuncu, çocuk kitabı yazarı ve anne sıfatlarını taşıyan Madonna, Rocco ve Lourdes adlı iki çocuk annesi. 
     45 yaşındaki Madonna, ilk çocuğu Lourdes Maria Ciccone'yi 37, oğlu Rocco'yu ise 41 yaşında dünyaya getirdi. İkinci çocuğu prematüre doğan Madonna, yönetmen Guy Ritchie ile 2000 yılından bu yana uyumlu evliliğini sürdürüyor. 
     Biri 6 yaşında, diğeri 22 aylık iki çocuğu olan 43 yaşındaki Oscarlı yıldız Julianne Moore, 34 yaşındaki eşi Bart Freundlich ile mutlu bir evlilik sürdürüyor. Güzelliğini ''anneliğe'' borçlu olduğunu ifade eden kızıl saçlı güzel de, ikinci çocuğunu 41'inde doğuran bir Hollywood annesi... 
     
     JODIE DE GEÇ DOĞURDU 

     ''Kuzuların Sessizliği'' filminin Oscarlı oyuncusu Jodie Foster da geç anne olan yıldızlardan. 
     İlk çocuğunu 32 yaşında dünyaya getirdikten sonra uzun süre çocuk sahibi olmayan Foster, 39 yaşında ikinci çocuğu Kit'i doğurdu. Şu anda 41 yaşında olan Foster, ilk çocuğu Charles'ın babasını açıklamamıştı. 
     ''Sex and the City'' dizisinin ünlü oyuncusu, 80'li yılların gençlik filmlerinin değişmez oyuncusu Sarah Jessica Parker ise annelik arzusuna 37'sinde kavuştu. 40'ından sonra çocuk dünyaya getiren pekçok Hollywood ünlüsüne göre ''erken'' bile davranan Parker ile eşi 40 yaşındaki aktör Matthew Broderick'in minik kızları ailenin neşe kaynağı... 
     Podyumların ünlü ismi Cindy Crawford ise, güzelliğin ve sağlığın ''kitabını yazan'' bir güzel. Bugün 39 yaşında olan Crawford, ikinci çocuğu Kaya'yı 36 yaşında dünyaya getirmişti. İki çocuk annesi Crawford, geçtiğimiz günlerde de yeniden anne olmak istediğini açıkladı. 
     
</TEXT>
</DOC>
