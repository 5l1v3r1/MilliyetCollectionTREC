<DOC>
<DOCNO> 229401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sontur25.html </URL>
<DATE> 2004/04/07/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
SSK'lılar üniversite hastanelerinden nasıl yararlanacak 
</HEADLINE>
<TEXT>

     SSK'lı hastaların, üniversite hastanelerinden paket program çerçevesinde yararlanmasına olanak tanıyan ''SSK-Tıp Fakültesi Hastaneleri Sağlık Hizmetleri Protokolü'' imzalandı. 
     Ankara Üniversitesi Tıp Fakültesi İbni Sina Hastanesi toplantı salonunda yapılan törende konuşan Çalışma ve Sosyal Güvenlik Bakanı Murat Başesgioğlu, protokolü, ''SSK tarihinde çok önemli bir adım ve açılım'' olarak nitelendirdi. SSK'nın, bünyesindeki hastalara, kendi sağlık tesislerinde hizmet vermeye çalıştığını belirten Başesgioğlu, ''Ama bugün artık SSK mensuplarının sadece SSK sağlık tesislerine mahkum etmek, mecbur etmek mümkün değildir'' dedi. 
     Tüm vatandaşların sağlık hizmetlerinden eşit şekilde yararlanmasını amaçladıklarını söyleyen Başesgioğlu, SSK ile Sağlık Bakanlığı arasında yapılan protokol kapsamında, SSK'lı hastaların devlet hastanelerinden sevk almadan yararlanabildiğini anımsattı. 
     Üniversite hastaneleriyle yapılacak bu protokolle de hastalara yeni imkanlar tanınacağını ifade eden Başesgioğlu, protokolün vatandaşlara büyük kolaylık getireceğine inandığını dile getirdi. 
     Türkiye'nin mevcut kaynaklarının en verimli şekilde kullanılması gerektiğine işaret eden Başesgioğlu, ''SSK, özel, devlet, üniversite hastanesi ayrımı görmek istemiyoruz. Bütün sağlık tesislerinin ortak kullanılması ve hasta memnuniyetini en üst düzeye çıkarılması çabamızdır'' diye konuştu. 
     Başesgioğlu, SSK'lıların üniversite hastanelerinden aldıkları hizmet karşılığı yapılan geri ödemelerde geçmişte yaşanan sıkıntıların tekrarlanmayacağını da vurguladı. 
     
     SORULAR 

     Gazetecilerin sorularını da yanıtlayan Başesgioğlu, SSK'lı hastaların serbest eczanelerden ilaç almasına ilişkin anlaşmaya ilişkin sektörle görüşmelerin devam ettiğini bildirdi. 
     Başesgioğlu, bir gazetecinin, ''Dün yapılan Bakanlar Kurulu'nda son Annan Planı'na ilişkin çekincelerinizi dile getirdiniz. Neler bu çekinceler '' sorusu üzerine, ''Bakanlar Kurulu'nda söyleyeceğimi söyledim. onun dışında bir şey söylemeyeceğim'' dedi. 
     
     PROF. DR. ARAS'IN KONUŞMASI 

     Ankara Üniversitesi Rektörü Prof. Dr. Nusret Aras da uzun yıllardır çözümsüzlük nedeniyle ''kangren'' haline gelen bir konunun protokolle çözüme kavuştuğunu söyledi. 
     Protokol sayesinde son derece sağlıklı bir geri ödeme sistemi kurulacağını belirten Aras, SSK'dan, 1997 yılından kalma alacakları bulunduğunu, bundan önceki yıllara ait alacakları da sildiklerini anlattı. 
     Prof. Dr. Aras, alacaklara ilişkin SSK'da muhatap bulamadıklarını, telefonlarının yanıtsız kaldığını belirterek, ''Şimdi bu zihniyetin tamamen değiştiğini görüyorum. Bu sağlıklı ilişkinin faydasını hastalarımız da görecek'' dedi. 
     Üniversite hastanelerinin de bir devlet hastanesi olduğunu vurgulayan Aras, ''SSK'lılar Sağlık Bakanlığı hastanelerine sevksiz gidebiliyor. Bize de en azından tanı almış hastalar direk gelebilmelidirler'' diye konuştu. 
     
     PROTOKOL 

     Protokol imza töreninden ve Başesgioğlu toplantıya katılmadan önce, Ankara veya diğer illerden gelen bazı üniversitelerin tıp fakültesi dekanları, SSK Sağlık İşleri Genel Müdürü Servet Rüştü Karahan ile protokolü tartışlar. 
     Protokol hakkında bilgi veren Karahan, daha önce hastaların acil hallerde veya tetkik ve tedavisi SSK'da yapılamayan durumlarda üniversite hastanelerine sevk edildiklerini anımsattı. 
     Hazırlanan protokol ile kendi kurumlarında tedavi edebildikleri hastaları bile üniversite hastanelerine sevk edeceklerini söyleyen Karahan, hastaların şehirlerarası geliş gidişlerini sonlandırmayı amaçladıklarını da belirtti. 
     Verilen hizmette, paket programlarda belirlenen ücretler esas alınacağı için geri ödemelerde sorun yaşanmayacağını, 60 gün içinde ödemelerin yapılacağını anlatan Karahan, hastaların SSK hastanelerine sevkle gideceklerini bildirdi. Karahan, üniversite hastanelerinde yığılmaya neden olmamak için sevk zorunluluğu getirdiklerini de söyledi. 
     Üniversite hastanelerinde verilen hizmetler belirlenen paket program ücretlerine göre faturalandırılacağını belirten Karahan, paket programda yer almayan hizmetler için Bütçe Uygulama Talimatı esas alınacağını ifade etti. 
     Karahan, üniversite hastanelerinde yatan SSK'lı hastalara ilaçların hastanede verileceğini, ilaç ücretlerinin yüzde 10 indirimle kuruma fatura edileceğini, ayaktan hasta reçetelerinin ise kurum tarafından karşılanacağını kaydetti. 
     Konuşmaların ardından, Başesgioğlu, Ankara Üniversitesi Rektörü Prof. Dr. Nusret Aras, Ankara Üniversitesi Tıp Fakültesi Dekanı Prof. Dr. Tümer Çorapçıoğlu ile SSK Sağlık İşleri Genel Müdürü Karahan, protokolü imzaladılar. 
     Protokol, 40 üniversite hastanesini kapsıyor. 

     
</TEXT>
</DOC>
