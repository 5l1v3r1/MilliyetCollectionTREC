<DOC>
<DOCNO> 200541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sondun01.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide, Afganistan'dan Irak'a kayıyor .. 
</HEADLINE>
<TEXT>

     Terör örgütü El Kaide'nin, Afganistan'daki Taliban'a, ''Amerikan karşıtı savaşçılarını Afganistan'dan Irak'a kaydırmayı ve Afgan savaşçılarına aktarılan maddi kaynağı yarıya indirmeyi planladığını'' bildirdiği belirtildi. 
     Newsweek dergisinin haberine göre, El Kaide lideri Usame Bin Ladin'in 3 temsilcisi, geçen ayın ortalarında, Taliban lideri Molla Muhammed Ömer'in iki adamıyla Afganistan'ın Pakistan sınırı yakınındaki Host eyaletindeki dağlık bölgede biraraya geldi. 
     Dergi, toplantıya katılan Şerefullah isimli Taliban'a dayanarak verdiği haberde, Bin Ladin'in, kaynakların Afganistan'dan Irak'a kaydırılması talimatını verdiği, çünkü bunu bölgedeki Amerikalılar ve müttefiklerini öldürmek için fırsat olarak gördüğü savunuldu. 
     Şerefullah, Bin Ladin'in temsilcilerinin, Taliban'a, Gülbeddin Hikmetyar'ın lideri olduğu gruplar gibi, ABD karşıtı diğer büyük örgütlerle koordinasyon yapmasını ve direniş gücünü birleştirmesini tavsiye ettiğini söyledi. 
     Habere göre, toplantıya katılan El Kaide temsilcileri, Taliban'a, Bin Ladin'in, Afganlı direnişçilere yaptığı aylık ödemenin 3 milyon dolardan 1,5 milyon dolara indirilmesine karar verdiğini de iletti. 
     Taliban kaynakları, Molla Ömer'in, Bin Ladin'in kararından dehşete düştüğünü kaydetti. 
     Ancak, Molla Ömer'in sözcüsü Hamid Ağa, uydu telefonu aracılığıyla yaptığı açıklamada, Taliban'ın mali ya da askeri sorunları olduğunu yalanladı. 
     Ağa, ''Direnişimizi karşılayacak yeterli paramız var'' dedi. 
     
</TEXT>
</DOC>
