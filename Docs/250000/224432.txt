<DOC>
<DOCNO> 224432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sondun30.html </URL>
<DATE> 2004/03/22/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Financial Times AB, Rum tarafı için alarma geçti 
</HEADLINE>
<TEXT>

     İngiltere'de yayımlanan günlük ekonomi ve siyaset gazetesi Financial Times, Kıbrıs müzakerelerinde Rum tarafının giderek belirginleşen çözüm karşıtı tavrının AB liderlerinin kaygılanmasına yol açtığını ve liderleri alarma geçirdiğini yazdı. 
     İsviçre'de yeni bir görüşme süreci başlarken, Rum yönetiminin kendi kamuoyunu 20 Nisan'da yapılacak referanduma hazırlamak konusunda hiçbir çaba sarfetmemesinin dikkat çektiğini belirten gazete, ''Rumların BM'nin bir anlaşmaya varmak üzere söyleyeceği son sözü reddetme eğilimleri, AB liderlerini daha da büyük kaygıya sürüklüyor'' yorumunda bulundu. 
     Avrupalı bir diplomatın, bu durumu değerlendirirken, ''Eğer gerçekten de gelişmeler bu yönde olursa Akdeniz'in bu bölgesini daha istikrarlı ve güvenli hale getirme hayalleri suya düşecek'' yorumuna dikkat çeken gazete, Başbakan Recep Tayyip Erdoğan'ın ise bir denge yaratmak adına büyük bir çaba içinde olduğunu bildirdi. 
     Hassas bir dengeleme çabasını sürdüren Erdoğan'ın, bir yandan Kıbrıs'ın 1 Mayıs'ta başlayacak AB üyeliği sürecinden önce anlaşmaya varılması için çaba gösterirken, diğer yandan da KKTC Cumhurbaşkanı Rauf Denktaş ve ona destek veren çevreleri ''Denktaş'ın yalnız bırakılmadığı'' yolunda ikna etmeye çalıştığını ifade eden gazete, ''Görüşmelerde ortaya çıkan mesafelerin kapatılması için gösterilen çabaların başarısız olması, Ankara ve Atina'da kaygı yaratıyor'' diye yazdı. 
     Bu arada, Londra ve Washington'ın tarafları ikna etmek için yeni bir diplomatik baskı atağı başlattığını, anlaşmaya varılmaması ihtimalinin doğuracağı sonuçların da taraflara hatırlatıldığını belirten Financial Times, 1 Mayıs'a kadar anlaşmaya varılamaması halinde Kıbrıslı Rumların, AB tarafından ''başarısızlığın sebebi olmakla suçlanabileceğini'', diğer yandan Türk tarafının da AB'ye girmek için Türkiye'nin üyeliğine kadar beklemek zorunda kalabileceğini öne sürdü. 
     Gazete, ''Bu arada, Başbakan Erdoğan, hiçbir AB üyesi ülkenin görüşmelerdeki başarısızlık nedeniyle Türkiye'yi suçlayacak bir gerekçe bulamaması için büyük çaba harcıyor'' ifadesini kullandı. 
     The Independent gazetesi de KKTC'de bulunan Apostolos Andreas Manastırı ile Rum kesiminde bulunan Hala Sultan Türbesi'nin durumlarını ele alan bir makaleye yer verdi. 
     Bu tarihi yapıların, adadaki Ortodokslar ve Müslümanlar için büyük önem taşıdığını, ancak ikisinin de bakıma muhtaç durumda olduğunu belirten gazete, BM'nin bu iki yapıyla ilgili bir restorasyon projesini üç yıl önce hazırlattığını hatırlattı. 
     Buna rağmen Türk tarafındaki manastırın denize doğru kaydığını ve çökme tehlikesi taşıdığını ifade eden Independent gazetesi, Hala Sultan Türbesi'nin restorasyonunda da önemli gecikmeler olduğunu kaydetti. 
     Independent, ''Adadaki barış çabalarının bir sembolü olarak başlayan bu iki tarihi binayı kurtarma çabası, sonuçta adadaki güçlükleri hatırlatan bir gerçeğe dönüştü'' yorumunda bulundu. 
     
</TEXT>
</DOC>
