<DOC>
<DOCNO> 229423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonyas03.html </URL>
<DATE> 2004/04/07/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Fransız pilot ve yazarın kaybolan uçağının parçaları 60 yıl sonra bulundu 
</HEADLINE>
<TEXT>

     Dünyanın, ''Küçük Prens''in yazarı olarak tanıdığı Fransız yazar ve pilot Antoine de Saint Exupery'nin 31 Temmuz 1944'te kaybolan uçağının parçaları 60 yıl sonra Marsilya açıklarında bulundu. 
     Sualtı Arkeolojik Araştırmalar Merkezi DRASSM tarafından yapılan açıklamada, Müttefik uçaklarının Provence'a yapacağı çıkarmayı hazırlamak amacıyla Lightning P38 tipi uçağıyla çıktığı keşif uçuşundan bir daha dönmeyen Saint-Exupery'nin uçağına ait parçaların bulunduğu belirtildi. 
     P38'in bir parçası, 1998'de bir balıkçının yazarın adını taşıyan bileziği bulduğu bölgedeki Riou adasının doğusunda geçen sonbaharda bulunmuştu. Bileziğin gerçekten yazara ait olup olmadığı konusunda bir tartışma başlamasına rağmen, Saint-Exupery'nin uçağının Riou açıklarında düştüğü kesinlik kazanmıştı. 
     Uçağın neden düştüğü bilinmiyor. DRASSM yetkilisi Patrick Granjean, ''Bu gerçekten hiçbir zaman bilinmeyecek'' diyor. 
     ''Küçük Prens'' adlı klasik çocuk kitabıyla tanınan Saint-Exupery'nin uçağı, 1944 yılının Temmuz ayında, Fransa'nın Nazilerin işgali altındaki güney bölgesi üzerinde uçmak üzere Korsika'dan kalktıktan sonra kaybolmuştu. 
     Uçağın düşüp düşmediği, pilotun intihar edip etmediği ya da bir düşman ateşine maruz kalıp kalmadığı bugüne kadar aydınlanmadı. 
     Antoine de Saint-Exupery'nin ölen annesi Marie de Saint-Exupery'nin uçağın aranmasına her zaman karşı olduğunu açıklamış, arama çalışmaları için kendilerinden izin alınmamasını bir ''skandal'' olarak nitelendiren yazarın yakınları da, bu yöndeki ısrarları kınamıştı. 

     
</TEXT>
</DOC>
