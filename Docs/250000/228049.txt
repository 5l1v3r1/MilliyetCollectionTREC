<DOC>
<DOCNO> 228049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sontur28.html </URL>
<DATE> 2004/04/02/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Erzurum'da depremzedelerin hayatı güçleşiyor 
</HEADLINE>
<TEXT>

     Erzurum'da yaşanan depremlerin ardından bugün kar yağışının başlaması, çadırlarda yaşamak zorunda kalan vatandaşları zor durumda bıraktı. 
     Erzurum'da, 25 Mart'ta 5.1 ve 28 Mart'ta 5.3 büyüklüğünde yaşanan depremin ardından, 33 ayrı bölgede çadırkentler kuruldu. Çadırkent kurulmayan bölgelerde ise artçı sarsıntıların devam etmesi nedeniyle, vatandaşlar, evleri yerine kendi kurdukları çadırlarda yaşamayı tercih ediyorlar. 
     Çadır hayatına alışmaya başlayan depremzede vatandaşları ise, bugün aniden başlayan kar yağışı olumsuz etkiledi. Çadırlarda ısınma sorunuyla baş başa kalan depremzede vatandaşlar, özellikle çocukların sağlık yönünden tehlikeyle baş başa kaldıklarını ifade ettiler. 
     Çadırlara soba kurduklarını anlatan vatandaşlar, ancak sobadan dolayı bazı ailelerin zehirlenme tehlikesi geçirdiklerine dikkat çektiler. Bu nedenle sobaları uzun müddet yakamadıklarını belirten vatandaşlar, soğuğa karşı çaresiz kaldıklarını ifade ettiler. 
     Kar yağışından dolayı çadırların su aldığını anlatan vatandaşlar, bir yandan sular altında kalan çadırlarını temizlemeye çalıştıklarını, diğer yandan ise deprem korkusu olmadan başlarını sokabilecekleri bir yuvanın özlemi içerisinde bulunduklarını kaydettiler. 
     
     KATALİTİK SOBA VE KONTEYNIRLAR GELMEDİ 
     Bu arada, Erzurum Valiliği tarafından bugüne kadar depremzede vatandaşlara, 10 bin battaniye, 3 bin çadır ve 200 milyar lira para dağıtıldığı belirtildi. 
     Valilik yetkilileri, depremzede vatandaşların acil olan katalitik soba gibi ihtiyaçlarını karşılamak için Afet İşleri Genel Müdürlüğü'nden talepte bulunduklarını kaydettiler. 
     Yetkililer, havaların soğumasına rağmen istenilen katalitik sobaların gelmediğini bildirdiler. 
     Depremzede vatandaşlar ise, katalitik sobanın yanı sıra acil olarak konteynırlara da ihtiyaçları bulunduğunu ifade ederek, şunları söylediler 
     ''Şu anda kar yağışıyla birlikte acil olarak katalitik sobanın yanı sıra konteynıra da ihtiyaç duymaktayız. Çünkü çadırlar su alıyor ve burada hayat güçleşiyor. Depremin olduğu günden şu ana kadar banyo dahi yapamadık. Tuvalet ihtiyaçlarımızı ise, ilkel koşullarda gerçekleştiriyoruz. Ancak konteynırların gelmesi halinde bu sorunlarımız bir nebze de olsun ortadan kalkacak.'' Giysilerinin enkaz altında kaldığını anlatan vatandaşlar, giyecek elbiseye de ihtiyaç duyduklarını dile getirdiler. 
     
</TEXT>
</DOC>
