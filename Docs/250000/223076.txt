<DOC>
<DOCNO> 223076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sondun45.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Los Angeles imes Almanya'da artık minareler yükseliyor 
</HEADLINE>
<TEXT>

     Bülent Keneş 

''Göçmenlerin dönüştürücü gücünün her geçen gün Almanya'da artan cami sayısıyla kendini gösterdiğini'' yazan Los Angeles Times gazetesi, ''camilerin sayısındaki bu artışın bazı kesimlerde korku yarattığı'' yorumunu yaptı. 
     ''Almanya'da son yıllarda cami sayısının ikiye katlandığı'' belirtilen haberde, ''2002 yılında 77 olan bu sayının 2003 yılında 141'e ulaştığı, en az 154 cami ya da İslam merkezinin de inşasının planlandığı'' kaydedildi. 
     ''Bir taraftan Müslüman kadınlar başörtüsü takabilmek için Avrupa'nın bazı ülkelerinde mücadele verirken, art arda inşa edilen camiler göçmenlerin sosyal, dini ve estetik görüntü anlamında dönüştürücü gücünü sembolize ediyor'' görüşü dile getirilen haberde, ''Bir zamanlar bir Alman fırınının bulunduğu yerde bugün Faslı bir kebapçı yer alıyor. Bazı kitapçılarda Kuran da İncil kadar yaygın bulunuyor'' ifadelerine yer verdi. 
     ''Çoğu Avrupalı tarafından camilerin özellikle 11 Eylül saldırılarından sonra, kilise ya da sinagoglardan farklı olarak, dini radikalizmin merkezi olarak görüldüğü'' belirtilen haberde, ''resmi olanların dışında binlerce kayıtlı olmayan ibadet yerinin de apartman altlarında, eski fabrika binalarında olmak üzere bütün Avrupa'ya yayıldığı'' bildirildi. 
     Haberde, ''kayıtlı olmayan cami ya da mescitlerin sayısının sadece Almanya'da 2 bin 400'ü bulduğu'' ifade edildi. 
     ''Cami ve mescitlerin sayısındaki bu artışın Avrupa'da son 10 yılda ikiye katlanan Müslüman sayısının neticesi olduğunu'' belirten gazete, ''Bu konuda en çok Almanya'dan bahsedilmesine rağmen 13 ila 15 milyon Müslüman'ın yaşadığı Avrupa'da, Fransa en fazla Müslüman'ın bulunduğu ülke durumunda. Fransa'da, en büyük 9'u Paris'te olmak üzere, 49 cami bulunuyor. İngiltere'de ise 1996'da 613 olan cami sayısı bugün 1000 civarında'' diye yazdı. 
     
</TEXT>
</DOC>
