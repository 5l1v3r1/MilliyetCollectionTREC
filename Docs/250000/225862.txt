<DOC>
<DOCNO> 225862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonsiy21.html </URL>
<DATE> 2004/03/26/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Kaçak konducular, belediye başkan adayına saldırdı 
</HEADLINE>
<TEXT>

     ANAP Bakırköy Belediye Başkan Adayı Ahmet Çetinsaya'nın seçim çalışmaları sırasında bir grup inşaat işçisinin saldırısına uğrayan TV muhabiri ile 2 partilinin yaralandığı belirtildi. 
     AA muhabirinin aldığı bilgiye göre, Ahmet Çetinsaya, bir grup partili eşliğinde seçim otobüsüyle Florya'da dolaştığı sırada, kaçak olduğu öne sürülen bazı inşaatlarda çalışmalara devam edildiğini görerek otobüsten indi. 
     Bazı partililer, Kanal D Muhabiri Aslı Peköz ve kameramanıyla birlikte inşaata giren Çetinsaya, müteahhitle görüşmeye başladı. 
     Çetinsaya'nın bu sırada, belediye başkanı olması halinde içi boş kaçak inşaatları yıkacağını, oturulan inşaatlar için de yasal işlem başlatacağını söylediği belirtildi. 
     Daha sonra bir grup işçinin, demir çubuk ve inşaat aletleriyle Çetinsaya ve yanındakilere saldırdığı ifade edildi. 
     Bu sırada merdivenlerden yuvarlanan muhabir Aslı Peköz'ün bacağında çatlak oluştuğu ve International Hospital'a kaldırıldığı, başına çekiç darbesi isabet eden partinin şoförü Erdoğan Şakul ile darp edilen partili Hüseyin Kuzu'nun yaralandıkları ve ayakta tedavi edildikleri öğrenildi. 
     Polisin olay yerine gelmesinin ardından, müteahhidin de aralarında bulunduğu 20'ye yakın kişinin gözaltına alındığı kaydedildi. 
     ANAP Bakırköy Belediye Başkan Adayı Ahmet Çetinsaya'nın da olaya karışan kişilerden şikayetçi olduğu belirtildi. 

     
</TEXT>
</DOC>
