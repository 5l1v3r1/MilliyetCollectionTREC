<DOC>
<DOCNO> 210965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/spor/spo01.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili rakipsiz 
</HEADLINE>
<TEXT>

   Beşiktaş Olağan Genel Kurulu bugün yapılacak. Başkan Serdar Bilgili'nin tek listeyle katılacağı kongre saat 10.00'da başlayacak, 9 bin 370 üye oy kullanabilecek. Bilgili seçilirse üç yıl daha görevde kalacak 
      BİLAL MEŞE 

   
   Üçüncü dönemi olacak 
   BEŞİKTAŞ, Serdar Bilgili'yi üçüncü dönemde de başkan seçecek. Süleyman Seba'nın görevi bırakmasının ardından koltuğa oturan ve iki dönem Hasan Arat ile yarışan Bilgili bugün rakipsiz olarak genel kurulun karşısında olacak. Lütfü Kırdar Uluslararası Kongre ve Sergi Sarayı'nda yapılacak Olağan Seçimli Genel Kurulu'nda oy verme işlemi 10.00'da başlayacak, 17.00'de sona erecek. Kongrede toplam 13 bin 277 üyeden, aidatlarını yatıran 9 bin 370'i katılabilecek. 
   
   Hedefi daha yüksekte 
   İLK kez dün yapılan mali genel kurulda üyelerin karşısında kürsüye çıkan Bilgili, iki yıl önce yapılan kongrede verdiği sözleri yerine getirmenin mutluluğunu yaşadığını belirtti. Beşiktaş Başkanı şöyle devam etti "Dostlarımızın severek övdüğü, rakiplerin takdir ve taklit ettiği pırıl pırıl bir kulüp olduk. Türk sporunun yükselen değeriyiz. Günden güne artan gelirlerimizle de Beşiktaş'ı Avrupa'nın 15-20 büyük kulübü arasına sokacaktır." 
   
   Güreli'den açıklama 
   BİLGİLİ'NİN konuşmasının ardından söz alan İkinci Başkan Hüsnü Güreli de, İnönü Stadı'nın gelirinin 2 milyon dolardan 12 milyon dolara yükseldiğini, futbol takımının da yeni transferlerle gençleştiğini hatırlattı. Teknik Direktör Lucescu ile sürekli temas halinde olduklarını vurgulayan Güreli, Yeşilköy Tesisleri'ndeki sorunun çözülebilmesi için de genel kurul üyelerinden yardım beklediklerini ifade etti. 
   
   Mali kongre sönük geçti    BEŞİKTAŞ Kulübü Derneği'nin mali ve idari kongresi, bundan önceki yılların aksine sönük geçti. 246 kişi ile yarım saat gecikmeyle başlatılan toplantı, ilerleyen saatlerde 432'ye yükseldi. Toplantıya Hasan Arat'ın da katılması dikkat çekti. 
   
   Karnesi başarılı    İKİ dönemdir Beşiktaş Başkanı olarak görev yapan Serdar Bilgili, futbolda başarılı bir döneme imza attı. 100. yılını şampiyon olarak geçen Siyah - Beyazlılar'ın dört yılda oynadığı 166 resmi maçın, 102'si galibiyetle sonuçlandı, 34 beraberlik, 30 da yenilgi aldı. Kartal bu maçlarda rakip fileleri 329 kez havalandırırken, kalesinde 287 gol gördü. Ancak Beşiktaş yine Bilgili döneminde tam 16 yıl aradan sonra Avrupa Kupaları'na da katılamadı. Şirketleşme de bu dönemde gerçekleştirildi. 
   
   İşte yeni yönetim 
   Serdar Bilgili Başkan 
   Asil üyeler 
   Deniz Atalay 
   Fikret Ercan 
   A. Hüsnü Güreli 
   Cengiz Kaptanoğlu 
   Gürol Kaymak 
   Haşmet Bedii Kürüm 
   Muzaffer Nasıroğlu 
   Erol K. Obdan 
   Emin Önal 
   İbrahim Özdoğan 
   Behçet Ümitlen 
   İsmail Ünal 
   Yedek üyeler 
   Cem Bilge 
   M. İlhan Durusoy 
   Birol Güven 
   H. Mehmet Hanif 
   Ahmet Kavalcı 
   Hüseyin Mican 
   
   Kongre notları    Tuncer kaybetti 
   SİYAH-Beyazlı kulüpte divan başkanlığı konusunda muhalefet ile yönetim arasında yapılan ilk raunttan Serdar Bilgili ekibi yenilgi ile ayrıldı. Yıllardır kongrelerde divan başkanlığına seçilen yönetimin adayı Erdoğan Tuncer, Şeref Nasır'ın destek verdiği Ali Rıza Dizdar karşısında ilk kez yenilgiye uğradı. 
   
   Protesto taktiği 
   KONGREDE aday çıkarma girişiminden sonuç alamayan muhalefet, sandığa boş oy atarak, tepkisini bu şekilde duyurmaya çalışacak. Serdar Bilgili'ye karşı olan gruplar, yeni yönetimin kendilerinden güvenoyu almadığını yapacakları bu protesto ile göstermeyi planlıyorlar. 
   
   Bütçeye tırpan 
   2003 yılında 28.554.259.920.072 TL olarak gerçekleşen kulüp bütçesinde 2004 yılı için kısıtlamaya gidildi. Bu yılda öngürelen bütçe 26.753.300.000.000 olarak belirlenirken, yaklaşık 1 trilyon 801 milyar liralık küçülme yaşandı. Öte yandan kulübün bankalara 7 trilyon 225 milyar lira borcu bulunduğu açıklandı. 
   
   Küskünler gelmedi 
   YENİ dönemde kendi istekleriyle yönetimde görev almayan Mete Düren ile İbrahim Altınsay, dün yapılan mali genel kurulda, yönetim masasında oturdu. Ancak halen idarecilik görevinde bulunan Yıldırım Demirören ile Kıvanç Oktay'ın toplantıya katılmadıkları dikkatlerden kaçmadı. 
   
   Seba'ya alkış 
   SİYAH-Beyazlılar'ın dünkü kongresine katılamayan efsane başkan Süleyman Seba'nın telgrafı, üyelerden büyük alkış aldı. Aynı şekilde Afganistan'da görev yapan Hikmet Çetin'in telgrafı da kongrede okundu. 
   
   Futbol damgası 
   BEŞİKTAŞ Jimnastik Kulubü Derneği'nin mali ve idari genel kuruluna, dernekten ayrılıp, Futbol Yatırımları A.Ş adıyla ayrılan futbol şubesi damgasını vurdu. Yapılan multivizyon gösterisi ve konuşmalarda ön planda hep futbol takımı vardı. 
   
   Acı haber 
   KARTAL'IN dünkü kongresine gelen acı haber tüm üyeleri üzdü. Hentbol Şube Sorumlusu Mehmet Topçu'nun hayatını kaybetmesi üzerine genel kurulda Atatürk, şehitler ve Topçu için saygı duruşunda bulunuldu. Topçu'nun cenazesi bugün ikindi namazının ardından Beylerbeyi Camii'nde kılınacak cenaze namazı sonrasında toprağa verilecek. 
   
   'Kapalıyı geri verin' 
   KAPALI tribünde yapılan restorasyon çalışmasını eleştiren kongre üyesi Batur Gültekin, İnönü Stadı'nın atmosferinin bozulduğuna dikkat çekti. Gültekin, "Kapalı lütfen asıl sahiplerine teslim edilsin. Bu konuya yönetim duyarlı olsun" dedi. 
   
   Tayfur defansta    Sergen, Ronaldo ve Emre gibi üç asından yoksun Beşiktaş'ta Lucescu, Samsun karşısında kaptanını savunmada oynatacak 
   ORHAN YILDIRIM 

   Yasin orta sahada 
   SAMSUNSPOR karşısında cezalı Sergen, Ronaldo ve Emre'yi oynatamayacak olan Beşiktaş Teknik Direktörü Mircea Lucescu, Kaptan Tayfur'a savunmada görev verecek. Ronaldo'nun yerine görev yapacak tecrübeli futbolcunun boşluğunu da orta sahada Yasin dolduracak. Bu arada Cordoba ile Pancu da bugün kart görürse, Bursaspor'a karşı forma giyemeyecek. 
   
   36 gün sonra 
   İLK yarıyı en yakın rakibi Fenerbahçe'nin 8 puan önünde tamamlayan Siyah - Beyazlılar, 36 gün sonra Samsunspor maçıyla taraftarının huzuruna çıkacak. Sakatlıktan çekinen Lucescu, oyuncularından buzlu sahada riskli pozisyonlardan uzak durmalarını istedi. İnönü Stadı'nın temizlenmesi için de 55 kişi, 3 greyder ve 1 traktör ile çalışmalara başladı. 
   
   7 saat rötar    BEŞİKTAŞ ile bugün zorlu bir mücadele yapacak olan Samsunspor, 10.00'daki THY uçağının kalkmaması nedeniyle tesislere döndü ve 45 dakika süren bir antrenman yaptı. 7 saatlik bir rötarın ardından ise saat 17.00'de Onur - Air'e ait bir uçakla İstanbul'a geldi. Kırmızı - Beyazlı futbolcuların motivasyonunun olumsuz etkilendiği dikkatlerden kaçmadı. 
   
   İnönü harıl harıl    Beşiktaş Kulübü de Samsunspor maçının oynanabilmesi için İnönü Stadı'nda yoğun bir çalışma başlattı. Çok sayıda stat görevlisinin yanısıra, greyderler de saha kenarında biriken karları eski açık tribün tarafındaki kale arkasına taşıdı. Saha gece geç saatlerde maça hazır hale getirildi. Kocaeli Kulübü ise kar yağışı öncesi İsmetpaşa Stadı'nın zeminine serilen naylon sayesinde bir saat içinde sahayı temizledi ve yine tam not aldı. 
   
   
   
</TEXT>
</DOC>
