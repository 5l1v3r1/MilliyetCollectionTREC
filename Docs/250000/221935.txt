<DOC>
<DOCNO> 221935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/spor/spo03.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dürüst ikna olmuyor 
</HEADLINE>
<TEXT>

   Galatasaray İkinci Başkanı, yeni dönemde görev almamakta kararlı. Özhan Canaydın'ın devam önerisini geri çeviren Ali Dürüst'ü, diğer aday Alp Yalman da ikna edemedi 
   ERHAN TELLİ 

   
   Devam etmeyecek 
   ÖZHAN Canaydın yönetiminde İkinci Başkan olarak görev alan Ali Dürüst, kongre öncesinde Galatasaray başkan adaylarının gözde ismi oldu. Baskılara karşın adaylığını koymayan Dürüst'e teklif yağıyor. Canaydın'ın "Devam edelim" teklifini geri çeviren Dürüst için son dakikada Alp Yalman devreye girdi. 
   
   'Kabul ettiremedi' 
   YALMAN'IN, Dürüst'e "İkinci başkanım ol" önerisini sunduğu öğrenildi. Dürüst'ün, Yalman'ın önerisine teşekkür ettiği ve görev almayacağını bildirdiği açıklandı. Dürüst'ün, "Sayın Canaydın'a da aynı yanıtı verdim. Seçime girmeyeceğim. Teklifiniz için teşekkür ederim" dediği vurgulandı. 
   
   Rakipler buluştu    RAŞİT ALTUN 

      Kongre çalışmalarını sürdüren başkan adayları dün gece Galatasaraylı Sporcular Derneği'nin yemeğinde biraraya geldi. Toplantıya Yılmaz Toköz dışındaki adaylar, Başkan Özhan Canaydın, Mehmet Cansun, Alp Yalman ve Turgay Kıran katıldı. Dostluk mesajlarının verildiği gecede Canaydın, "Rakip olabiliriz ama hepimiz çok iyi arkadaşız" diye konuştu. Bu arada "Herşey Galatasaray İçin Platformu"nun yarın Swissotel'de başkan adaylarını biraraya getireceği toplantıya Özhan Canaydın'ın katılmayacağı öğrenildi. 
   
   Terim fırtınası    Galatasaray, A. Sebat maçı için dün Trabzon'a gitti. Taraftarlar, Fatih Terim'i bağırına bastı, "Seni unutmayacağız" diye bağırdı 
   İzdiham yaşandı 
   DEPLASMANDA bugün Akçaabat Sebatspor ile kozlarını paylaşacak olan Galatasaray zorlu maç için dün Trabzon'a gitti. Havaalanında toplanan Sarı - Kırmızılı taraftarlar, kafileye sevgi gösterilerinde bulundu. En çok ilgi gören isim Teknik Direktör Fatih Terim'di. Taraftarlar, "17 Mayıs 2000 senin eserin imparator" yazılı pankart açarak, Terim'i duygulandırdı. 
   
   Çevresini kuşattılar 
   SARI - Kırmızılılar, tecrübeli teknik adamın çevresini kuşattı, "Seni unutmayacağız" diye tempo tuttu. Yoğun ilgi nedeniyle Fatih Terim ezilme tehlikesi geçirdi. Bu arada sakatlıkları süren Ergün, Ümit Karan, Suat Usta ve üç maç ceza alan Volkan, Trabzon kafilesinde yer almadı. Bugünkü maçta ileri ikilide Hakan Şükür ile Necati'nin oynayacağı bildirildi. 
   
   Gözler kongrede    FATİH Terim tarafından ligin ikinci yarısında kadro dışı bırakılan Kaptan Bülent, Arif, Hakan Ünsal ve Baliç, 20 Mart'ta yapılacak olan kongreyi merakla bekliyor. Dört yıldız futbolcunun da yeni gelecek olan yönetimle masaya oturup, takıma dönmeyi talep edeceği öğrenildi. Kaptan Bülent'in de 100. yılda da oynadıktan sonra jübile yapmak istediği açıklandı. 
   
   Lisans başvurusu    GALATASARAY Spor ve Futbol İşletmeciliği Ticaret A.Ş, UEFA kriterlerine uygun lisans başvurusunu yaptı. Galatasaray Kulübü'nün resmi internet sitesinden yapılan açıklamada, hazırlıkları aylardır sürdürülen çalışmaların tamamlandığı ve yüzlerce sayfa tutan dökümanlarla birlikte lisans başvurusunun dün gerçekleştirildiği bildirildi. 
   
   
</TEXT>
</DOC>
