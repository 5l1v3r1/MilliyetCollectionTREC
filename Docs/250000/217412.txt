<DOC>
<DOCNO> 217412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sondun47.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush,eşcinsel evlilikleri yasaklamaya hazırlanıyor 
</HEADLINE>
<TEXT>

     ABD Başkanı George W. Bush, ülke gündemini uzun süredir işgal eden eşcinsel evlilik konusunda, yargıçların evlilik kurumunun tanımını değiştirmesinden rahatsız olduğunu belirterek, eşcinsel evliliklerin anayasa değişikliğiyle yasaklanmasını desteklediğini açıkladı. 
     Bush, ''Evlilik, kültürel ve ahlaki köklerinden ayrılamaz'' diyerek, Kongre'yi, evliliği sadece ''kadın ile erkek arasında'' olarak tanımlayan bir anayasa değişikliğine onay vermeye çağırdı. 
     Bazı yargıçlar ve yerel makamların evliliğin tanımıyla oynamasına izin vermeyeceğini belirten Bush, bu tür eylemlerin akıl karışıklığı yarattığını savundu. 
     Bush'un açıklaması, San Francisco kenti belediye başkanının, yasa boşluğundan da yararlanarak, eşcinsel çiftlere evlilik cüzdanı dağıtmasıyla ortaya çıkan karışıklığın arkasından geldi. San Francisco Belediyesi, eşcinsel çiftlere, 14 Şubat Sevgililer Günü haftasından bu yana evlilik cüzdanı verirken, belediye binası önünde uzun kuyruklar oluşturanlardan 3 bin eşcinsel bugüne kadar evlenmeyi başardı. Muhafazakarların müdahalesiyle konu mahkemeye de intikal etti. 
     Beyaz Saray sözcüsü Scott McClellan da, Bush'un açıklamasından önce gazetecilere, Başkan'ın, San Francisco'da 3 binden fazla eşcinselin evlenmesine izin verilmesi ve Massachusetts'te eşcinsel evliliklerin önünü açan mahkeme kararı yüzünden ''artan kafa karışıklığını'' sona erdirmek istediğini söyledi. McClellan, ''Başkan, bu konunun açıklığa kavuşturulmasının önemli olduğuna inanıyor. Ülkede evliliğin kutsallığını koruma yönünde geniş bir destek var'' dedi. 
     Massachusetts Yüksek Mahkemesi, eşcinsel çiftleri evlenmekten alıkoymanın anayasaya aykırı olduğu kararına varmıştı. 
     Cumhuriyetçi Parti Colorado milletvekili Marilyn Musgrave, ''evliliğin kutsallığının korunması için'', evliliğin sadece kadın ile erkek arasında olabileceğine ilişkin bir anayasa değişikliği önerisi sunmuştu. 
     ABD'de 50 eyaletten 38'inde, evliliğin kadın ile erkek arasında olduğunu tanımlayan kanunlar kabul edilmiş bulunuyor. Eşcinseller ise henüz bu evlilik tanımının kanunlaşmadığı eyaletlerdeki boşlukları yakalayarak evlenmeye çalışıyor. San Francisco'da eşcinsellerin evlenmesine izin verilmesi üzerine, dünyanın dört bir yanından evlenmek isteyen eşcinseller de buraya akın etmişti. 
     Massachusetts mahkemesinin kararından bu yana konu birkaç aydır ABD gündeminde olmasına karşın Bush, bu mahkeme kararından ve San Francisco'daki eşcinsel evliliklerden rahatsızlığını açıklamakla birlikte, eşcinsel evlilikleri yasaklayan anayasa değişikliğine desteğini açıklamaktan kaçınmıştı. Anayasa değişikliğini destekleyen bu kararıyla Bush, partisinin muhafazakarlarına da güçlü bir mesaj göndermiş oldu. 
     ABD Başkanı, geçen hafta, Katolik kilisesinin önde gelen 13 muhafazakar ismiyle de biraraya gelmişti. 
     
</TEXT>
</DOC>
