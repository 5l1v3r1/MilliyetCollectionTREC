<DOC>
<DOCNO> 206634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sontur19.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çekiçle soyguna 50 yıl ceza... 
</HEADLINE>
<TEXT>

     İzmir'de, elindeki çekiçle 7 kişiyi tehdit edip cep telefonlarını ve paralarını aldıkları iddiasıyla yargılanan sanığa ''50 yıl hapis cezası'' verilirken, olaya karıştıkları öne sürülen 2 kişi beraat etti. 
     İzmir Ağır Ceza Mahkemesi'ndeki duruşmaya tutuklu sanıklar Erkan Akdoğan, Cihan Yıldız ve Mustafa Taştan katıldı. 
     Akdoğan, son savunmasında, ''kimseyi gasp etmediğini, madde bağımlısı olduğu için dengesiz davrandığını ve elindeki çekiçle sağa sola vurduğunu'' anlattı. 
     Diğer sanıklar ise ''gasp'' suçuna karışmadıklarını, Erkan Akdoğan'ın yanında bulunduklarını, Akdoğan'ın kendilerine zarar vereceğini düşündükleri için, eylemleri gerçekleştirdiği sırada yanından ayrılamadıklarını savundular. 
     Mahkeme heyeti, ''Bali alarak ve bira içerek şikayetçileri elindeki çekici sağa-sola vurmak suretiyle korkuttuğu ve cep telefonu ve para istediği, müştekilerin de korku ve tehdit sonucu cihaz ve paralarını Akdoğan'a verdikleri'' gerekçesiyle, Erkan Akdoğan'ı 50 yıl hapse mahkum etti. 
     Mahkeme, sanıklar Yıldız ve Taştan'ın beraatına karar verdi. 
     
</TEXT>
</DOC>
