<DOC>
<DOCNO> 210571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/spor/spo05.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Stres son faktör 
</HEADLINE>
<TEXT>

   Milli antrenörler, final oyununu, strateji ve hazırlıkların belirleyeceğini, psikolojik desteğin, tecrübesizliği gidermek adına bunlara eklenebileceğini savundular 
      FİNAL SENDROMU Ayşe YEŞİN - 2 

   
   Şenol GÜNEŞ 
   Futbol Milli Takımları Teknik Direktörü 
   "Bu konuya iki açıdan bakmak gerekir. Biri sosyal, diğeri ise psikolojik. Finale kadar birçok zorluğu başarabiliyoruz. Ancak finalde kaybediyorsak, suçlamak yerine nedenlerini araştırmak gerekir. 
   Bunun temelinde bana göre tecrübenin yanı sıra sosyal ve psikolojik yönler yatıyor. Adam gücünü kullanmış, hedefi yakalamış, ancak son anda kaybediyor. Öncelikle finalde seni yenen takıma bakmak gerekir. Nerede eksik yaptık, bunları bulmak gerekir. Eğer üç kez geldiğimiz finalde kaybediyorsak, o zaman gücümüz bu kadar demek doğru olur. 
   Bu tür finallerde psikolojik baskı ön plana çıkıyor. Biz futbolda bunu İngiltere ile yaptığımız maçlarda fazlasıyla yaşadık. İnanılmaz bir baskı altında mücadele ettik. Letonya maçını final olarak görmemek gerekir. Motivasyon, yorgunluk bunları hepsini sıralayabiliriz. Ya da finalleri her yönüyle aşacak oyuncuları bulmak gerekir. İngiltere maçında yaşadığımız psikolojik baskı Letonya maçına yansıdı. 
   
   Raşit ÇETİNER 
   Ümit Milli Futbol Takımı Teknik Direktörü 
   "Bana göre sorun psikolojik ve tecrübesizliğin ötesinde başarının sporcunun rakibi olmasında. Türk sporcusu yakaladığı başarıyı yeterli görüyor ve dirence karşı koyma gücü kırılıyor. Benim gözlemim böyle. Bu, büyük ölçüde eğitimle ilgili. Başarıyı yakalarken verdiği mücadele, o mertebeye ulaştığında aynı güçte yaşanmıyor. Yakaladığı dereceyi yeterli görüyor. Başarıyla birlikte yakalanan sosyal imkanlar sporcunun direncini kırıyor. Buna tecrübesizlik de ekleniyor. 
   Yani kısacası başarısızlıkta eğitimsizlik, tecrübesizlik, zora karşı direnmeme, yeterlilik hissi, kaygı, güvensizlik rol oynuyor. Türkiye'nin yapısında var olan sosyal, ekonomik, eğitim eksiklikleri spora da yansıyor. Buna bir de sporcunun yaşadığı kaygılar eklenince son vuruş yapılamıyor. Çözüm psikolojik destek ile birlikte eğitimin, sosyal ve ekonomik seviyenin arttırılması, tecrübesizliğin giderilmesi." 
   
   Reşat YAZICIOĞULLARI 
   Bayan Voleybol Milli Takım Antrenörü 
   "Türk sporcularının geçmişlerine baktığımızda final olgusunu kaç kez yaşadıklarını bir düşünün. Yabancı kökenli, ithal sporcuları, bu durumun dışında tutuyorum. Çünkü onlardaki spor anlayışı çok farklı. Biz diğer ülkelerin 20 yılda geldiği konuma 8 ayda ulaşıyoruz. Duygusal milletiz. O yüzden de olayları uç yaşıyoruz. Bilimden uzaklaşmadan, başarıyı yakalamalıyız. Şu an yaşananlarda kimse suçlu değil. Atılan adımlar çok önemli. Milli takımda yakalanan başarılar kulüplere yansıyacak. 
   Sadece sporcular değil antrenörler de baskı altında. Sporcu final görmedi de, antrenör final maçında takımın başında çıktı mı Bu bir ekip işi. Türk sporcusu basamakları çok çabuk çıkıyor. Bunun getirdiği tecrübesizliğe, bir de stres ekleniyor. Spor psikologlarının sadece milli takım değil, kulüp takımlarında da yer alması gerek. Böylece sporcular alt yapıdan itibaren stresi, kaygıyı, motivasyon eksikliğini üzerinden atacak. Daha çok final oynayarak başarıya ulaşacak." 
   
   Yücel KOP 
   Süreyya Ayhan'ın Antrenörü 
   "Türk sporunda final sendromu diye birşey olduğuna inanmıyorum. Bu tip konular suni olarak yaratılıyor. Gücünüzün yettiği yere kadar mücadele edersiniz. Kanımca, özellikle takım sporlarında psikolojik faktörün etkisi çok daha düşük oluyor. Bayan Voleybol Milli Takımı çok başarılı maçlar çıkardı. Ancak güçleri bu kadarına yetti. Tabii ki strese girmiş olabilirler, ama bunun performansa etkisi yüzde 5'i geçmez. 
   Süreyya Ayhan ile ilgili olarak da aynı iddialar ortaya atıldı. Bunlara kesinlikle katılmıyorum. Dünya Şampiyonası'nda bayanların yaşadığı bir rahatsızlık nedeniyle finalde tam performans ortaya koyamadı. ABD'de kadınların özel günlerde işledikleri cineyetlerde bile hukuk ceza indirimi yapıyor. Ama biz sürekli suçlandık. Süreyya, Dünya Şampiyonası dahil hiçbir yarışta sendroma girmedi. O yarışta özel bir durum yaşandı. Şampiyonanın öncesinde ve sonrasında birçok yarışta çok iyi koştuğunu hepimiz gördük. 
   
   Aydın ÖRS 
   Basketbol Milli Takımı Eski Coachu 
   "Finalde başarıya ulaşamamayı sadece psikolojik yetersizliğe bağlayamayız. Bana göre final stresi başarısızlıkta tek neden değil. Müsabakaya çok iyi hazırlanılmalı, stratejiyi iyi belirlemeli, doğru hedef konulmalı ve çok iyi bir ekip olunmalı. 
   Örneğin basketbolda Avrupa Şampiyonası finalini oynadığımız Yugoslavya, bu noktaya gelene kadar sayısız Dünya ve Avrupa şampiyonluğu yaşamış bir ekip. Bu deneyimi elde etmek gerek. Final rahatlığını ilk kez oynarken yaşayamazsınız. Ayrıca bulunduğunuz yeri hazmetme çok önemli. Hedefi koyarken şampiyonluğu düşünürsünüz, ancak finalde durum farklı olur. Tecrübesizlikten kaynaklanan hatalar rakibinizin avantajıdır. 
   Spor psikologlarının mutlaka takımla uzun süreli birlikte olması, oyuncuyu tanıması, güven sağlaması, paylaşımı olması gerek. Antrenör sporcuyu teknik olarak nasıl çalıştırıyorsa, psikolog da ruhsal olarak antrene etmesi lazım. Dünya bunu böyle yapıp başarıya ulaşıyor. Türkiye'de de bu şart." 
   
   Ali OKTAY 
   Bayan Voleybol Milli Takım Antrenörü 
   "Sporcuların üzerinde kazanmak ile ilgili bir stres oluşuyor. Finali almayı çok istediğiniz zaman bu ters tepiyor. Bunun en önemli nedeni tecrübesizlik ve psikolojik yönden rahatlayamamak. Finale kadar çok iyi performans gösteren sporcu son maçta tutuluyor. Üzerimizdeki baskıyı kaldırmak için hep beraber çözüm bulmalıyız. Sporcudan antrenöre, doktordan psikoloğa, fizyoterapistten malzemeciye kadar bir ekip işi. Uzun süreli psikolojik destek ve tecrübe ile istenilen düzeye gelinir." 
   
   
</TEXT>
</DOC>
