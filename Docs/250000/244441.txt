<DOC>
<DOCNO> 244441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/soneko15.html </URL>
<DATE> 2004/06/01/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
TÜPRAŞ işçilerinden özelleştirme protestosu .. 
</HEADLINE>
<TEXT>

     Ankara Bölge İdare Mahkemesi'nin Ankara 10. İdare Mahkemesi'nce alınan Tüpraş'ın özelleştirilmesine ilişkin ihale komisyonunun kararının yürütmesini durdurma kararına yapılan itirazı kabul etmesinin ardından Tüpraş Aliağa Rafinerisi'nde çalışan işçiler protesto eylemi yaptı. 
     Servis otobüslerinden inerek rafineri önünde toplanan işçiler, Petkim işçilerinin de katılımıyla Petrol-İş Sendikası Aliağa Şubesi'nin önüne kadar yürüdü. 
     Petrol-İş Sendikası Aliağa Şubesi Başkanı İbrahim Doğangül, şubenin önünde yaptığı konuşmada, henüz dava bitmediği için mahkeme kararlarıyla ilgili olarak herhangi bir değerlendirme yapmak istemediklerini söyledi. 
     Satışın toplumun yararına olmadığını savunan Doğangül, ''Hukuken de pek çok eksiklik, usulsüzlük ve hatalı işlemle doludur. Bu nedenle hem toplumun vicdanında hem de bağımsız yargı tarafından mahkum edilecektir. Buna olan inancımız hala değişmemiştir'' diye konuştu. 
     Doğangül, Türkiye'nin Tüpraş'a ihtiyacı olduğunu kaydederek şunları söyledi 
     ''Tüpraş, Petkim, Telekom, THY, Tekel gibi kuruluşların satılması bir avuç çıkar çevrelerinin dışında bütün toplum kesimlerinin zararınadır. 
     Hem her şeye rağmen satmaya çalışanlar hem de almaya kalkanlar şunu iyi bilsinler. Tüpraş işçisi, sendikası Petrol İş'le bir bütün olarak bu mücadeleyi asla bırakmayacak. Davanın görülmekte olduğu Ankara 10. İdare Mahkemesi'nin yürütmeyi durdurma yönünde oybirliğiyle verdiği karar gerekçeleri ortadayken, asıl mahkeme kararı çıkmadan yapılacak hiçbir işlem hukuki değildir. Tarafımızca asla meşru sayılmayacaktır.'' Doğangül'ün konuşmasının ardından işçiler işbaşı yaptı. 
     
</TEXT>
</DOC>
