<DOC>
<DOCNO> 239858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/guncel/gun03.html </URL>
<DATE> 2004/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Çarşaf demokrasisi 
</HEADLINE>
<TEXT>


Hülya Keskin, kapalı kıyafetine rağmen Gaziantep Öğretmenevi'ne dün yine giremedi. Ancak çarşaflı bir kadın öğretmenevinden çıkarken görüntülenince Keskin'e izin çıktı... 

AHMET KAYA Gaziantep DHA 

Emekli öğretmen kızı Hülya Keskin 34 , kollarını ve göbeğini açıkta bırakan tişört giydiği için alınmadığı Gaziantep Öğretmenevi'ne, bu kez göbeği kapalı ve uzun kollu bir kıyafetle girmek istedi. Ancak Keskin yine kapıdan dönerken, alınmadığı öğretmenevinden çıkan çarşaflı bir kadın herkesin dikkatini çekti. Öğretmenevi Müdürü Zekeriya Elifoğlu, bu olayın televizyonlara konu olmasının ardından talimat vererek Keskin'i içeri aldırdı. "Konunun basına yansının ardından yüzlerce destek telefonu aldım. Haklı olduğumu aldığım destekle de gördüm" diyen Keskin, dün öğretmenevine daha kapalı bir kıyafetle girmek istedi. Ancak Keskin'i tanıyan görevliler, "Sizin için yasağın kalktığına dair talimat gelmedi" diyerek girişi engelledi. 

Çarşafla girilir mi 
Özel bir şirkette müşteri temsilciliği yapan Keskin'in girişinin engellendiği sırada, çarşaflı bir kadın öğretmenevinden çıktı. Başörtülü bir başka kadınla birlikte yürüyen çarşaflı, kameraları fark edince yüzünü gizleyerek uzaklaştı. "Olay medyaya yansıdığı için, kızgınlıklarını böyle çıkarıyorlar" diyen Keskin'in durumuna tanık olan emekli öğretmen Süleyman Karakuş, "Öğretmen çocukları buraya giremeyecekse, nereye gidecek Meyhanelere mi" diye bağırdı. Bu gelişmeler üzerine Elifoğlu, Keskin'in içeri alınmasını sağladı. Basın toplantısı düzenleyen Elifoğlu, "Bu münferit olay, bazı basın mensuplarının işgüzarlığıyla büyütüldü. Arkadaşımızın kıyafeti son derece normaldir" diye konuştu. 

Kulağına ne söyledi 
Keskin'in öğretmenevi kartının, 30 yaşından büyük ve çalıştığı için geçerli olmadığını öne süren Elifoğlu, "Sahte olabileceği şüphesiyle kartın incelenmesi için Sosyal İşler Daire Başkanlığı ile görüştük" dedi. Bu sırada Elifoğlu, Keskin'in kulağına bir şeyler fısıldadı. Keskin, "Söylediği de bir skandal" dedi. Elifoğlu'nun "Gazetecilere güvenme" dediği ileri sürüldü. Çarşaflı kadının "aniden bir kapıdan girip diğerinden çıktığını" söyleyen Elifoğlu, "Keskin şeref konuğumuzdur. Başımızın üstünde yeri var" diye konuştu. Bu arada, Eğitim-Sen Genel Başkanı Alaaddin Dinçer, olayı kınayarak, "Böyle çağdışılık olmaz. YÖK Yasası'nı çıkaranlarla öğretmenevlerine h kim olan zihniyet aynı" dedi. Gaziantep Öğretmenevi'ne yapılan bazı atamaların da yönetmeliklere aykırı olduğu öne sürüldü. 

Soruşturma başlatıldı 

Milli Eğitim Bakanlığı yetkilileri, Gaziantep Öğretmenevi yetkilileri hakkında soruşturma başlatıldığını bildirdi. MEB yetkilileri, öğretmenevinden çıkan çarşaflı bir kadının görüntülerinin basına yansımasını ise provokasyon olarak değerlendirdi. Öğretmenevleri Lokaller ve Eğitim Merkezleri Sosyal Tesisleri Yönetmeliği'nin kıyafetle ilgili düzenlemesi şöyle "Kurumlara gelen üyelerin kılık kıyafetleri Devlet Memurları Kılık Kıyafet Yönetmeliği'ne uygun olur. Üyelerin memur olmayan anne, baba, eş ve çocuklarının elbiselerinin sade ve temiz olmasına dikkat edilir. Üyeler, kurumların otel dışındaki ünitelerine kılık ve kıyafetleri uygun olmak kaydıyla misafir getirebilirler." 

Yasaklar önce içkiyle başladı 
Gaziantep Öğretmenevi'nde geçen yıl da içki yasağı başlatılmıştı. Dönemin Milli Eğitim Müdürü Mesut Aykaç, geçen yıl nisan ayında görevden alınarak, İstanbul Milli Eğitim Müdürlüğü emrine ilköğretim müfettişi olarak atandı. Ancak Aykaç, karar üzerine yıllık izne ayrıldı. Bu sırada Öğretmenevi Müdürlüğü'nü vek leten yürüten Anadolu Otelcilik ve Turizm Meslek Lisesi Müdürü Mehmet Kızıklı ile yönetimde bulunan eğitimciler Halim Ünverdi, Habib Tekin, Müslüm Güven, Dilek Çelik, Hatice Donat ve Hanifi Kelleboz, içki yasağı başlattı. Uygulama yeni Milli Eğitim Müdürü göreve başladıktan sonra da sürdü. Öğretmenevinde yaklaşık 6 ay önce göreve getirilen yeni yönetim de henüz yasağı kaldırmadı. 




</TEXT>
</DOC>
