<DOC>
<DOCNO> 240611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/spor/axspo01.html </URL>
<DATE> 2004/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağzına kilit vurdu 
</HEADLINE>
<TEXT>


Beşiktaş Teknik Direktörü Lucescu susuyor, seçimlerin sonuçlanmasını bekliyor. Yönetimin istifa baskısına da aldırmayan Rumen hoca, gelecek ekiple görüşüp sorununu halledecek 

BİLAL MEŞE 


'Alacağım ödensin' 
BEŞİKTAŞ'TAN ayrılmasına kesin gözüyle bakılan Teknik Direktör Lucescu, ağzına kilit vurdu. Rumen teknik adamın yakın çevresine, "Seçimler biter, yönetim belli olur, ondan sonra konuşurum. 650 bin dolar alacağım var. Şu aşamada hem lig, hem yönetim, hem de takımla ilgili yorum yapmam aleyhime olur" dediği belirtildi. Lucescu'nun yönetimin istifa baskısına direndiği, "Önce alacağımı ödeyin, ayrılma konusunu bundan sonra görüşürüz" diye konuştuğu ifade edildi. 

Porsmouth'tan teklif 
LUCESCU'YA ilk ciddi teklif ise İngiltere Süper Ligi takımlardan Porsmouth'tan geldi. Ada ekibinin teklifine sıcak bakan ünlü çalıştırıcının, alacak sorununu çözümleyebilmek için İngilizler'den süre istediği vurgulandı. Beşiktaş ile sözleşmesinin devam ettiğine işaret eden Lucescu'nun, "Bağlarımı henüz koparmadım. Kesin kararımı seçimlerden sonra vereceğim, teklifinizi değerlendireceğim. Yeni yönetimle bu konuyu görüşmem gerekiyor" dediği kaydedildi. 

'Adalet sağlanmalı' 
RİZESPOR maçının ardından Trabzon Havaalanı'nda medyayla sohbet eden Mircea Lucescu, A.Sebat ve Ç. Rize yenilgileriyle imajlarının zedelediğini ifade etti. Hakem hatalarından yakınan Rumen teknik adam, "Futbolun kendine has kuralları var. Ve bu kurallar sonuna kadar uygulanmalıdır. Saha kapanacaksa kapatılmalıdır. Ne yazık ki sezon boyuncu kurallarda hep çifte standart uygulandı. Ortada bir adalet varsa bu herkese eşit olmalı" dedi. 

Luce tatile çıktı 
BEŞİKTAŞ Teknik Direktörü, tatil için dün sabah Romanya'ya gitti. Yaklaşık bir hafta süreyle ülkesinde tatil yapacak olan Lucescu, 23 Mayıs'ta İstanbul'a dönecek, aynı gün Hasköy'de yapılan kilisenin açılışına katılacak. Kilise ve kültür merkezi olarak yapılan binanın çevre düzenlemesini Lucescu'nun üstleneceği belirtildi. Lucescu ülkesinde de belediye başkanlığına aday olan arkadaşı Romanya eski Dışişleri Bakanı Mircea Geoana'ya destek verecek. 

Adaylar son sürat 

ORHAN YILDIRIM 

Ercan, Demirören ile 
BEŞİKTAŞ'TA başkan adayları hafta sonunu boş geçirmedi. Kongreye kadar mümkün olduğunca fazla üyeye ulaşmak için ellerinden geleni yapan Yıldırım Demirören dün Kumburgaz'da kongre üyeleriyle bir araya geldi. Demirören'in, şu anki yönetimde bulunan Fikret Ercan'ı da listesine aldığı öğrenildi. Yıldırım Demirören'in kazanması durumunda göreve geleceği belirtilen Matthaeus'un en az iki Alman futbolcuyla geleceği ifade edildi. 

Orman'dan brunch 
DİĞER aday Fikret Orman da dün seçim ofisinde bir brunch verdi. Burada plan ve projelerini masaya yatıran Orman, daha sonra Beşiktaş Çarşıiçi'nde esnafı ziyaret etti, Hasbi Restaurant'ta da üyelerle birlikte yemek yedi. Konyaspor'dan Zafer ve Sedat'ın işini bitirerek büyük sükse yapan Fikret Orman'ın teknik direktör konusunda yerli çalıştırıcıya daha sıcak baktığı, menajer olarak da Metin Tekin'i düşündüğü öğrenildi. 

Birleşme hazırlığı 
SEÇİM çalışmalarında daha sessiz ve derinden ilerleyen Affan Keçeci ise listesini oluştururken çok titiz davranıyor. Adeta kılı kırk yaran Keçeci'nin şu anki yönetimden İlhan Durusoy'u aday listesine aldığı öğrenildi. Diğer aday Erol Kaynar ise bir yandan seçime hazırlanırken, diğer yandan da olası birleşme çalışmaları üzerinde duruyor. Kaynar, "Beşiktaş'ın kurtuluşu için tek yol birleşmek" dedi. 

Rekor kaçtı 

Beşiktaş savunması, bu sezon 45 gol yiyerek tarihin en kötü defansı olma özelliğini üç golle kaybetti 

En kötüsü iki sezon önceydi 
BEŞİKTAŞ'IN defansı bu sezon kalelerinde gördükleri golle az daha tarihe geçiyordu. 34 maçta 45 gol yiyen Siyah - Beyazlılar, maç başına yedikleri 1.32 gol ortalamasıyla tarihinin en çok gol yedikleri 3. sezonunu yaşadı. Kartal, 46 yıllık lig maratonunda 2001-01 sezonunda 48 gol yemişti. 

Defansın beş sorumlusu 
BİR yılda en çok 48 golü kalesinde gören Siyah-Beyazlılar, 1995-96 sezonunda da 34 karşılaşmada 46 golle maç başına 1.35 ortalama tutturmuştu. Bu dönemde de Kartal en kötü 2. sezonunu yaşamıştı. Defansta bu sezon Zago, Ronaldo, Gökhan, Emre ve Ahmet Yıldırım görev yapmıştı. 

Delikanlılar 

KARTAL'DA görev yapan Türk futbolcular, Rizespor ile oynanan maça çeşitli mazeretler gösterip gitmeyen Cordoba, Giunti ve Pancu'ya tepki gösterdi. Bu konuda Ronaldo ve Zago'yu takdirle karşılayan Siyah - Beyazlılar, "İkisi de aslan gibi... Kelimenin tam anlamıyla delikanlılar" diye konuştu. 

Sergen teşhisi koydu 

KAPTAN Sergen Yalçın, Beşiktaş'ın ikinci yarıdaki düşüşünün zihinsel yorgunluktan kaynaklandığını söyledi. Şampiyonlar Ligi'nde zorlu maçlar oynadıklarına dikkat çeken yıldız futbolcu, "Özellikle futbolda her şey kafada biter. Eğer zihinsel yorgunluğunuz varsa, ki biz bunu yaşadık, bu çöküşün temelinde bu faktör ön plandadır" dedi. Hakem hatalarına da dikkat çeken Sergen, "Gol atıyoruz, iptal ediliyor. Tekme-tokat yiyiyoruz, adamlar bizi maç sonuna kadar dövüyor, orta hakemden ne uyarı, ne kart. Bunlar da düşüşte etken oldu" yorumunu yaptı. 

Maziye bir bakıver... 

GALATASARAY ile Avrupa'da Süper Kupa'yı kazanan, Sarı - Kırmızılılar'a şampiyonluk yaşatan, Beşiktaş'ın 100. yılında Siyah - Beyazlılar ile yine zaferi kucaklayan Mircea Lucescu, bu sezon Kartal ile birlikte dibe vurdu. Rumen hoca, Türkiye'de kaldığı 4 sezon içinde en az puanı, en az galibiyeti, en çok beraberliği, en çok yenilgiyi ve en çok golü bu sezon yaşadı. 

Luce'nin karnesi Sezon Takım O G B M A Y P 2000-2001 Galatasaray 34 23 4 7 77 35 73 2001-2002 Galatasaray 34 24 6 4 75 31 78 2002-2003 Beşiktaş 34 26 7 1 63 21 85 2003-2004 Beşiktaş 34 18 8 8 65 45 62 


</TEXT>
</DOC>
