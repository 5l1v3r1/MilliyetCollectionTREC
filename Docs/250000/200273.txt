<DOC>
<DOCNO> 200273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/guncel/gun01.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
170 ton kömürü yok ettiler 
</HEADLINE>
<TEXT>
   Benim memurum işini bilir 
   Başkale'ye fakir vatandaşlara dağıtılmak üzere gönderilen kömürlerin 30 tonu memurların evinde çıktı. Savcılık, 17 kişiyi hırsızlıktan sorguladı 
      Tolga Şardan 
   
   Van'ın Başkale ilçesindeki fakir vatandaşlara dağıtılmak üzere gönderilen kömürlerin 30 tonu, aralarında kaymakamlık görevlilerinin de bulunduğu 17 kişinin evinden çıktı. Polis operasyonuyla ortaya çıkarılan olayın ardından 17 adli ve idari soruşturma başlatıldı. Başkale'ye "k ğıt üzerinde" gönderilen 170 ton kömürün de hiç ortada bulunmadığı anlaşılırken, Van Valisi Hikmet Tan, evlerde bulunan kömürlere el konulduğunu söyledi. 
   Başbakan Recep Tayyip Erdoğan'ın talimatıyla Sosyal Yardımlaşma ve Dayanışma Fonu kaynaklarından dar gelirli vatandaşlara kömür dağıtılması programının Başkale'deki uygulamasında skandal yaşandı. Bir ihbar üzerine alınan savcılık izniyle bazı kaymakamlık görevlileri ve devlet memurlarının evlerine yapılan baskınlarda, dağıtılması için ilçeye gönderilen kömür torbaları bulundu. 
   
   Makam şoförü ve korucubaşı 
   Geçen hafta gerçekleştirilen operasyonda, yasadışı olarak alınan kömürler iki TEDAŞ görevlisi ve bir korucubaşının yanı sıra 14 kaymakamlık görevlisinin evinde bulundu. Kaymakamlık görevlilerinin arasında, bayram tatili için izne çıkan Kaymakam Mustafa Çövgün'ün makam şoförüyle ilçe yazı işleri müdürünün de bulunduğu ortaya çıktı. Aramalarda bazı devlet görevlilerinin evlerinde torbalar içinde 1, bazılarının evinde de 2 tona yakın kömür ele geçirildi. 
   İlçe yazı işleri müdürüne ait kömürlerin bir arkadaşının deposunda bulunması tutanakla saptandı. 
   
   "Lojmanda yakacak" 
   Polis, 17 kişiyi "hırsızlık" suçundan gözaltına alarak savcılığa çıkardı. Sanıklar tutuksuz yargılanmak üzere serbest bırakılırken, Van Valiliği idari soruşturma başlattı. Soruşturmanın ardından ilçeye gelen Çövgün'ün geçmiş tarihli tutanaklar düzenleyerek şoförü ve yazı işleri müdürünü koruduğu öne sürülürken, "fakir olduğu" gerekçesiyle kömür alan yazı işleri müdürünün devlete ait lojmanda oturduğu tespit edildi. 
   
   170 ton "buhar" olmuş 
   Operasyon sonucu, ilçeye tahsis edilen 600 ton kömürden 170 tonunun k ğıt üzerinde gönderildiği, gerçekte ilçeye hiç ulaşmadığı anlaşıldı. Bunun üzerine savcılık "buhar olan" 170 ton kömürün peşine düştü. 
   Vali Tan, kömürlerin dağıtımında görev alan vakıf görevlilerinin işten uzaklaştırdığını belirtti. Tan, "Başkale'de kış ağır geçer. Memur da fakirdir, geliri düşükse kömür veriyoruz" dedi. 
   
   
</TEXT>
</DOC>
