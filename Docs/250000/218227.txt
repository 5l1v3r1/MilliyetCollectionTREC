<DOC>
<DOCNO> 218227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sondun29.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Oscar ödülleri için geri sayım başladı... 
</HEADLINE>
<TEXT>

     Los Angeles'ta Kodak Theatre'da 29 Şubat Pazar gecesi TSİ 1 Mart Pazartesi sabaha karşı yapılacak törenle, 76. Oscar ödülleri sahiplerini bulacak. 
     Peter Jackson'un yönettiği üçlemenin sonuncusu olan ''Yüzüklerin Efendisi Kralın Dönüşü'', 11 daldaki adaylığıyla gecenin en önemli isimlerinden. Oscarlı oyuncu Russel Crowe'un başrolünde olduğu ''Dünyanın Uzak Ucu'' ise 10 daldaki adaylığıyla Peter Jackson'u zorlayacak gibi görünüyor. 
     En iyi erkek oyuncu adayları arasında daha önce altın heykelciği kucaklayan tek isim, 1982'de ''Gandhi'' filmindeki performansıyla bu ödüle layık görülen Ben Kingsley. Sinema eleştirmenleri, bu yıl Kingsley'den çok, daha önce 3 kez aday olmasına karşın henüz ödül alamayan Sean Penn ile ilk kez aday olan Johnny Depp'e şans tanıyorlar. 
     ''Monster'' Cani filmindeki rolüyle Oscar'ın habercisi sayılan tüm ödülleri alan Charlize Theron'un geceden eli boş dönmeyeceğine ise neredeyse kesin gözüyle bakılıyor. 
     
     250 KİŞİLİK BALO SALONUNDAN KODAK TİYATROSUNA 
     Hollywood Roosevelt Hotel'in balo salonunda 1929 yılında 250 seyircinin katılımıyla yapılan ilk törenden bu yana, Oscar ödüllerinin önemi kadar sunumu da arttı ve Oscar gecesi giderek Amerikan film endüstrisinin gövde gösterisi yaptığı büyük bir şova dönüştü. 
     İlk töreni izlemek isteyenler için o tarihte yalnızca 10 ABD Doları'na sahip olmak yeterliyken, bugün törenin yapıldığı Kodak tiyatrosundaki 3 bin 300 koltuktan birine sahip olmak binlerce dolar gerektiriyor. 
     Ödül gecesinin canlı yayın haklarını 1976'da alan ve 2008'e kadar da elinde bulunduran ABC televizyonu, Irak savaşının gölgesinde kalan geçen yılın aksine, bu yıl izlenme oranında artış beklediğini açıkladı. 
     
     SEVİLEN SUNUCU TEKRAR İŞBAŞINDA 
     Oscar ödülleri tarihinin en sevilen sunucularından olan Billy Cristal, bu yıl tekrar sahne alacak ve bu özel geceyi sekizinci kez sunacak. 
     Kamera önündeki başarıları kadar yazar ve yapımcı kimliğiyle de tanınan Cristal, Oscar gecelerindeki performansıyla ülkesindeki hayran kitlesini büyük ölçüde artırdı. 
     Grammy müzik ödüllerini üç, Oscar'ları da daha önce yedi kez sunan Cristal, esprili ve zeki üslubunun yanı sıra filmlere yaptığı ufak göndermelerle de seyircilerin beğenisini topluyor. 
     Oscar gösterisinin metnini yazma ve sunmadaki başarısı nedeniyle dört kez Emmy ödülüne layık görülen Cristal, hala töreni 21 kez sunan Bob Hope'un rekorunu kırmaya uzak görünüyor. 
     
</TEXT>
</DOC>
