<DOC>
<DOCNO> 240573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sonyas08.html </URL>
<DATE> 2004/05/16/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Sansürlenen 'Kertenkele Rıza' gişe rekoru kırdı 
</HEADLINE>
<TEXT>

     İran'da son günlerde tartışmaların odağındaki ''Kertenkele Rıza Reza Marmulek '' filmi, ülke sinema tarihinde gişe rekoru kırdı. 
     İran resmi haber ajansı İRNA'nın haberine göre, Farabi Sinema Kurulu Halkla İlişkiler Müdürlüğü'nün açıklamasında, yönetmenliğini Kemal Tebrizi'nin yaptığı ve din adamı kılığına giren bir hırsızın hayatının anlatıldığı filmden sadece başkent Tahran'daki sinemalardan 7 milyar 342 milyon riyal yaklaşık 865 bin dolar gelir elde edildiği belirtildi. 
     Açıklamada, 21 Nisan'da gösterime girmesinden itibaren muhafazakar kesimlerin eleştirilerine hedef olan filmin, İran sinema tarihinde gişe rekoru kırdığı, başkent Tahran'da 22 sinemada gösteriminin sürdüğü kaydedildi. 
     Bu arada, komedi tarzındaki filmin finansörü Manuçehr Muhammedi, İran Öğrenci Haber Ajansı'na verdiği demeçte, muhafazakarların hedef aldığı filmi gösterimden çekmeye karar verdiklerini söyleyerek, ''Yargı Erki ile İslami ve İrşad Kültür Bakanlığı, birkaç yer hariç filmi yasaklamadı, ancak filmin gösterimini durdurmak için bize tavsiyede bulundu'' dedi. 
     Filmin bazı kentlerde gösterimden çekildiğini ve gelecek cuma gününe kadar da başkentteki sinemalarda gösterimine son vereceklerini söyleyen Muhammedi, kendisi ve Tebrizi'nin, ''başka seçenek görmedikleri için filmi gönüllü olarak gösterimden çekmeye karar verdiklerini'' kaydetti. 
     Muhammedi, ''Marmulek filmine karşı olanların, sinemanın modern bir medyum olarak var olmasını istemediklerini'' de söyledi. 
     
     FİLME TEPKİLER VE FİLMİN ÖYKÜSÜ 
     Gösterime girdiği günden itibaren 900 bin civarında kişinin seyrettiği film, başta muhafazakar Anayasayı Koruyucular Konseyi AKK Genel Sekreteri Ayetullah Ahmed Cenneti olmak üzere muhafazakar din adamlarının eleştiri oklarına hedef oldu. Cenneti, filmin, ''insanlar üzerinde kötü bir etki bıraktığını'' öne sürdü. 
     Filmin gösterimi, aralarında 12 imamların sekizincisi olan İmam Rıza'nın türbesinin bulunduğu Meşhed kentinin yanı sıra Kirman, Urumiye ve Reşt kentlerinde yasaklandı. 
     Şubat ayında yapılan Tahran Uluslararası Fecr Film Festivali'nde halkın en beğendiği film seçilen ''Kertenkele Rıza''da, ömür boyu hapis cezasına çarptırılan Rıza adlı bir hırsızın din adamı kılığına girdikten sonraki hikayesi anlatılıyor. 
     Cezaevinde kendisini bilerek yaraladıktan sonra kaldırıldığı hastanede aynı odada yattığı bir din adamının sarığı ve cübbesini alarak, din adamı kılığına giren Rıza, hastaneden kaçmayı başarıyor. 
     Daha sonra Horasan eyaletinde tesadüfen din adamı ihtiyacı bulunan küçük bir kasabaya yerleşen Rıza, Cuma namazlarını kıldırıyor, halkın dini ihtiyaçlarına yanıt veriyor ve filmde dini bilgisi yeterli olmayan Rıza'nın karşılaştığı olaylar komik biçimde anlatılıyor. Rıza sonunda yavaş yavaş sadece saygı gösterilen bir kişi değil, aynı zamanda dini kuralları yerine getirmeye başlayan bir kişiliğe dönüşüyor. 
     
</TEXT>
</DOC>
