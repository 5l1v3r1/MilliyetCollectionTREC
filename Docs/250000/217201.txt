<DOC>
<DOCNO> 217201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sonspo20.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Valencia, Aimar'ı Beşiktaş'a hazırlıyor 
</HEADLINE>
<TEXT>

     UEFA Kupası 3. tur ilk maçında 26 Şubat Perşembe günü Beşiktaş ile karşılaşacak olan Valencia'da ilk hedefin Pablo Aimar'ı oynamaya hazır duruma getirmek olduğu belirtildi. 
     Sağ bacağındaki kaslarda meydana gelen ezilmeden dolayı geçen hafta Barcelona karşısında kadroya alınmayan Arjantinli golcü futbolcu Aimar'ın, Beşiktaş karşısında oynaması için yoğun bir fizik terapi tedavisi gördüğü bildirildi. İspanyol basınında yer alan haberlerde, Aimar'ın Beşiktaş maçına yetiştirilmesi büyük olasılık olarak gösterildi. 
     25 yaşındaki yıldız futbolcu bu sezon ligde 4 gol atmasına karşın, UEFA Kupası maçlarında gol bulamadı. 
     Öte yandan İspanyol gazetelerinde verilen haberlerde, sahasında Barcelona'ya 1-0 yenilerek şampiyonluk yarışında Real Madrid'in 5 puan arkasında kalan Valencia'nın ligdeki mağlubiyeti hemen unutup, Beşiktaş maçına konsantre olmaya çalıştığı kaydedildi. 
     
</TEXT>
</DOC>
