<DOC>
<DOCNO> 232094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sontur09.html </URL>
<DATE> 2004/04/16/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Bursalı lise öğrencisinin başarısı... 
</HEADLINE>
<TEXT>

     Bursa Milli Piyango Anadolu Lisesi 10. sınıf öğrencisi Deniz Vatansever, dünyanın dört bir yanındaki ''Zeki'' öğrencilere burslu eğitim imkanı tanıyan ''Birleşik Dünya Kolejleri''nin sınavında, 29 öğrenci arasından ABD'de burslu öğrenim görme hakkını elde eden tek Türk öğrenci oldu. 
     AA muhabirinin aldığı bilgiye göre, ABD, İngiltere, İtalya, Norveç gibi 10 ülkede okulu bulunan Birleşik Dünya Kolejleri'ne BDK , 2004-2005 öğretim yılından itibaren 2 yıl süreyle Türkiye'den kabul edilecek öğrenciyi belirlemek amacıyla 1 Nisan'da yapılan sınavın mülakat sonucu açıklandı. 
     Milli Eğitim Bakanlığı Dış İlişkiler Genel Müdürlüğü'nce Milli Piyango Anadolu Lisesi Müdürlüğü'ne gönderilen yazıda, bakanlığın koordinasyonunda, ''Karma Burs Komisyonu''nca yapılan, çoğunluğu özel lisede öğrenim gören 29 öğrencinin katıldığı sınavda, Deniz Vatansever'in ABD'nin Las Vegas kentindeki ''Armand Hammer Koleji''ne girmeye hak kazandığı bildirildi. 
     Veteriner baba ve öğretmen annenin tek çocuğu olan Vatansever, sevincini öğretmenleri ve arkadaşlarıyla paylaşırken, bugüne kadar yaklaşık 80 Türk öğrenciye kapılarını açan BDK'dan burs almanın mutluluğunu yaşadığını söyledi. 
     İyi derecede İngilizce bilen, sportif ve sosyal etkinliklerde aktif olan, ders notları 5 üzerinden en az 4 olan öğrencilerin BDK sınavlarına katılabildiğine işaret eden Vatansever, İngilizceyi ''Türkçe gibi'' konuştuğunu, yüzmede Türkiye birinciliği ve ikinciliği bulunduğunu, Bursa Yerel Gündem 21 Gençlik Evi bünyesindeki çalışmalara katıldığını, notlarının 5 olduğunu, bu yüzden kriterleri yerine getirdiğine inanarak sınav için başvurduğunu söyledi. 
     Vatansever, rehber öğretmeni Füsun Kılıçturgay'ın desteğiyle yaptığı başvuru sonucu önce sınava katılma hakkını kazandığını belirterek, şunları söyledi 
     ''Başarımı aileme, okuluma ve Gülten Dayıoğlu'na borçluyum. Zira Dayıoğlu'nun Yeşil Kiraz adlı kitabını okumasaydım, bu kolejlerinden varlığından haberim olmayacaktı. O kitabı okuduktan sonra gerçekten böyle bir okul var mı diye internette araştırdım ve sonuçta hayatıma yön veren bilgilere ulaştım. Bu kolejler, farklı ülke ve kültürlerden gelen öğrencileri birarada yaşatarak dünya barışına katkıda bulunmayı amaçlıyor. Ben de, hem başka ülkelerden gelen 200 öğrencinin kültürüyle tanışma hem ülkemi ve kültürümü tanıtma hem de eğitim alırken aynı zamanda spor yapma imkanı bulacağım.'' Milli Piyango Anadolu Lisesi Müdürü Hüsnü Uzer, milli eğitim camiasında ses getiren ve özellikle özel okul öğrencilerinin başarı gösterdiği bu sınavlarda, bir devlet okulu öğrencisinin başarı sağlamasının sevindirici olduğunu vurguladı. 
     Okul olarak BDK'nın kolejlerine 1998 ve 1999 yıllarında da birer öğrenci gönderdiklerini, öğrencilerden birinin master, diğerinin yüksek öğrenimini bu ülkede sürdürdüğünü anlatan Uzer, sınava gönderilecek öğrenciyi öğretmenler kurulunun titiz çalışmayla seçtiğini ifade ederek, şöyle konuştu 
     ''Deniz'i, çalışkanlığını, üstün özelliklerini, temsil yeteneğini dikkate alarak seçtik ve O'nun ABD'ye kabul edilen tek öğrenci olduğunu görünce seçimimizin ne kadar doğru olduğunu anladık. Deniz'in ABD'ye gitmesi lisemiz adına çok gurur verici, çok da büyük kayıp. Deniz'in geleceği için bunun bir fırsat olduğunu biliyoruz. O'ndan tek isteğimiz, ülkemizi ABD'de en iyi şekilde temsil etmesi, Atatürk Türkiye'sinde nasıl gençlerin yetiştiğini göstermesi.'' 
     
     BİRLEŞİK DÜNYA KOLEJLERİ 
     ''Daha özgür ve barışçı bir dünya'' idealiyle Alman eğitimci Kurt Hanh tarafından 1962 yılında kurulan BDK'nın ABD, Kanada, İngiltere, İtalya, Norveç, Hindistan, Venezuella, Singapur, Hong Kong ve Güney Afrika'da okulları bulunuyor. 
     Başkanlığını Ürdün Prensesi Nur, Genel Sekreterliği'ni ise Güney Afrika eski Devlet Başkanı Nelson Mandela'nın yaptığı bir vakıf tarafından yönetilen ve bugüne kadar 27 bin mezun veren BDK, ''Uluslararası anlayış ve iyiniyete katkıda bulunmayı ve gençlere bir dünya insanı olma yolunda eğitim vermeyi'' amaçlıyor. Genel derslerin yanı sıra her öğrencinin en az 4-5 sosyal ve sportif aktiviteye katılmasının zorunlu olduğu, her yıl dünyanın dört bir yanından birer temsilci öğrencinin seçildiği okullar, Birleşmiş Milletler tarafından destekleniyor ve yardım görüyor. BDK'dan mezun olanlar arasında, ''Çocuklar Duymasın'' dizisinin ''Amerikalı Mary''si Demet Tuncer de var. 
     
</TEXT>
</DOC>
