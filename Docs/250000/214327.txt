<DOC>
<DOCNO> 214327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sontur02.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Kore'de Türk Şehitliği'nde... 
</HEADLINE>
<TEXT>

     Başbakan Recep Tayyip Erdoğan, ''Ülkemizden binlerce kilometre ötedeki dost Kore'de canlarını veren Türk evlatları hiçbir zaman unutulmayacaktır'' dedi. 
     Başbakan Erdoğan, Güney Kore'nin başkenti Seul'den Busan'a geldikten sonra Kore Savaşı'nda şehit düşenlerin yattığı BM Anıtsal Mezarlığı'na geçti. Burada önce şehitlik özel defterini imzalayan Erdoğan, şunları yazdı 
     ''Kore Şavaşı'nda kaybettiğimiz aziz şehitlerimizin anısı önünde tazimle eğiliyorum. Ülkemizden binlerce kilometre ötedeki dost Kore'de canlarını veren Türk evlatları hiçbir zaman unutulmayacaktır. Savaşın bitmiş olmasından bu yana 50 yıl geçmiş olmasına rağmen, Kore halk ve hükümetinin, en zor anlarında Türkiye'nin yardımlarına koşmuş olmasını unutmadıklarını ve aziz şehitlerimizin hatırasını canlı tuttuklarını görmekten büyük bir mutluluk duyuyorum.'' Başbakan Erdoğan, daha sonra Kore Savaşı'nda şehit düşenlerin ülke bayraklarının bulunduğu yerdeki Türk Bayrağı önüne kırmızı-beyaz karanfillerden oluşan ve üzerinde ''T.C. Başbakanı'' yazılı çelengi bırakarak 1 dakikalık saygı duruşunda bulundu. 
     Erdoğan, şehitliğin bir bölümünde yer alan ve Arif Nihat Asya'ya ait olan ''Bayrakları bayrak yapan üstündeki kandır, Toprak eğer uğrunda ölen varsa vatandır'' dizelerinin bulunduğu platformu inceledi. 
     Başbakan Erdoğan, daha sonra Kore Savaşı'nda şehit düşen 462 Türk vatandaşının kabrinin bulunduğu bölüme geçerek, burayı gezdi. Erdoğan, şehitlerin başlarının hangi yönde olduğunu sorarak, kıbleye dönük olmadığını söyledi. 
     Erdoğan bu arada, şehitliğin üzerinde gezenleri uyararak basmamalarını istedi. 
     Başbakan Erdoğan daha sonra, şehitlikte dua etti ve kendisine şehitlikle ilgili bilgi veren Güney Koreli yetkiliye, ''Tebrik ediyorum, bakımlı bir şehitlik var'' dedi. Güney Koreli yetkili ise bugüne kadar olduğu gibi bundan sonra da şehitliğe gerekli özenin gösterileceğini söyledi. 
     
</TEXT>
</DOC>
