<DOC>
<DOCNO> 216935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sondun28.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da seçim sonuçlarına itirazlarda olaylar 4 ölü, 3 yaralı 
</HEADLINE>
<TEXT>

     İran'ın güneybatısında Irak sınırındaki Huzistan eyaletinde bir grubun seçim sonucuna itiraz etmesi üzerine çıkan olaylarda 4 kişi öldü. 
     İran Öğrenci Haber Ajansı'nın İSNA haberine göre, adı açıklanmayan Huzistan eyaletinin güvenlik ve siyasi işlerden sorumlu yetkilisi, eyaletin İzeh kentinde seçim sonucuna itiraz eden göstericilerin önce valilik konağına saldırmak istediğini, ancak polisin bu kişileri engellediğini söyledi. 
     Yetkili, göstericilerin daha sonra belediye binası, adliye binası ve banka şubelerine saldırması üzerine polisin göstericilere ateş açtığını ve göz yaşartıcı bomba fırlattığını, olaylarda 4 kişinin öldüğünü, 3 kişinin yaralandığını belirtti. 
     Olayların dün meydana geldiğini ve göstericilerin seçilmesine itiraz ettiği Seyid Celal Tabatabai'nin durumunun iyi olduğunu ifade eden yetkili, olaylarda 3.5 milyon dolar civarında maddi hasar oluştuğunu, olaylarla ilgili 30 kişinin tutuklandığını kaydetti. 
     Yetkili, seçimlere hile karıştığına ilişkin herhangi bir kanıt bulunmadığını, göstericilerin muhafazakar Tabatabai'nin seçilmesine itiraz ettiklerini söyledi. 
     
</TEXT>
</DOC>
