<DOC>
<DOCNO> 233231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sonspo29.html </URL>
<DATE> 2004/04/20/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Adanaspor, Samsunspor maçına 4 eksikle hazırlanıyor... 
</HEADLINE>
<TEXT>

     Birinci Süper Lig'de, hafta sonu deplasmanda Samsunspor ile karşılaşacak olan Adanaspor, hazırlıklarını 4 oyuncudan yoksun sürdürüyor. 
     Adanaspor Teknik Sorumlusu Ahmet Ziya Yüce, Çaykur Rizespor maçında sporcuların düşüncelerini sahaya yansıtamadıklarını için yenildiklerini belirterek, ''Sorunlarımıza rağmen profesyonellik adına önemli mesajlar veriyoruz'' dedi. 
     Samsunspor karşısında kolay teslim olmayacaklarını belirten Yüce, şunları söyledi 
     ''Her karşılaşmada takıma yeni, genç ve yetenekli oyuncuları yerleştirmeye çalışıyorum. Yeni sporcular beni mahçup etmedikleri gibi verilen fırsatı da iyi değerlendirdiler. Çaykur Rizespor maçında beklenmedik bir yenilgi aldık. Sporcular kazanamamanın stresini yaşıyorlar. Samsunspor maçına kazanmak için gideceğiz. Milli takımda bulunan Kaleci Serkan'a izin almaya çalışıyoruz.'' Güngör'ün cezasının tamamlandığını belirten Yüce, ''İbrahim Yavuz ile Ümit Ozan kart cezalısı, Yusuf ve Atilla da ameliyat oldu. Bu oyunculardan Samsunspor maçında yararlanamayacağım'' diye konuştu. 
     
</TEXT>
</DOC>
