<DOC>
<DOCNO> 221934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/spor/spo02.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'in sesi kısıldı 
</HEADLINE>
<TEXT>

   Başkan Aziz Yıldırım futbolculardan sonra yönetici arkadaşlarına da konuşma yasağı getirdi. Takımın motivasyonunu bozmamak ve ortamı germemek için tüm ağızlara kilit vurulacak 
      YUSUF KOBAL 

   
   Polemik yok 
   FENERBAHÇE Başkanı Aziz Yıldırım, Teknik Direktör Christoph Daum gibi ekibine dört haftalığına konuşma yasağı koydu. Yıldırım'ın yasakları arasında, Beşiktaş, hakemler, Lucescu ve federasyon aleyhine konuşmak, televizyona çıkmak, gereksiz polemiklerle ortamı germek bulunuyor. Yönetim Kurulu takımın motivasyonunu bozmamak için başkanın talimatıyla uzun bir süre susmayı tercih edecek. 
   
   Bekle gör taktiği 
   DÖRT hafta sonra gelişmelere göre yeni bir tavır belirleyecek olan Fenerbahçe Yönetimi, liderliğin devam etmesi ve işlerin yolunda gitmesi halinde politikasını aynen sürdürecek. Aksi bir durumda ise Sarı - Lacivertli takımın haklarını aramak için topluca düğmeye basılacak. Bu arada Başkan Yıldırım, oyuncularınıda Beşiktaş ve hakemler konusunda bir kez daha uyardı. 
   
   Solda arayış    KONYASPOR maçının hazırlıklarını dün akşam yaptığı antrenmanla tamamlayan Fenerbahçe'de, Daum sol kanatta kimi oynatacağına karar veremedi. Gençlerbirliği deplasmanında Ali Güneş'i bu bölgede görevlendiren Alman hocanın bu kez Mahmut Hanefi'ye şans verebileceği öğrenildi. 
   
   Stada çimci dayanmıyor    ŞÜKRÜ Saracoğlu Stadı'nın çimleri başa bela oldu. Zeminin bir türlü düzelmemesi Teknik Direktör Daum'da sıkıntı yarattı. Leverkusen'in çim uzmanını bile sezon başında Fenerbahçe'ye transfer eden Alman hoca yine de istenilen verimin alınamamasından şikayetçi oldu. Çimlerden sorumlu Ziraat Mühendisi Yelda Güçlü'nün de işine son verildi. 
   
   Alex bilgi topluyor    YUSUF DURSUN 

   SARI-Lacivertli kulübün ara transferde tüm uğraşlara rağmen renklerine bağlayamadığı Brezilyalı yıldız Alex de Souza'nın Nobre aracılığıyla Fenerbahçe hakkında bilgi topladığı öğrenildi. Eski takım arkadaşını sık sık arayan Sambacı'nın yeni sezonda Türkiye'ye gelmeye sıcak baktığı ve bu konuda olumlu gelişmelerin yaşandığı öğrenildi. Cruzeiro'da mutlu olmayan Alex ile önümüzdeki ay yeniden masaya oturulacağı kaydedildi. 
   
   
</TEXT>
</DOC>
