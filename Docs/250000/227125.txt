<DOC>
<DOCNO> 227125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sondun06.html </URL>
<DATE> 2004/03/31/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
ABD Adalet Bakanlığı'ndan okulda başörtüsüne destek .. 
</HEADLINE>
<TEXT>

     ABD Adalet Bakanlığı, dini inanışı çercevesinde başörtüsü taktığı için Oklahoma eyaletindeki okulundan uzaklaştırma cezası alan 11 yaşındaki bir Müslüman kız çocuğuna destek verdi. 
     ABD Adalet Bakanı Yardımcısı Alexander Acosta, konuya ilişkin yayımladığı açıklamada, ''hiçbir öğrenci, dini inancıyla kamu eğitiminin faydalarından yararlanma arasında seçim yapmak zorunda bırakılamaz'' dedi. 
     Medyadaki haberlere göre, Nashala Hearn adlı Müslüman kız öğrenci, Oklahoma eyaletinin Muskogee kentinde devam ettiği Benjamin Franklin Bilim Akademisi'ne dini inancından dolayı başörtüsüyle gitmekte ısrar edince, geçen yıl sonlarında toplam sekiz günlük iki uzaklaştırma cezası aldı. 
     Babası, ortaokul birinci sınıfa devam eden kızının dini inancından dolayı ayrıma uğradığını belirtti ve konu mahkemeye intikal etti. 
     ABD Adalet Bakanlığı da, bu noktada devreye girerek Müslüman öğrenciden yana tutum aldı. 
     Okulun avukatı D.D. Hayes ise, okulun, ABD Eğitim Bakanlığı'nın mevzuatı çercevesinde davrandığını ve bu mevzuata göre öğrencilerin, okullarda dini kıyafet giymeye hakları bulunmadığını iddia etti. Avukat Hayes, ''Mahkemede yargıç, okul idaresine yanlış davrandığını bildirirse buna uyacağız, ancak kazanacağımızı sanıyorum'' dedi. 
     Okul idaresinin, şu an için, konu açıklığa kavuşana kadar kız öğrencinin başörtüsüyle derslere girmesine geçici olarak izin verdiği belirtildi. 
     
</TEXT>
</DOC>
