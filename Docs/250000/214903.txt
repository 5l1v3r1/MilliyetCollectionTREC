<DOC>
<DOCNO> 214903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/spor/spo02.html </URL>
<DATE> 2004/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi savaşı 
</HEADLINE>
<TEXT>

   Galatasaray, Fenerbahçe maçının gündüze alınması için girişimlere başladı. İki kulüp arasında bilet konusunda da anlaşmazlık yaşanırken, Sarı-Lacivertliler, valiliğe güvenlik garantisi verdiler 
      YUSUF KOBAL 

   
   Krize neden oldu 
   LİGİN 23. haftasında oynanacak Fenerbahçe - Galatasaray derbisinin başlama saati krize neden oldu. Sarı - Lacivertliler, maçın gündüze alınmasına şiddetle karşı çıkıyor. Kadıköy'de güvenlik sorununun yaşanmayacağını söyleyen Genel Sekreter Vedat Olcay, Olimpiyat Stadı'ndaki şartlar ile Şükrü Saracoğlu arasında büyük farklar olduğunu belirtirken, Fenerbahçe Yönetimi'nin bu konuda valilik ile temasa geçtiği ifade edildi. 
   
   Lobi yarışı hızlandı 
   TEKNİK Direktör Daum'un da maçın gündüz oynanmasına sıcak bakmadığı öğrenilirken, Galatasaray'ın karşı atağa geçerek valilikten yardım istediği kaydedildi. Kadıköy'e akşam gelmek istemeyen Sarı - Kırmızılılar, ligin ilk yarısındaki uygulamanın tekrar edilmesi için baskıya başladı. 29 Şubat'taki maç için ezeli rakipler sahadaki mücadeleden önce lobi yarışına kalktılar, ilk galibiyeti masada kazanmanın uğraşına giriştiler. 
   
   Canaydın'a baskı var 
   İKİ kulüp arasında bilet konusunda da problem çıktı. İlk maçta Fenerbahçe'ye beş bin bilet veren Galatasaray, Şükrü Saracoğlu'nda aynı miktarda bilet bekliyor. Kadıköy'deki maçlarda ise rakip taraftarlara 1800 kişilik kontenjan ayıran Sarı - Lacivertliler bu sayıyı artırmaya yanaşmıyor. Ultraslan grubu da derbinin 16.00'da oynanması ve kendilerine en az 2750 bilet verilmesi için Başkan Özhan Canaydın'ın kapısını çaldı. 
   
   Serhat'tan işbaşı    YUSUF DURSUN 

   DİYARBAKIRSPOR maçının hazırlıklarına ayağının tozuyla Samandıra Tesisleri'nde başlayan Fenerbahçe'de futbolcuların bir hayli neşeli oldukları gözlendi. Rizespor maçında forma giyen oyuncular dinlenmeye yönelik çalışmalarda bulunurken, diğer futbolcular yarım sahada çift kale maç yaptılar. Bir süre önce kasığından ameliyat olan Serhat da saha çalışmalarına start verdi. 
   TEKNİK Direktör Daum ise son maçlarda sol kanatta yaşanan problemi çözmeye uğraşıyor. İsmail Güldüren'i birkaç haftadır bu bölgede görevlendiren ancak istediği verimi alamayan Alman hocanın yeni arayışlara giriştiği öğrenildi. Daum'un yabancı kontenjanı nedeniyle Petkov'u tribüne çıkarması nedeniyle sol kanatta genç Mahmut'un şans bulabileceği belirtildi. 
   
   Bütçe 87 trilyon    FENERBAHÇE'DE 2004 yılı bütçesinin yaklaşık 87 trilyon olduğu bildirildi. Geçtiğimiz sezon 60 trilyon olan bütçede yaklaşık yüzde 50'lik bir artırıma giden Sarı - Lacivertli kulüp bu paranın 36 trilyonunu futbol için ayırdı. 2004 yılında futbolcular ve kulüpleri için 28 trilyon lira harcanacak. Yönetimin diğer kalemleri de önümüzdeki günlerde netleştirmesi bekleniyor. 
   
   Göze girdiler    Ümit Özat ile kaleci Volkan son haftalardaki formlarıyla A Milli Takım için şans yakaladılar 
   Güneş beğendi 
   SON haftaların iki formda ismi kaleci Volkan ile kaptan Ümit Özat, Milli Takım Teknik Direktörü Şenol Güneş'in de dikkatini çekti. Güneş'in uzun bir süredir yakından takip ettiği ve performanslarını beğendiği iki oyuncuyu bugün açıklanacak Danimarka maçının aday kadrosuna alacağı belirtildi. 
   
   Kupada izledi 
   AY - Yıldızlı ekibin teknik patronu Güneş, Volkan ve Ümit Özat'ı son olarak Çaykur Rizespor ile oynanan kupa maçında izledi. Bu iki oyuncunun dışında Tuncay, Selçuk ve Ali Güneş'in de mercek altına alındığı öğrenildi. Volkan, Rüştü ve Ömer'den sonra üçüncü kaleci olarak milli takımın yolunu tutacak. 
   
   Fener'in boşu yok    Fire vermedi 
   İKİNCİ yarıya fırtına gibi giren Fenerbahçe ligde dört, kupada ise oynadığı iki maçta fire vermedi. Sarı - Lacivertliler, Rizespor, İstanbulspor, Trabzonspor ve Elazığspor galibiyetleriyle Beşiktaş'ı yarışta yakalarken, kupada da Samsun ve Rizespor'u dize getirdi, adını yarı finale yazdırdı. 
   
   Daum memnun 
   TEKNİK Direktör Daum, kötü futbola rağmen takımın sonuca ulaşmasının çok önemli olduğunu vurguladı, "Hırsımız, hatalarımızı örtmeye yetiyor. Bu da bana yeter" açıklamasını yaptı. Zor virajları kazasız atlatan Alman hoca, takımın kazanma azmi sayesinde zorlukların üstesinden gelmeye başladıklarını belirtti. 
   
   Yalancının mumu ..    Hakan'a suçlama 
   İSVİÇRE'NİN Basel takımından Stuttgart'a giden Hakan Yakın'ın, "Fenerbahçe'ye imza atmadım" sözlerinin doğru olmadığı ileri sürüldü. Alman Die Welt Gazetesi, Hakan Yakın'ın 24 Ocak'ta Fenerbahçe yöneticisi Hakan Bilal Kutlualp ile imzaladığı bir ön anlaşma bulunduğunu, 3.5 yıllık sözleşmeye göre yıldız oyuncunun istediği otomobil markasının bile belirlendiğini yazdı. 
   
   'Yanlış anlaşıldım' 
   STUTTGART Başkanı Erwin Staudt, Basel ile geçerli bir transfer sözleşmesine sahip olduklarını açıklarken, gazetede Hakan'ın "Sözlerimle galiba bir karmaşa yarattım. Soruya doğru bir biçimde yanıt vermek istedim, ancak yanlış anlaşıldı. Bunun için özür diliyorum" ifadelerine yer verildi. Haberde transfere Hakan'ın ağabeyi Murat Yakın'ın engel olduğu da kaydedildi. 
   
   
</TEXT>
</DOC>
