<DOC>
<DOCNO> 242692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sonsiy10.html </URL>
<DATE> 2004/05/25/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Kapıların açılması için top Ermenistan'da... 
</HEADLINE>
<TEXT>

     Dışişleri Bakanı Abdullah Gül, Türkiye ile Ermenistan arasında bulunan Akyaka ve Alican sınır kapılarının açılmasının, Ermenistan'ın Yukarı Karabağ sorununun çözümünü kolaylaştıracak şekilde yapıcı adımlar atmasına bağlı olacağını bildirdi. 
     Abdullah Gül, CHP Iğdır Milletvekili Yücel Artantaş'ın Türkiye ile Ermenistan arasındaki sınır kapılarıyla ilgili soru önergesine verdiği yanıtta, Ermenistan'ın Azerbaycan topraklarının yaklaşık yüzde 20'sini işgal etmesiyle sonuçlanan Yukarı Karabağ ihtilafının 10 yılı aşkın bir süredir barışçı yollardan çözümlenmesine yönelik tüm uluslararası çabaların bugüne kadar sonuçsuz kaldığına işaret etti. 
     Azerbaycan'ın ve Güney Kafkasya Bölgesi'nin istikrarını doğrudan etkileyen, bölgesel işbirliğinin gelişmesinin önünde temel engel olan ve bu haliyle üçüncü tarafların olumsuz müdahalelerine müsait bir ortam yaratan bu ihtilafın bir an önce çözüme kavuşturulması gereğinin ortada olduğunu vurgulayan Gül, bu durumun Türkiye'nin bölgedeki çıkarları bakımından da önem taşıdığını vurguladı. 
     Gül, Türkiye'nin, Yukarı Karabağ sorununun çözümünü kolaylaştıracak şekilde Ermenistan'ın yapıcı adımlar atması halinde iyi niyetli bir yaklaşımın karşılıksız bırakılmayacağını çeşitli platformlarda vurguladığını anımsattı. 
     
     İKİ KAPI DA KAPALI 
     Abdullah Gül, Türkiye ile Ermenistan arasında sınır geçişleri amacıyla kullanılma potansiyeli olan Kars-Akyaka ve Iğdır-Alican olmak üzere iki sınır kapısının bulunduğunu dile getirdi. Akyaka sınır kapısının, Ermenistan'ın Yukarı Karabağ'ın çevresindeki Azerbaycan topraklarını işgal etmesi üzerine, Türkiye üzerinden Ermenistan'a ticari eşya nakliyatının askıya alınması çerçevesinde 3 Nisan 1993 tarihinde durdurulduğunu kaydeden Gül, Alican sınır kapısının ise çok özel durumlarda, insani yardım amacıyla ve özel izinle kullanıldığını ancak yolcu gidiş çıkışlarına kapalı olduğunu bildirdi. 

ANKA 
     
</TEXT>
</DOC>
