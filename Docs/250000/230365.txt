<DOC>
<DOCNO> 230365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sondun01.html </URL>
<DATE> 2004/04/11/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
CBC anketi Asker aileleri bile Bush'a destek vermekte tereddütlü... 
</HEADLINE>
<TEXT>

     Irak'ta son günlerde tırmanan şiddet olayları ve her geçen gün artan askeri kayıpların, bir önceki başkanlık seçimlerinde büyük çoğunluğu Cumhuriyetçi Parti'den Başkan George Bush'a oy vermiş asker ailelerini bile Bush'a olan desteklerini gözden geçirmeye ittiği kaydediliyor. 
     Washington Post gazetesi ve CBS televizyonu tarafından ortaklaşa yapılan kamuoyu araştırmasının sonuçlarına göre, askeri personel ve asker ailelerinden oy verme yeterliliğine sahip olanların yüzde 40 ila 48'i kasım ayında yapılacak başkanlık seçimlerinde Demokrat Parti adayı John Kerry'yi destekleyecek. 
     Askeri konularda yapılan anket sayısının son derece az ve anketin hedeflediği askeri üslerdeki kitleye ulaşmanın ancak özel izinle mümkün olduğu, denizaşırı üslere dağılmış askeri personele ulaşmanın ise neredeyse imkansız olduğu şartlarda yapılan anketlerin güvenilirliğinin nispeten daha tartışmalı olduğu kaydedilirken, hata payı yüksek araştırma sonuçlarının ülke genelinde olduğu gibi asker aileleri arasında da Başkan Bush'a olan desteğin düştüğünü gösterdiği ifade edildi. 
     Daha önce yapılan bazı araştırmalar askeri personel ve aileleri arasında Cumhuriyetçilere destek verenlerin Demokratlara destek verenlere oranının 2'ye 1, hatta bazı üst kademelerde bu oranın 9'a 1 olarak belirlendiği kaydediliyor. 
     Özellikle Batı Virginia, Florida ve New Mexico gibi askeri personelin oylarının belirli bir ağırlığa sahip olduğu eyaletlerde bu oylardaki küçük bir kaymanın bile ulusal düzeydeki seçimde belirleyici bir unsur olacağı ifade ediliyor. 
     
</TEXT>
</DOC>
