<DOC>
<DOCNO> 232806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/soneko27.html </URL>
<DATE> 2004/04/19/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Tofaş Direktörü Pazarda, benzinden dizele doğru kaçış var 
</HEADLINE>
<TEXT>

     Tofaş Dış İlişkiler Grup Direktörü Nezih Olcay, otomotiv pazarında benzinden dizele doğru önemli bir kaçış olduğunu bildirdi. 
     Nezih Olcay, yılın ilk çeyreğinin otomotiv pazarı açısından iyi geçtiğini ifade ederek, ''Geçen yıl 227 bin civarında otomobil satışı vardı. Bu sene bu miktar neredeyse 450 binlere çıkmak üzere. Bizim tahminiz genel gidişe paralel olarak bu yıl 660-700 bin civarında satış olur'' diye konuştu. 
     Sektördeki canlılığın birkaç nedeni bulunduğuna işaret eden Olcay, faiz oranlarının yüzde 2'nin altında olduğunu ve geçen yıl çıkarılan hurda yasasının da vergiyi önemli derecede düşürdüğünü söyledi. 
     Olcay, 1600 cc'ye kadar araçlarda yüzde 54 olan verginin yasayla birlikte yüzde 30'lara düştüğünü belirterek, ''Bizim geçmişte Ankara'da eğer bu yüksek vergileri aşağı çekerseniz satışlar da, dolaylı olarak alacağınız vergiler de artar tezimiz vardı. İşte bu satışlar da onu doğrulamış oldu'' diye konuştu. 
     İstikrar ve güvenin önemine de işaret eden Olcay, sektörde yukarıya doğru olan çıkıştan Tofaş'ın da payını aldığını belirterek, şunları kaydetti 
     ''İlk aylarda pazar payımızda bir miktar düşüklük oldu. O da pazarda benzinden dizele doğru doğru önemli bir kaçış var, ondan kaynaklandı. Dolayısıyla dizel oranı artıyor. Biz 1300 cc'lik dizel motorumuzu geçen yılın sonlarında devreye aldık. Albea, Palio ve Ocak ayında da Doblo'da devreye alma vardı ama Avrupa'da dizel motora daha çok talep oldu. Paylaşıldığında Fiat, Tofaş ve diğer üretim birimleri, bize düşen motor sayısında bir düşüklük oldu. Dolayısıyla piyasanın talebi olan dizel motoru yeterince veremiyoruz. O yüzden bir kayıp oldu ama bunu gelecek aylarda kapatacağız.'' 
     
     PAZAR TAHMİNİ 660-700 BİN 
     Nezih Olcay, kurdaki düşüklüğün ihracatçıları sıkıntıya soktuğunu ancak gidişatın iş verimliliğiyle halledilmesi durumunda problemin bir miktar azaldığını belirtti. 
     Sektördeki temkinliliğin, Tofaş'ta da bulunduğunu vurgulayan Olcay, şunları kaydetti 
     ''660-700 bin diye pazar tahmini yapıyoruz. Esasında bu temkinliliği ortadan kaldırsanız pazarın daha da büyüme ihtimali var. Biz bunu bugünden telaffuz edip birtakım stoklar yapmak eğiliminde değiliz. Hızlı çıkışların bazen sert inişleri de olabilir. Dolayısıyla bunu dikkate alıyoruz.'' Olcay, yeni modelle ilgili uzun süredir Fiat'la çalıştıklarını belirterek, Tofaş'ın 250 bin ile Türkiye'nin en büyük üretim kapasitesine sahip olduğunu ve geçen yıl yüzde 50 civarında kapasite kullandıklarını bildirdi. 
     Tofaş Dış İlişkiler Grup Direktörü Olcay, ''bunu tamamlamak, yüzde 100'lere yaklaştırmak lazım. Bunun için de yeni ve ihracata yönelik bir projeye ihtiyaç vardı. Dolayısıyla aşağı yukarı 1.5 yıldır bunun üzerinde çalışıyoruz. Bu da sonuçlanmak üzere. Herhalde 1 ay içerisinde haber vermiş oluruz'' diye konuştu. 
     
</TEXT>
</DOC>
