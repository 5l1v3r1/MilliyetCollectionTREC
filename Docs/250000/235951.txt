<DOC>
<DOCNO> 235951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonspo35.html </URL>
<DATE> 2004/04/29/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Siyah Beyaz Derneği, faaliyetlerine son verdi... 
</HEADLINE>
<TEXT>

     Ligde Fenerbahçe ile yapılan maçta kendisine edilen küfürleri neden göstererek, mayıs ayında olağanüstü genel kurula gitme ve tekrar başkan adayı olmama kararı alan Beşiktaş Kulübü Başkanı Serdar Bilgili'nin bu hareketi sonrası, kötü tezahürat yapmakla suçlanan gruplardan Siyah Beyaz Derneği, faaliyetlerine son verdiğini açıkladı. 
     Ceylan Intercontinental Otel'de dernek yönetim kurulu üyeleriyle birlikte basın toplantısı yapan Siyah Beyaz Derneği Başkanı Adem Akçay, dernek olarak bugünden itibaren tüm faaliyetlerini durdurduklarını söyledi. 
     Akçay, bundan sonra hiçbir tribün faaliyetinde bulunmayacaklarını belirterek, ''Kongrede hiçbir adayı desteklemeyecek, görüşmede bulunmayacağız. Siyah Beyaz Derneği'nin yayın organı olan www.siyahbeyaz.net internet sitesi, 19 Mayıs tarihinde yayınına son verecektir. Beşiktaş'ın hiçbir spor karşılaşması için toplu kombine organizasyonlarına girmeyeceğiz'' dedi. 
     
     KÜFÜR OLAYI 

     Adem Akçay, Beşiktaş Kulübü Başkanı Serdar Bilgili'ye yönelik yapılan hareketleri de kınadıklarını vurgulayarak, ''Fenerbahçe maçında numaralı tribünün çoğu yerinden münferit olarak yapılan ahlaksızlığın Siyah Beyaz Derneği'ne mal edilmeye çalışıldığını görmek, bizleri derinden üzdü'' diye konuştu. 
     Akçay, bu son küfür olayının fırsat bilinerek suçlamalara uğramalarının üzücü olduğunu belirterek, şöyle konuştu 
     ''Bu son ahlaksız küfür olayında, bunun fırsat bilinerek suçlamalara uğramamız, bizi derinden üzmüş, kırmış, içimizden gelen sürekli eleştiriler bizleri yormuştur. Düne kadar bizlere 'Başkanın adamları' suçlaması yapanlar, bugün bizleri rakip adayları hazır, planlı hareket eden grup olarak göstermeye çalışmaktadırlar. Sadece hizmet etmeyi amaçladığımız bu yapının artık Beşiktaş'a zarar vereceğini düşündüğümüzden dernek faaliyetlerini bitirmeye karar verdik. Bugüne kadar her yaptığımız faaliyette olduğu gibi bu tavrımızda da art niyet arayanlara gerekirse genel kuruldan istifa ederek, öz kimliğimiz olan Beşiktaşlılığımıza geri döneriz.'' Bu arada dernek üyelerinden Hakan Aksoy, hareketlerinin Serdar Bilgili'nin tavrıyla bir ilişkisinin bulunmadığını vurgulayarak, ''Küfür olayı münferittir. Derneğe üye birkaç genç de yapmıştır, ama bu tamamen derneğe mal edildi. Beşiktaş'ta gruplar taraftarlığın önüne geçmiştir. Kapanmamızın nedenlerinden biri de budur. Başkan Bilgili dönse de, dönmese de faaliyetlerimizi durduruyoruz'' şeklinde konuştu. 
     
</TEXT>
</DOC>
