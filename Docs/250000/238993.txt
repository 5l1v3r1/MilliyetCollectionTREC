<DOC>
<DOCNO> 238993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sondun20.html </URL>
<DATE> 2004/05/11/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
AKEL lideri Hristofyas Hedefimiz Kıbrıs'ın birleşmesi 
</HEADLINE>
<TEXT>

     Rum Meclis Başkanı ve AKEL Partisi Genel Sekreteri Dimitris Hristofyas, ''Hedeflerinin Kıbrıs'ı birleştirmek olduğunu'' söyledi. 
     Çalışma ziyareti için geldiği Atina'da, Yunanistan Başbakanı Kostas Karamanlis ile görüşen Hristofyas, daha sonra gazetecilere bir açıklama yaptı. 
     BM Genel Sekreteri Kofi Annan'ın sunduğu çözüm planının halen ''masada'' olduğunu söyleyen Hristofyas, ''Kıbrıslı Türklerle birlikte planın daha işler hale gelmesi ve uygulanması için BM Güvenlik Konseyi'nin ek güvenceler sağlaması üzerinde çalışmak istiyoruz'' dedi. 
     Partisi AKEL'in 1977 yılından bu yana iki toplumlu, iki kesimli federasyon tezini desteklediğini belirten Hristofyas, sorular üzerine Kıbrıslı Türklerin ilk referandumda ''evet'' dedikten sonra ikinci bir referandum yapılmasını kabul etmelerinin zor olduğuna inandığını kaydetti. 
     Hristofyas, ''Şimdi ikinci bir referandumdan söz etmek değil, referandum sonuçlarını değerlendirmek, ABD, İngiltere ve AB'den gelen baskıları göğüslemek zamanıdır. Referandumdan 'hayır' çıkmış olması çözüme de 'hayır dendi' anlamına gelmiyor. Sorun bizim sorunumuzdur. Eviniz yandıysa tekrar inşa edersiniz'' diye konuştu. 
     Avrupa Parlamentosu seçimlerine Kıbrıslı Türklerin katılımını konu alan soruları da yanıtlayan Hristofyas, Kıbrıs için ayrılmış 6 sandalyenin de doldurulması gerektiğini ve bu çerçevede sorunun AB'nin meselesi olduğunu söyledi. 
     
</TEXT>
</DOC>
