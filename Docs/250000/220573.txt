<DOC>
<DOCNO> 220573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/sontur23.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit KKTC'ye 30 yıl önce barış, güven ve istikrar geldi 
</HEADLINE>
<TEXT>

     DSP Genel Başkanı Bülent Ecevit, ''hükümetin Türkiye ve Kıbrıslı Türkler için tehlike teşkil ettiğini'' savunarak, ''halkın da buna göre tedbir alacağını'' söyledi. 
     Ecevit, DSP Genel Başkan Yardımcısı ve eşi Rahşan Ecevit ile birlikte, Oran'daki evlerinden parti otobüsü ve konvoyla DSP Ankara İl Başkanlığı 6. Olağan Kongresi'nin yapılacağı Bilkent Otel'e geldi. 
     Kongre salonuna girişinde gazetecilerin sorularını yanıtlayan Ecevit, KKTC Cumhurbaşkanı Rauf Denktaş'a Ankara'da destek verenlerin ''marjinal çevreler'' olarak nitelendirilmesini eleştirdi. Ecevit, ''Marjinal çevreler falan, bunlar laftır'' ifadesini kullandı. 
     Denktaş'ın arkasında, Türkiye ve Türk halkının büyük çoğunluğunun bulunduğunu kaydeden Ecevit, ''Başka nedenlerle AK Parti'nin oyları yükseldi. Fakat halkımız, hükümetin, Kıbrıs konusunda, Kıbrıslı Türkler ve Türkiye için ne kadar tehlike teşkil ettiğini gördükçe ona göre gereken tedbiri alacaktır'' diye konuştu. 
     
     ''SHP-DEHAP İŞBİRLİĞİ, TÜRKİYE İÇİN TEHLİKE'' 
     Ecevit, kongrenin açılışında yaptığı konuşmada ise CHP ve SHP'yi eleştirdi. 
     Bu iki partinin aynı kökenden geldiklerini iddia ettiklerini ancak ikisinin de eski CHP ile ilgisinin olmadığını savunan Ecevit, SHP'nin, yerel seçimlerde DEHAP ile işbirliği yapmasını değerlendirirken, ''SHP, şimdi artık geleceğini, bölücülük, ırkçılık yapmaya kalkışanlarla biraraya getirmektedir. Birbirlerinden istifade etmeye çalışıyorlar. Bu, Türkiye için ciddi bir tehlikedir'' dedi. 
     CHP'nin, yerel seçimler için, ''irtica bakımından tehlikeli olacak, CHP ve solculukla alakası olmayan kişilere adaylık teklifi götürdüğünü'' ileri süren Ecevit, ''Çünkü kendilerine güvenmiyorlar'' diye konuştu. 
     
     ''AK PARTİ, REJİM İÇİN TEHLİKE'' 
     AK Parti'nin, ''laik, demokratik rejimi tehlikeye düşüreceğini'' sık sık dile getirdiğini ifade eden Ecevit, ''bunun bilincine varanların sayısının giderek arttığını'' kaydetti. 
     Türkiye'de bir siyaset boşluğu bulunduğunu savunan Ecevit, DSP'nin tek başına iktidara gelmesinin hem Türkiye hem de Kıbrıs Türkler'i açısından bir gereklilik olduğunu söyledi. 
     KKTC'nin, ''çok ciddi tehlikelerle karşı karşıya'' olduğunu belirten Ecevit, ''Kıbrıs, Türkiye'nin bir uzantısıdır. Kıbrıs'ta, tarihinde hiçbir zaman bir Rum iktidarı olmamıştır. Kıbrıs'a borcumuz vardır, onu güçlendirmek bizim görevimizdir'' diye konuştu. 
     KKTC'ye 30 yıl önce barış, güven ve istikrarın geldiğini anlatan Ecevit, ''Daha ne çözümü isteniyor, anlayabilmiş değilim'' ifadesini kullandı. 
     
     ''DENKTAŞ'TAN KORKUN'' 
     Hükümetin, bazı medya kuruluşlarıyla birlikte, ''AB ve ABD çok güçlü, o yüzden Annan Planı'nı kabul etmek zorundayız'' şeklinde düşündüğünü savunan Ecevit, ''Çünkü Türk Ulusu'nu tanımıyorlar. Hükümete sesleniyorum Türk halkından, Türk halkının gücünden korkmayın. Denktaş'tan korkun ama Türkiye'den korkmayın'' dedi. 
     Bülent Ecevit, salona girişinde, ''Halkçı Ecevit'', ''Ecevit nerede, biz oradayız'' sloganlarıyla karşılandı. 
     Kongrede, Ankara Büyükşehir ve ilçe belediye başkan adayları da partililere tanıtıldı. 
     DSP Ankara İl Başkanı Tufan Bural, kongreye tek aday olarak girdi. 
     
</TEXT>
</DOC>
