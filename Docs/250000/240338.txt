<DOC>
<DOCNO> 240338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sontur11.html </URL>
<DATE> 2004/05/15/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
"Çocuklarım bana bakmadı" iddiası... 
</HEADLINE>
<TEXT>

     Mersin'in Mut İlçesi'nde, çocukları tarafından bakılmadığı için aç ve susuz kalan yaşlı kadına, maddi sıkıntı içinde olan damadı ve kızı sahip çıktı. 
     Mut'a bağlı Suçatı Köyü'nde oturan Tenzile Kara 70 , birkaç ay önce vücudunun güçsüz düştüğünü ve hastalık nedeniyle kendi ihtiyaçlarını karşılayamaz duruma geldiğini söyledi. 
     Aynı köyde oturan 3 oğlunun kendisi ile ilgilenmediğini ve çok zor günler yaşadığını ifade eden Kara, vücudunda oluşan yaraların geçmediğini ve kurtlandığını iddia etti. 
     Tenzile Kara'nın Karaman'da yaşayan damadı Durmuş Ali Daşise, bir süre önce köyden kendilerini telefonla arayanların kayınvalidesinin ölümcül hasta olduğunu söylemeleri üzerine Suçatı Köyü'ne gittiğini belirtti. 
     Köyde, kayınvalidesini evinin avlusunda kıl dokuma bir çulun içinde yatarken bulduğunu ifade eden Daş, ''Durumu çok kötüydü. Her tarafında yaralar oluşmuş, yaralar da bakılmadığı için kurtlanmıştı. Kayınbiraderlerimi arayarak durumunu sorduğumda bana cevap bile vermediler. Sonra öğrendim ki anneleri ile hiç ilgilenmemişler. 1 aydır kendine bakamayan kadıncağız aç susuz kalmış ve adeta ölüme terk edilmiş'' dedi. 
     Tenzile Kara'yı Karaman'da Devlet Hastanesi'ne götürdüğünü ifade eden Daş, şöyle konuştu 
     ''Uzun süredir işsizdim. Bir ay önce asgari ücretle bir şirkette çalışmaya başladım. Bir arkadaşımdan aldığım borç para ile kayınvalidemi hastanede yaralarını temizleterek, pansumanını yaptırdım. Ben asgari ücretle çalışıyorum. Kazandığım evimi geçindirmiyor. Bu kadına her gün pansuman yapılması ve doktor gözetiminde tedavi edilmesi lazım. Bizim de buna gücümüz yetmiyor. Tuvalet ihtiyacını kendi kendine gideremediği için hasta bezi kullanmak zorundayız. Bunu bile alamıyoruz. Yetkililerden öz çocukları tarafından ölüme terk edilen bu kadına yardım etmelerini istiyorum.'' Annesini bayramda ziyarete gittiğini, fakat her zaman köye gidip ona bakamadığını anlatan kızı Ayşe Daş ise ''Annemi bu hali ile kabul ettiği için eşime minnettarım. Annem için elimden geleni yapacağım. Ancak tam tedavisi için gereken maddi güce sahip değiliz'' diye konuştu. 
     
</TEXT>
</DOC>
