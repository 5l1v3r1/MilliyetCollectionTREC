<DOC>
<DOCNO> 243605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sonspo13.html </URL>
<DATE> 2004/05/28/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Tayfur'dan yeni sezon için 'garanti' 
</HEADLINE>
<TEXT>

     Beşiktaş Futbol Takımı Kaptanı Tayfur Havutçu, yeni sezon öncesi siyah-beyazlı taraftarlara umut dolu mesajlar verirken, ''Yeni sezonda hep birlikte sevineceğiz. Taraftarlarımızın gönlü rahat olsun'' dedi. 
     Ligde geride kalan sezonun 29. haftasında Gençlerbirliği ile oynanan karşılaşmada sakatlanarak sezonu erken kapatan ve İtalya'da geçirdiği ameliyatın ardından tedavisine bu ülkede devam eden kaptan Tayfur, siyah-beyazlı kulübün resmi internet sitesi aracılığıyla taraftarlara seslendi. 
     Prof. Marchacci tarafından 23 Nisan'da ameliyat edilen Tayfur, iyileşme sürecinin çok iyi gittiğini ifade ederken, ''Sabahları havuzda başladığım çalışma günde 6 saat sürüyor. Bir aksilik olmazsa temmuz ayının başında Türkiye'ye dönmeyi düşünüyorum. Belki hazırlık kampının ilk bölümüne katılamayabilirim. Fakat Türkiye'ye döndükten sonra hazır bir şekilde takımla çalışmalara başlamak istiyorum'' dedi. 
     Geride kalan sezonun sonunda arzu etmedikleri bir tabloyla karşılaştıklarını ifade eden Tayfur, ''Fakat yeni sezonda yine hep birlikte sevineceğiz. Taraftarlarımızın gönlü rahat olsun'' diye konuştu. 
     
</TEXT>
</DOC>
