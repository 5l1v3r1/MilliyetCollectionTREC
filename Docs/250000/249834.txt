<DOC>
<DOCNO> 249834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/siyaset/asiy.html </URL>
<DATE> 2004/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Başka şey ararız' 
</HEADLINE>
<TEXT>


Erdoğan, "Eğer aralıkta Türkiye'ye tarih verilmezse, bunun altında başka şey ararız. Bu da mensubu olduğumuz medeniyettir. AB, Hıristiyan kulübü olmadığını göstermeli" dedi 

ANKARA Milliyet Fotoğraf ÜMİT BEKTAŞ 


Başbakan Recep Tayyip Erdoğan, AB'ye tam üye olmuş ülkelerin bile eksikleri olduğunu belirterek, "Eğer aralıkta Türkiye'ye tarih verilmezse, bunun altında başka şey ararız. Bu da mensubu olduğumuz medeniyettir" dedi. 
AB'ye Uyum Sürecinde Ulusal Sosyal Politika Sempozyumu'nda konuşan Erdoğan, Türkiye'nin Aralık 2004'e kadar bazı eksikleri olabileceğini kaydetti. "Bu bir zihniyet değişimidir" diyen Erdoğan, Türkiye'nin uyumda gösterdiği başarıyı uygulamada gösteremeyebileceğini dile getirdi. Erdoğan, sözlerini şöyle sürdürdü 
"Ama müzakere süreci var. 41 yıldır AB kapısında bekletilen Türkiye daha fazla bekletilemez. Biz çok para ve serbest emek dolaşımı için AB'yi istiyor değiliz. AB, medeniyetlerin çatıştığı yer olmamalı. Bir Hıristiyan kulübü olmadığını da Türkiye'ye müzakere tarihi vererek göstermeli." 
"Çocuklara bırakacağımız Türkiye bize bırakılandan daha aydınlık olacak" diyen Erdoğan, hükümet olarak gelinen noktayı başlangıç olarak gördüklerini ifade ederek, "Yıkıldığımız yerde yeniden ayağa kalktık. Ama şimdi yürümek, ilerlemek durumundayız. İlerleyemezsek yerimizde sayar, tekrar düşeriz" diye konuştu. 

Tam üyelerden daha hazırız 
Türkiye'deki reformların tarih almaya endeksli olmadığını da kaydeden Erdoğan, şöyle konuştu 
"Türkiye, müzakere sürecindeki ülkelerden öte, tam üye olmuş ülkelerden bile daha hazır durumdadır. Yüzde 75'imiz AB'ye tam üye olmak istiyor. Türkiye böyle bir irade gösterirken, AB'li dostlarımızın da aynı iradeyi göstermesini bekliyoruz." 

'Destek vereceğiz' 
Avrupa Komisyonu Uyum, Diyalog ve Sosyal Haklar Direktörü Bernard Jansen de, yılın ikincisi yarısında Türkiye'nin önemli tartışma konusu olacağını, ilerlemenin Avrupa Komisyonu'nca da farkedildiğini ifade etti. Jansen, "Türkiye'nin AB'ye yakınlaşması için elimizden gelen desteği vereceğiz. Çünkü bu herkesin çıkarına" dedi. 

Hotar'la sohbet 

İki gün sürecek "AB'ye Uyum Sürecinde Ulusal Sosyal Politika" Sempozyumu, dün Ankara Hilton Oteli'nde başladı. Sempozyuma Başbakan Erdoğan da katıldı. Erdoğan, İzmir Milletvekili Nükhet Hotar Göksel ile bir süre sohbet etti. 


</TEXT>
</DOC>
