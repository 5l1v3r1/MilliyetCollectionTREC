<DOC>
<DOCNO> 225240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonspo24.html </URL>
<DATE> 2004/03/24/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Gaziantepspor taraftarları maçların gündüz saatinde oynanmasına tepkili 
</HEADLINE>
<TEXT>

     Gaziantepspor Taraftarlar Derneği, Gaziantepspor'un ligin son haftalarına doğru maçlarının, özellikle cumartesi gününe ve gündüz saatine alınmasına tepki gösterdi. 
     Taraftarlar Derneği Başkanı Mehmet Özdemir, kırmızı-siyahlı ekibin bu sezon UEFA Kupası'nda elde ettiği başarılı sonuçlarla ülke puanına çok katkısı olduğunu, gelecek sezonda da hem ülke hem de kent adına büyük katkı sağlayacağına son derece güvendiklerini vurguladı. 
     Gaziantepspor'un ligde zor bir dönemece girdiği dönemde Ankaragücü ile oynanacak karşılaşmanın 3 Nisan 2004 Cumartesi gündüz saatinde oynanmasına karar verilmesinin son derece düşündürücü olduğunu savunan Özdemir, bu karara tepki gösterdiklerini, çünkü Gaziantepspor taraftarının çoğunluğu esnaf ve işçi kökenli olduğu için cumartesi günü maça gelemeyeceğini söyledi. Özdemir, ''Maçların iki saat ileri alınması çok mu zor Anadolu kulüplerinin maddi ve manevi kayıplarını düşünmeyen federasyonun bu kararı tekrar gözden geçirmesi gerekmektedir'' dedi. 
     Özdemir, ligde şampiyonluk ve Avrupa kupalarına katılma hesabı yapan diğer takımların maçlarının neden cumartesi günü ve gündüz saatlerine alınmadığını merak ettiklerini, bu konuda Futbol Federasyonu'nun açıkça İstanbul takımlarını kolladığı görüntüsünün ortaya çıktığını savunarak, ''Ligde yoluna başarılı adımlarla devam eden Gaziantepsporumuza destek vermek hepimizin görevi olmalıdır. 3 Nisan Cumartesi günü Kamil Ocak Stadı'nda oynanacak olan Ankaragücü karşılaşmasında taraftarlarımızı takımımıza destek olmaya çağırıyoruz. Gaziantepspor Yönetim Kurulu'nu da bu haksız kararı düzeltmek için çalışma yapmaya davet ediyoruz'' diye konuştu. 
     
</TEXT>
</DOC>
