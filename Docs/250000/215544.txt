<DOC>
<DOCNO> 215544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sontur23.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Oktay Ekşi Medya organlarının görüşlerini ifadesi engellenmemeli 
</HEADLINE>
<TEXT>

     Basın Konseyi Başkanı Oktay Ekşi, TMSF tarafından Uzan grubuna ait 219 şirkete el konulması konusunda, ''Alacakların tahsili gerekçesiyle medya organlarının kendi görüşlerini özgürce ifade etmeleri engellenmemelidir'' dedi. 
     Ekşi, yaptığı yazılı açıklamada, medya kuruluşları da dahil Uzan grubuna ait şirketlere el konulması işlemine ilişkin olarak yetkilileri uyardı. 
     Bu işlem ''kamu çıkarlarını korumak'' amacıyla ve ''demokrasinin gereklerine, hukukun üstünlüğüne saygı göstererek'' yapıldığı sürece Basın Konseyi'ni ilgilendiren bir durum bulunmadığına işaret eden Ekşi, ancak yapılanların gazetecileri ve Basın Konseyi'ni ilgilendirenboyutlara sahip olduğunu belirtti. 
     Ekşi, açıklamasında şunları kaydetti 
     ''El koyma işlemi sırf alacakların tahsili maksadıyla yapılsaydı, toplam 50 milyar doları bulan aynı tür alacaklar nedeniyle de aynı işlemin yapılması gerekirdi. 
     Bu ayrımcılık, işlemin gerisinde sadece 'muhalif bir sesi boğma amacının değil, o sesi siyasi iktidarın borazanı haline dönüştürme' planının da yattığını göstermektedir. 
     Hazine'ye aynı şekilde borcu olan diğer medya sahiplerine 'bizi desteklemezseniz başınıza neler geleceğini görün' mesajı verilmektedir. Bu çok vahim bir tehdit, hatta şantajdır. 
     Yanlış anlaşılmamak için belirtelim 
     Kanımızca bir insanın medya organına sahip olması, onu dokunulmaz hale getiremez. Tam tersine medya organları sahipleri de diğer bireyler gibi 'hatta onlardan önce' her türlü yükümlülüklerini yerine getirmelidir. Getirmeyenlerin yakasına yapışmak, yasa uygulayıcılarının görevidir. 
     Ancak yasaların uygulanması, örneğin 'alacakların tahsili' gerekçesiyle medya organlarının kendi görüşlerini özgürce ifade etmeleri engellenmemelidir. Çünkü kamunun buradaki çıkarı, Hazine'nin alacağından önemlidir. O yüzden yasaları uygulayanlar, demokrasiye ve hukuk devletine saygılı olduklarını, ancak bu konuda duyarlı ve dürüstdavranırlarsa gösterebilirler. Bu onların lütfu değil, görevidir. 
     Bugün ülkemizde çok sayıda medya grubu aynı tehdit altında olduğuna göre, Hazine'nin 'alacaklarını tahsil' bahanesiyle basını toptan susturması ihtimali söz konusudur. Tehlikenin azameti, bu gerçek içinde yatmaktadır.'' 
     
</TEXT>
</DOC>
