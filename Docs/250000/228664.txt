<DOC>
<DOCNO> 228664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/soneko30.html </URL>
<DATE> 2004/04/05/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Kredi imkanı otomobil piyasasında talepleri üçe katladı... 
</HEADLINE>
<TEXT>

     Faizlerin hızla gerilediği 2003 yılında taşıt kredisi kullanan kişi sayısı neredeyse üçe katlandı. Geçen yıl, her 4 aracın 3'ü tüketici kredisiyle satıldı. 
     Otomotiv Sanayi Derneğii, 2003 yılındaki kredili taşıt alımlarına ilişkin verilerin açıkladı. Buna göre taşıt kredisi tutarının yüzde 267 artışla 5 katrilyon 407 trilyon liraya ulaştığı 2003 yılında kredi kullanan kişi sayısı da yüzde 186 oranında artarak 271 bin 503'e ulaştı. Ancak, 2003 yılında taşıt kredisi kullananların sayısı, 2000 yılının rekorunu kıramadı. 
     Kurların baskılanmasının ithalat patlamasına yol açtığı 2000 yılında 416 bin 410 kişi kredi kullanarak taşıt satın almıştı. Bu sayı kriz yılı olan 2001'de 66 bin 858'e düşmüş, 2002 yılında ise 94 bin 899 düzeyinde gerçekleşmişti. Kredili satışların, toplam taşıt satışları içindeki payı da geçen yıl yüzde 74'e yükseldi. 2000 yılında yüzde 67 düzeyinde bulunan söz konusu oran, 2001'de yüzde 36'ya düşmüş, 2002'de de yüzde 60 olmuştu. 
     
     BANKA VE KURULUŞ KREDİ VERİYOR 

     Bu arada Türkiye'de 26 banka ve finansman şirketinin Türk Lirası ya da döviz cinsinden taşıt kredisi kullandırdığı belirlendi. Türkiye Bankalar Birliği verilerine göre, Akbank, HSBC Bank, Denizbank, Koçbank, Oyakbank, Pamukbank, Şekerbank, Ziraat Bankası, Turkish Bank, Türk Dış Ticaret Bankası, Halkbank, Garanti Bankası, Vakıfbank, Yapı ve Kredi Bankası'nın yanı sıra Koç Finans, Benkar, Koç-Fia, Doğuş Finans, Anadolu Cetelem, Uzel Finans, Sanko Finans, Cankart, Assan Finans ve DaimlerChrysler, taşıt kredisi kullandırıyor. 

     
</TEXT>
</DOC>
