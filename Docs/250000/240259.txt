<DOC>
<DOCNO> 240259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/soneko02.html </URL>
<DATE> 2004/05/15/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kamu bankalarının kullandırdığı tüketici kredileri... 
</HEADLINE>
<TEXT>

     Ziraat Bankası Genel Müdürü Can Akın Çağlar, bugüne kadar 2 katrilyon lira civarında tüketici kredisi kullandırdıklarını, önceden belirlenen tüketici kredileri limitlerine yaklaştıklarını söyledi. 
     Çağlar, A.A muhabirine yaptığı açıklamada, basının, Devlet Bakanı Ali Babacan'ın tüketici kredilerinde sınırlara yaklaşıldı sözünü, krediler durduruldu gibi algıladığına dikkati çekti. 
     Tüketici, tarımsal ve ticari kredilerle ilgili yılbaşında ayırdıkları bir bütçe olduğunu hatırlatan Çağlar, şunları söyledi 
     ''Krediler 3'er aylık dilimler halinde şubelere ve bölgelere dağıtıldı. Hedefler çerçevesinde performans kriterleri izleniyor. Tüketici kredilerinde limitlere yaklaşıldı. 2-3 haftadır yavaşladı. Biz de bu gelişmeleri Bakanımıza aktarıyoruz. O da bu konuda konuştu. Ancak basın, Bakan Babacan'ın tüketici kredilerinde sınırlara yaklaşıldı sözünü, krediler durduruldu gibi algıladı.'' Türkiye'de kredi talebinin en çok Marmara ve Ege bölgelerinden geldiğini anlatan Çağlar, bütün Türkiye'den mevduat toplayan bir kurum olarak kaynakları sadece Ege ve Marmara bölgelerine kullandırmalarının bölgesel gelişmeler açısından yanlış olacağını, bu nedenle kredilerin bütün bölgelere dağıtılması kararı aldıklarını kaydetti. 
     
     TİCARİ, TARIMSAL VE TÜKETİCİ KREDİ TOPLAMI 5.2 KATRİLYON 
     Toplam, 5.2 katrilyon liralık kredi kullandırma kararları olduğunu hatırlatan Çağlar, ''Bir bölge kredi kullandırma limitlerine yaklaşmamışsa o bölgeyi zorlarım, hedeflerine ulaş diye. Bunu başka bir bölgeye aktarmam. Amacımız, topladığımız kaynakları eşit bir şekilde kullandırmaktır. Bu nedenle Marmara Bölgesindeki şubelerin verdiği tüketici kredisi limitleri dolmuşken, Doğu ve Güney Doğu Anadolu Bölgelerindeki şubelerimizde tüketici kredisi verme işlemi devam ediyor. Marmara ve Ege'de tüketici kredileri sınırlarına yaklaşıldı ancak, Doğu Anadolu ve Güney Doğu Anadolu Bölgelerinde uygulama devam ediyor. Marmara ve Ege Bölgelerinde tüketici kredilerine talep daha fazla çünkü insanların gelirleri ve tüketimleri daha yüksek. Örneğin 20 milyar lirası olan biri 20 milyar lira kredi kullanıp bir araba alabiliyor.'' Çağlar, tüketici kredisi kullandırma uygulamasını, yılbaşında koydukları sınırlamalar dahilinde yürüttüklerini söyledi. 
     
</TEXT>
</DOC>
