<DOC>
<DOCNO> 201195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sonspo20.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalımbay Yerli yabancı farketmez, oyuncu lazım 
</HEADLINE>
<TEXT>

     Ankaragücü, ligde bu hafta yapacağı Adanaspor maçı hazırlıklarını sürdürüyor. 
     Beştepe Gökçe Tesisleri'nde yapılan hazırlık maçında Ankaragücü, Üçüncü Lig ekiplerinden A.B.Kızılcahamam Belediyespor'u 2-1 yendi. Sarı-lacivertli takımın golleri, 1'i penaltıdan olmak üzere Hüzeyfe'nin ayağından gelirken, konuk ekibin tek golünü Necati kaydetti. 
     Antrenör Mustafa Kaplan'ın yönettiği maçta, Ankaragücü futbolcusu Abdullah bir pozisyon sonrasında itirazlarını sürdürünce, Kaplan ''Çık dışarı'' diyerek bu futbolcuyu oyundan attı. Karşılaşmada, başkent ekibinin bir topu direkten dönerken, Hüseyin de hafif bir sakatlık geçirdi. 
     Teknik direktör Rıza Çalımbay, 14 Aralık Pazar günü deplasmanda yapacakları Adanaspor maçını kazanmak istediklerini belirterek, ''Adanaspor zor durumda ama biz de zor durumdayız. Bu maçı kazanamazsak daha da kötü duruma düşeceğiz. Adanaspor maçından mutlak 3 puan alıp, özgüvenimizi kazanmak zorundayız'' diye konuştu. 
     Basında çıkan transfer haberlerine de değinen Çalımbay, sarı-laciverli takımın çeşitli mevkilerine transferlerin şart olduğunu ifade ederek, şöyle konuştu 
     ''Şu ana kadar yapılan transferlerden Tevfik Lav da ben de yararlanamadık. Bazı futbolcuları göndermeyi düşünüyorum. Bize faydalı olmayan arkadaşlarla devam etmek hem bize hem de onlara zarar verir. Transfer edeceğimiz futbolcuları şimdilik araştırıyoruz. Yerli ya da yabancı olması farketmez, bana maç kazandıracak futbolcu lazım. Ama sırf oyuncu almak için transfer yapılmaz. İşimize yarayacak, mevkisini doldurabilecek iyi bir futbolcu bulursak alırız.'' Bu arada sarı-lacivertli ekip, devre arası kampını 2-17 Ocak tarihleri arasında Belek'te Attelia Otel'de yapacak. 
     
</TEXT>
</DOC>
