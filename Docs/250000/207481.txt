<DOC>
<DOCNO> 207481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sondun17.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan'da camiye el bombalı saldırı 14 yaralı 
</HEADLINE>
<TEXT>

     Hindistan'ın Cammu Keşmir eyaletinde bir camiye, cuma namazı için toplanıldığı sırada düzenlenen el bombalı saldırıda, ilk belirlemelere göre 14 kişi yaralandı. 
     Polis, kimliği belirlenemeyen saldırganların, caminin çatısına el bombası atmalarının ardından kaçtıklarını bildirdi. 
     Sorunlu Keşmir bölgesinin Hindistan'ın denetimindeki kesiminin kışlık başkenti Cammu'da saldırı düzenlenen caminin, kalabalık bir alışveriş bölgesinde bulunduğu belirtildi. Saldırının sorumluluğunu henüz üstlenen olmadı. 
     Hindistan polisi, bölgede düzenlenen benzer saldırılardan Keşmir'in bağımsızlığı ya da Pakistan ile birleşmesi için 1989'dan beri savaşan dinci militanları sorumlu tutuyor. 
     Pakistan ile Hindistan'ın, 1947'de İngiltere'den bağımsızlıklarını elde etmelerinden sonra yaptıkları üç savaştan ikisi Keşmir yüzünden çıktı. 
     
</TEXT>
</DOC>
