<DOC>
<DOCNO> 229338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonsiy14.html </URL>
<DATE> 2004/04/07/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
CHP ve GP, ''taşıma oy'' iddiasıyla suç duyurusunda bulundu 
</HEADLINE>
<TEXT>

     CHP ve GP yöneticilerinin, yerel seçimlerde İzmir'in Seferihisar İlçesi'ne bağlı Doğanbey-Payamlı Beldesi'nde 389 taşıma oy belirlendiği gerekçesiyle İlçe Seçim Kurulu'na başvuruda bulunduğu, Cumhuriyet Savcılığı'na da suç duyurusu yaptıkları bildirildi. 
     Beldede seçimi, 37 oy farkla AK Parti'nin kazandığını belirten CHP adayı Şahap Can, ''Belediye meclisi ve il genel meclisinde en fazla oyu almamıza rağmen, başkanlık için sayımlar geciktirilerek, son sandıktan çıkan oylarla ve 37 farkla kaybettim'' dedi. Can, şunları kaydetti 
     ''Gerekli tüm itirazlarımızı yaptık. Son olarak beldede yaptığımız tespitler sonucunda kesinlikle burada oturmayan 389 kişinin nakil yaptırmadan, kendilerini seçmen kütüklerine yazdırdıklarını belirledik. Yasal olmayan bu işler için mahalle muhtarları hakkında görevi kötüye kullanmak ve sahte evrak düzenlemekten Seferihisar Cumhuriyet Savcılığı'na suç duyurusunda, İlçe Seçim Kurulu'na da seçimlerin iptali için başvuruda bulunduk.'' Bu arada, GP adayı Mehmet Türker'in de aynı gerekçeyle başvuruda bulunduğu bildirildi. 
     
</TEXT>
</DOC>
