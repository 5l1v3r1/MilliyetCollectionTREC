<DOC>
<DOCNO> 235177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sondun30.html </URL>
<DATE> 2004/04/27/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
KKTC'de hükümetin durumu ne olacak İşte senaryolar... 
</HEADLINE>
<TEXT>

     KKTC siyasi kulislerinde, iki milletvekilinin istifasıyla toplam milletvekili sayısı 26'dan 24'e inen ve 50 üyeli Cumhuriyet Meclisi'nde azınlık durumuna düşen CTP-DP koalisyon hükümetinin geleceği ve yeni hükümet modelleri konuşuluyor. 
     Olası bir güvensizlik önergesiyle hükümetin düşürülmesi durumunda, CTP-BDH hükmetine, DP'den istifa ederek bağımsız kalan iki milletvekilinin dışarıdan destek vererek kuracağı modelle CTP-DP-BDH üçlü koalisyonu, siyasi kulislerde konuşulan hükümet modelleri arasında yer alıyor. 
     
     Kaşif İstifamız kısa gün karı için değil 
     KKTC'de Girne Milletvekili Ünal Üstel'le birlikte, hükümetin küçük ortağı Demokrat Parti'den DP istifa eden Gazimağusa Milletvekili Ahmet Kaşif, ''bakanlık isteği kabul edilmediği için partiden istifa ettiği'' yönündeki iddiaları reddetti. 
     Kaşif, ''Bizim istifamız, kısa günün karı, yangından mal kaçırır gibi kendimize koltuk kapma ve memlekette hükümet krizi yaratmak için değil'' dedi. 
     Ahmet Kaşif, 1990 yılından beri siyasetin içinde olduğunu ve kurucusu olduğu Yeni Doğuş Partisi ile Demokrat Parti'yi birleştirenler arasında yer aldığını anlatarak, hiçbir parti genel başkanından hiçbir makam istemediğini kaydetti. 
     ''Partiden ayrılmak zorunda bırakıldıklarını'' öne süren Kaşif, istifalarının nedeninin parti içinde sorgulanması gerektiğini, partiden istifa eden 10 kişinin ''kolay karar vermediğini'' söyledi. 
     ''Yaptıkları hareketle dışa karşı gelişen konjoktöre zarar verme konumunda olmadıklarını ve zarar vermeyeceklerini'' ifade eden Ahmet Kaşif, ''Biz tamamen, partisel, parti içine yönelik, parti içi demokrasinin daha güzel yerleşmesi için mücadele verdik. Tabanımızdan aldığımız partisel sıkıntıları Sayın Genel Başkana aktardığımızda 12 saat geçmeden kendimizi disiplin kuruluna sevk edilmiş bulduk'' diye konuştu. 
     İstifa kararlarının bireysel olmadığını ve makam peşinde olmadıklarını belirten Kaşif, parti içindeki sıkıntıların başka yönlere çekilmemesi gerektiğini söyledi. 
     Hiçbir partiyle ilişkileri olmadığını ifade eden Kaşif, ''Cumhuriyetçi Türk Partisi CTP -Barış ve Demokrasi Hareketi BDH koalisyon hükümeti kurulacağı ve buna, Kaşif ve Ünal Üstel'in dışarıdan destek vereceği iddialarına'' ilişkin soru üzerine, şunları söyledi 
     ''Herkes kendine göre yorum yapıp, kendine göre iddia yürütebilir. Biz kesinlikle hiç kimseyle temas kurmadık, hiç kimseyle de bağlantımız yoktur. Ülkemizin, gelişen bu konjoktörde dünyaya açılan gününde, devletimizin tanınmasına yönelik atılacak her adımda, kurulacak olan her hükümeti arkadaşlarla oturup değerlendireceğiz, ona göre adımlar atacağız. Türkiye ile birlikte kalıcı barışı yakalamak için atılacak her türlü adımda tıkaç değil destek olacağız.'' Ahmet Kaşif, ''DP'nin içinde olacağı bir hükümete destek verir misiniz '' sorusuna ise ''DP önce anayasal tartışılan konumunu düzeltsin, ondan sonra'' karşılığını verdi. 
     Kaşif, başka bir soruya karşılık da anamuhalefet Ulusal Birlik Partisi UBP ile bir temasının olmadığını belirterek, oğlunun UBP Genel Başkanı Derviş Eroğlu'nun torunuyla nişanlı olduğunu, bu yönde bir bağlantı kurulmaya çalışıldığını söyledi. Kaşif, ''O yönde bağlantı kurmasınlar, sosyal hayat başkadır, siyasal hayat başkadır'' dedi. 
     Bu arada, DP Parti Meclisi, bu akşam toplanacak. Toplantıda, genel kurula gidilmesi konusunun da gündeme gelmesi bekleniyor. 
     
</TEXT>
</DOC>
