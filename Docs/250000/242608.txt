<DOC>
<DOCNO> 242608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sondun18.html </URL>
<DATE> 2004/05/25/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Necef'te Hz.Ali türbesinde patlama 
</HEADLINE>
<TEXT>

     Irak'ın Necef kentindeki İmam Ali türbesi içinde patlama meydana geldiği bildirildi. 
     Iraklı radikal Şii lideri Mukteda Sadr'ın bürosundan yetkililer, havan topu mermisinin neden olduğu patlamada 10 kişinin yaralandığını, patlamadan Amerikan güçlerinin sorumlu olduğunu açıkladı. 
     Bölgedeki AFP muhabiri ise, patlamada türbenin altın kaplamalı kapılarından birinin üst kısmının hasar gördüğünü belirtti. 
     Amerikan askerleri ile Şii lideri Mukteda Sadr yanlıları arasında Necef'te çıkan çatışmaların şiddetlenerek devam ettiği bildirilmişti. 
     
     ÇATIŞMALAR YOĞUNLAŞTI 

     Amerikan askerleri ile Şii lideri Mukteda Sadr yanlıları arasında Necef'te çıkan çatışmalar şiddetlenerek devam ediyor. 
     Necef'te son bir ay içinde çıkan en şiddetli çatışmalara şahit olan görgü tanıkları, İmam Ali türbesi yakınlarında patlamalar olduğunu söylediler. 
     Amerikalı yetkililer, türbelere zarar verilmemesi konusunda titiz davranıldığını söylerken, Sadr'ın, türbeleri silah saklamak için kullandığını ileri sürdüler. 
     Necef ve yakınlarındaki Kufe kentlerinde çıkan çatışmalarda en az 9 kişinin öldüğü, 19 kişinin yaralandığı bildirilmişti. 
     Çatışmalardaki ölü ve yaralı sayısının, Amerikalı askerler tarafından yakalanmak istemeyen milislerin, yaralıları hastaneye götürmekten çekinmeleri sebebiyle tam olarak belirlenemediği ifade ediliyor. 
     
     6 ROKET İSABET ETTİ 

     Irak'ın Necef kentindeki Hz. Ali türbesine 5 ya da 6 roketin isabet ettiği ileri sürüldü. 
     Şii din adamı Mukteda Sadr'ın temsilcisi Ahmed Şabani, türbeye 5 ya da 6 roket isabet ettiğini söyledi. 
     Bu arada, Mukteda Sadr'ın, saldırıdan sonra hasarı yerinde görmek için türbeye gittiği ve bu sırada taraftarlarının sloganlar attığı bildirildi. 
     Sadr yanlıları, roketlerin Amerikan askerleri tarafından atıldığını iddia ederken, Amerikan ordusundan henüz bir açıklama yapılmadı. 

     
</TEXT>
</DOC>
