<DOC>
<DOCNO> 208237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/siyaset/siy02.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sorun büyüklüğünüz' 
</HEADLINE>
<TEXT>

   AB Komisyonu Başkanı Prodi Türkiye çok büyük bir ülke. Bu yüzden AB kamuoyu temkinli. Müzakere için tüm kriterler yerine getirilmeli 
      ANKARA Milliyet 

   
   AB Komisyonu Başkanı Romano Prodi, AB kamuoyunun Türkiye'nin üyeliğine genel anlamda temkinli yaklaştığını belirterek, "Bu nedenle Türkiye, tüm kriterleri harfiyen yerine getirmeli" dedi. 
   Türkiye'ye 15 16 Ocak'ta yapacağı ziyaret öncesi CNN Türk ve NTV'nin sorularını yanıtlayan Prodi, Türkiye'ye dikte edilen kriterlerin diğer aday ülkelerinkiyle aynı olduğunu söyledi. 
   Türkiye'yi çok sevdiğini belirten Prodi, Türkiye ile ilgili genel havaya ilişkin şunları kaydetti "Hava çok olumlu ama bunun yanında bir de görevi düşünmek lazım. Çok önemli siyasi bir karar bu ve bir takım kurallarımız var. Ve kurallar kuraldır, çok kesindir. Garip bir güvensizlik var. Türk tarafında sanki Hıristiyan bir ülke olmadığı için bir sorun varmış gibi aksettiriliyor ama sorun aslında büyüklüğü. Türkiye çok büyük ve nüfusu fazla. Malta gibi küçük bir ülke değil hatta Kıbrıs gibi de değil." 
   
   'Kıbrıs şart değil' 
   Prodi, Kıbrıs konusuyla ilgili de şunları söyledi "Şu an siyasi durum elverişli hale geldi ve ben, birkaç ay öncesine göre çok daha iyimserim. BM'nin teklifi makul bir teklif. 1 Mayıs'tan önce bir çözüm bulunmalı, bu sayede her şey çok daha kolay olur." 
   Kıbrıs sorunu ile Türkiye'ye müzakere tarihi verilmesi arasında bir bağlantı olmadığını savunan Prodi, çözümün, Türkiye hakkında olumlu bir değerlendirme yapılmasını sağlayacağını söyledi. Prodi, AB'nin çifte standart uygulamadığını, Türkiye'ye olduğu gibi Rum Kesimi'ne de telkinde bulunduğunu belirtti. Prodi, Türkiye'nin üyeliğinin AB için asıl öneminin, kültürel diyalog olduğunu kaydetti. "Kıbrıs sorunu komisyonun yaklaşımını ne derece etkileyecek" sorusuna Prodi, "Bu bir şart değil, ama tabii ki bir mesaj teşkil edecek. Benim şahsi tavsiyem bu sorunu hemen çözün önemli derim" yanıtını verdi. 
   
   
</TEXT>
</DOC>
