<DOC>
<DOCNO> 247532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/sondun26.html </URL>
<DATE> 2004/06/13/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
İran, Katar büyükelçisini Dışişleri Bakanlığı'na çağırdı... 
</HEADLINE>
<TEXT>

     İran'da, Katar'ın Tahran büyükelçisi, Basra Körfezi'nde Katar'a ait savaş gemisinin bir İran balıkçı teknesine düzenlediği saldırı gerekçesiyle Dışişleri Bakanlığı'na çağırdı. 
     İran resmi haber ajansı İRNA'nın haberine göre, Dışişleri Bakanlığı'ndan yapılan açıklamada, ''Katar'a ait savaş gemisinin Basra Körfezi'nde İran teknesine saldırı düzenlediği ve olayda teknenin mürettebatından ölen ve yaralananlar olduğu'' belirtilerek, Katar Büyükelçisi Salih İbrahim El Kuvari'nin dün Dışişleri Bakanlığı'na çağrıldığı kaydedildi. 
     Açıklamada, olay nedeniyle Katar'ın ''sertçe protesto'' edildiği ve tekneyle mürettebatın derhal İran'a dönüşünün sağlanmasının yanı sıra olayın sorumlularının kimliklerinin tespit edilerek adalete teslim edilmesinin istendiği kaydedildi. 
     Ayrıca bu tür bir olayın bir daha tekrarlanmamasının temenni edildiği, aksi takdirde iki ülke ilişkilerinin olumsuz etkileneceği uyarısında bulunulduğu da ifade edildi. 
     El Kuvari de konuya ilişkin bilgisi olmadığını, ancak ilgili yetkililere bilgi vererek, en kısa zamanda yanıt vereceklerini söyledi. 
     İran'ın siyasi işlerden sorumlu İçişleri Bakan Yardımcısı Ali Asger Ahmedi de balıkçı teknesindeki mürettebatın önceki gün sabah saatlerinde saldırıya uğradığı sırada İran'a ait Lavan adası yakınında bulunduklarını belirtti. 
     Ahmedi, olayda bir mürettebatın öldüğünü, ikisinin yaralandığını, tekneye el konularak mürettebatın tutuklandığını kaydederek, ''Olanlar kabul edilemez ve uluslararası kurallara uygun değil. İran, vatandaşlarının haklarını savunacak. Tutuklu mürettebatın serbest bırakılmasını ve tazminat ödenmesini talep ediyoruz'' dedi. 
     İran yönetimi, geçen hafta da Birleşik Arap Emirlikleri'ne BAE ait bir savaş gemisinden Basra Körfezi'nde Ebu Musa adası yakınında bir İran balıkçı teknesine ateş açılarak, mürettebatının tutuklanması üzerine, bu ülkenin Tahran büyükelçisini Dışişleri Bakanlığı'na çağırmıştı. 
     BAE, Basra Körfezi'nde İran'ın elindeki Ebu Musa, Büyük Tonb ve Küçük Tonb adalarının kendine ait olduğu iddialarını sürdürüyor. İran, 1971 yılında İngiliz güçlerinin Basra Körfezi'ni terk etmesinden sonra bu adaların kontrolünü ele geçirmişti. 
     
</TEXT>
</DOC>
