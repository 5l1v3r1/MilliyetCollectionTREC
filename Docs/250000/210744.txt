<DOC>
<DOCNO> 210744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/astro/index.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Astroloji nasıl kurtulur 
</HEADLINE>
<TEXT>

   
   Astrolojiyi sadece popüler kültürün bir parçası olarak görmekle yetinmeyin 
   Geçtiğimiz haftalarda bir gazetede yayımlanan yazı dizisinden sonra beni ve pek çok okuru rahatsız eden bir konuyu sizinle de paylaşmak istedim. Gazetecilerin hazırladıkları yazı dizisi hakkında detaylı bilgi sahibi olmaları beklenir. Kendileri bunun bilincinde olmasalar bile okur doğal olarak bunu bekler, böyle kabul eder. 2004 yılına ait beklentilerle ilgili bu çalışma için ben de bir yazı göndermiştim fakat bir okurumdan gelen e-posta mesajı ile hem çok şaşırdım hem de üzüldüm. Eminim, dizide yer alan diğer arkadaşlar da benzer şeyler hissetmişlerdir. Yazıya şöyle başlık atılmıştı "Türkiye'nin on falcısı 2004 yılını anlatıyor". 
   Benim ne sihirli bir kürem var ne de suya bakıyorum. Astroloji de fal değildir. Astrolojiye 20 yılı aşan bir süredir emek veren, konuyla ilgili araştırmalar yapan, hatta şimdi daha derinleşme yolunda, eski metinleri daha iyi anlayabilmek için Latince öğrenen birisi olarak, bu tür başıbozuk, bilinçsiz bir biçimde haber hazırlayan kişilere pek çok okuyucunun tepki duyduğunu görebiliyorum. Astroloji konusunda genelde ülkemizde bir bilgisizlik olduğunu biliyoruz ama söz konusu durum bir de daha fazla dikkat çekme niyetiyle yapılınca, düşünün olayın boyutlarının nerelere varacağını. 
   Kuşkusuz böyle bir başlıkla karşılaşınca, bu yazı dizisinden çıkmak istediğimi ilgili gazeteye pek çok kez telefon ederek anlatmaya çalıştıysam da engelleyemedim. 
   Astroloji birçok kaynaktan yararlanır 
   Astroloji değişik düzeylerde ele alınabilir. Kimi zaman bu yazılar örneğin günlük horoskoplar genel değerlendirmelerdir. Kuşkusuz en doğru değerlendirmeler kişinin kendi gökharitasına dayalı olarak yapılan çalışmalardır. Bunu unutmamalıyız. Horoskoplar ise astrolojiye ilgi duyan kişiler için bir başlangıç çizgisi oluşturur. Şunu da eklemeden geçemeyeceğim Milliyet'te yazı yazmaya başladığım zaman bunu güne ait gerçek astrolojik etkiler üzerine dayanarak yapınca, bu diğer yazarlar tarafından da benimsendi ve genel bir tavır haline dönüştü. Bundan en azından mutluluk duyuyorum. Bununla birlikte, konu yaygın biçimiyle yıldız falı şeklinde ortaya konduğu için maalesef yanlış bir etiketin zararına da uğruyor. Usanmadan astrolojinin böyle bir şey olmadığını söylemek hatta uyarmak isterim. 
   Astroloji ile yakından ilgilenen kişiler, konunun ne kadar farklı boyutları olduğunu bilirler. Astroloji insanın tarihinde, kültürün gelişimiyle paralel olarak en eski bilgi ve birikimlerden ortaya çıkmıştır. İçine mitolojiyi, astronomiyi, günümüzde psikolojiyi ve diğer pek çok disiplini alır. Pek çok bilim adamı astroloji ile yakından ilgilendi. Astrolojiyi sadece popüler kültürün bir parçası gibi görmeyin. Aysbergin altına bakın. 2000 yılında Astrobil kurulduğunda, yine adı çıkmış bir gazetede entel falcılar başlığı koyuvermişti. Sizce bu tür düzeysiz bir yaklaşım bir kültür sorunu ile karşı karşıya olduğumuzu göstermiyor mu 
   
   Hafta sonu astrobarometresi    Bu hafta sonu nelere dikkat etmeli 
   Bu hafta sonunda Ay, Balık burcunda büyüme aşamasında. Hafta sonu oldukça hareketli geçecek ama bu arada Balık süregelen planlarda değişiklikler ve ertelemeler de getirebilir. Duygusal alanda yüksek enerjiler var. Cumartesi akşam saatleri yaratıcı alanda pozitif enerjiler getiriyor dostluklar, toplantılar ve genel olarak sanatı da içine alan sosyal faaliyetler açısından güzel fırsatlar sunuyor. Pazar günü ise öğle saatlerinde duygusal konularda daha gergin ve gereksiz yere tartışmacı olabiliriz. 
   
   
   
   
   
   
</TEXT>
</DOC>
