<DOC>
<DOCNO> 238632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sonspo38.html </URL>
<DATE> 2004/05/09/ </DATE>
<TIME> 22.52 </TIME>
<AUTHOR>  </AUTHOR>
<HEADLINE>
İspanya'dan futbol... Valencia 6. şampiyonluğunu ilan etti 
</HEADLINE>
<TEXT>

     İspanya 1. Futbol Ligi'nde La Liga 2003-2004 sezonunun şampiyonu Valencia oldu. 
     En yakın rakibi Real Madrid'in kendi sahasında Real Mallarco'ya 3-2 yenilmesinin ardından deplasmanda Sevilla'yı 2-0 yenen Valencia puan farkını 7'ye çıkararak, ligin bitimine 2 hafta kala şampiyonluğunu garantiledi. 
     Valencia'nın gollerini 11. dakikada Vicente ve 88. dakikada Baraja kaydetti. Tarihindeki 6. La Liga şampiyonluğunu kazanan Valencia, son olarak 2001-2002 sezonunda yine teknik direktör Rafael Benitez ile bu başarıya imza atmıştı. 
     Maç sonrası Valencia kentinde binlerce taraftar meydanlara çıkarak, şampiyonluğu kutlamaya başladılar. 
     Öte yandan ligde kalma mücadelesi veren Real Sociedad, deplasmanda Valladolid ile 2-2 berabere kaldı. Karşılaşmada 90 dakika forma giyen Nihat Kahveci, 41. dakikada takımını 2-1 öne geçiren golü kaydederken, bu sezonki 14. golünü attı. 
     Etkili bir futbol sergileyen Nihat Kahveci, 8 kez gol pozisyonuna girip, süratli oyunuyla takım arkadaşlarını ateşledi. Son iki haftaya girilirken matematiksel olarak halen ligde kalmayı garantilemeyen Real Sociedad, önümüzdeki hafta kendi sahasında Malaga'ya karşı oynayıp, son hafta deplasmanda Real Madrid karşısına çıkacak. 
     Deportivo'yu 2-0 yenen Espanyol ise La Liga'da 32 hafta sonra düşme hattından çıkma başarısını gösterdi. Tayfun Korkut kadroda yer almadı. 
     
</TEXT>
</DOC>
