<DOC>
<DOCNO> 223267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/dunya/adun.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Rapordaki büyük gaf 
</HEADLINE>
<TEXT>

   Avrupa Parlamentosu'nun Türkiye Raportörü Oostlander, son raporunda İBDA - C'nin terörist örgütler listesine alınmasını istedi ve rapor Dışişleri Komisyonu'nda bu haliyle kabul edildi. Oysa örgüt aralıktan beri listede 
      Güven Özalp 

   Brüksel 

   
   Geçtiğimiz yıl yazdığı rapordaki önyargılarıyla büyük tepki toplayan Hollandalı parlamenter Arie Oostlander tarafından hazırlanan Türkiye Raporu, dün Avrupa Parlamentosu AP Dışişleri Komisyonu'nda AFET kabul edildi. Verilen 199 değişiklik önergesine karşın raporun ruhunda herhangi bir değişiklik olmadı. Eleştirilerin övgülerin açık ara önüne geçtiği raporda önemli bir de gafa imza atıldı. Rapor, Avrupa Birliği'nin AB İBDA - C'yi terör listesine almamasını eleştirdi, oysa ki İBDA-C, geçtiğimiz aralık ayından bu yana listede. 
   Dün 39 kabul, 2 ret oyuyla onaylanan raporun 31. maddesinde AB'nin Türkiye'ye terörle mücadele konusunda yeterli desteği vermediğine vurgu yapılırken, "AP, AB'nin Türkiye'nin İBDA - C'nin terör listesine alınması yönündeki isteğini reddetmesini kınar" ifadeleri yer aldı. Raporun ciddi bir yaklaşımla yazılmadığı ve bilgi eksikliği bulunduğu izlenimi veren bu ifadeler aylar önce hazırlanan ilk taslaktan bu yana metinde var. Oysa İBDA - C, 24 Aralık 2003'ten bu yana PKK ve DHKP - C ile birlikte listede yer alıyor. Bu ifadeye ilişkin değişiklik önergesi verilmemesi de dikkat çekti. Raporda öne çıkan unsurlar şöyle 
   AB KARŞITLARIYLA MÜCADELE Raporda AP'nin AKP hükümetini "aşırı milliyetçilere ve Türk devletinin her düzeyindeki bürokratik adalete karşı kampanyasını sürdürme ve ordudan, adli unsurlardan, ulusal ve yerel yönetim birimlerinden gelen direnişle mücadele konusunda cesaretlendirdiğine" vurgu yapıldı. 
   ANAYASA DEĞİŞİKLİĞİ Rapor, AB üyeliği için gerekli değişikliklerin tam anlamıyla yansıtılabilmesi için Birlik standartlarına uygun yeni bir Anayasa hazırlanması gereği üzerinde duruyor. 
   ORDUNUN ROLÜ Ordunun siyasi ve sivil hayattaki rolünün azaltılmasının zor ancak kaçınılmaz olduğuna vurgu yapan rapor, hükümetin savunma harcamalarını parlamento denetimine sokma sürecini başlatmasından duyduğu memnuniyeti dile getiriyor. 
   İNSAN HAKLARI İşkence ve kötü muamelenin devam ettiğine dikkat çekilen raporda, anadil dışındaki dillerde yayının halen beklendiğine vurgu yapılırken, Leyla Zana ve arkadaşlarının konu olduğu adli süreç de eleştiriliyor. 
   LAİKLİK Raporda laiklikle ilgili olarak, "Türkiye, AB'de h kim olandan farklı bir laik devlet yorumuna sahip, bu ana din İslam üzerinde devlet kontrolüne ve diğer inançlara yönelik ayrımcılığa neden oluyor" ifadeleri kullanıldı. Rapora nihai hali bu ay sonunda Strasbourg'daki Genel Kurul oturumunda verilecek. 
   Oostlander Raporu, AP'de, Türkiye konusunda bu yıl hazırlanan son rapor olma özelliği taşıyor. Hukuken bir bağlayıcılığı olmayan rapor, Komisyon tarafından hazırlanacak olan İlerleme Raporu öncesi hazırlanan ve kamuoyunu etkileme potansiyeli bulunan kapsamlı bir belge olması nedeniyle önem taşıyor. 
   
   
   
   
</TEXT>
</DOC>
