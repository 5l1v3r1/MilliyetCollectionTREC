<DOC>
<DOCNO> 233975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonyas11.html </URL>
<DATE> 2004/04/22/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Üniversite öğrencilerinin sağlık sorunları... 
</HEADLINE>
<TEXT>

     Kocaeli Üniversitesi Mediko Sosyal Merkezi Başhekimi Şebnem Efendi, 35 bin öğrencinin eğitim gördüğü üniversitede, yılda yaklaşık 25 bin öğrencinin çeşitli rahatsızlıklar nedeniyle mediko sosyal merkezine başvurduğunu bildirdi. 
     Efendi, AA muhabirine yaptığı açıklamada, Mediko Sosyal Merkezi'nde sosyal güvencesi olan veya olmayan öğrencilere sağlık hizmeti verdiklerini söyledi. Kış aylarında genellikle üst solunum rahatsızlıkları şikayeti nedeniyle başvurulduğunu, bahar ve yaz aylarında ise psikolojik rahatsızlık ve mantar gibi bulaşıcı hastalıkların artığını ifade eden Efendi Hereke, Vinsan ve Kullar'daki yerleşkelerdeki mediko sosyal merkezine yılda 25 bin başvuru olduğunu belirtti. 
     Öğrencilerin, büyük bölümünün, birlikte yaşaması veya yurtlarda kalması yüzünden hijyenik şartlara dikkat etmediğini ve birbirlerine bulaşan hastalıkların görüldüğünü ifade eden Efendi, şunları söyledi 
     ''Birbirlerinin giysilerini sık sık giyen öğrencilerde, birinde görülen bir rahatsızlık diğerine de geçebiliyor. Bahar aylarında özellikle spor yaralanmaları daha sık görülüyor. Sınav zamanlarında ise genellikle depresyon ve ruhsal bozukluklar yüzünden başvuru fazla oluyor. '' 
     
     CİNSEL VE PSİKOLOJİK RAHATSIZLIKLAR 
     Cinsel sorunlar yüzünden merkeze gelen öğrenciler de olduğunu, ancak az da olsa çekingenlik görüldüğünü ifade eden Efendi, ''Cinsel sorunlarda kızlar kadın, erkekler ise erkek doktorlara başvuruyor. Ama bazen de erkek öğrenci, kız arkadaşının sorununu erkek doktora anlatıyor. Öğrencileri cinsellik konusunda sürekli bilgilendiriyoruz. Zaman zaman düzenlenen derslerle cinsellik konusunda eğitim veriyoruz'' dedi. 
     Efendi, sınav, gelecek kaygısı, aile özlemi veya diğer nedenlerle ruh sağlığı bozulan öğrencilere uzman psikolog tarafından yardım edildiğini belirterek, şöyle konuştu 
     ''Özellikle birinci sınıflarda sık görülen, ortama uyum sağlayamama, aile özlemi çekme yüzünden ruhsal sıkıntıya giren öğrenciler, psikolog tarafından tedavi ediliyor. Sınav zamanlarında da artan depresyonu en aza indirmeye çalışıyoruz. Ağır vakalar zaten Tıp Fakültesi'ne gönderiliyor. 
     Öğrencilere ders çalışma teknikleri konularında da seminerler düzenliyoruz. Broşürlerle çeşitli hastalıklar konusunda uyarıp, bilgilendiriyoruz. 
     Sigara veya kötü alışkanlığı bulunan ve kurtulmak isteyen öğrencilere, merkezin imkanları dahilinde yardımcı oluyoruz.'' 
     
</TEXT>
</DOC>
