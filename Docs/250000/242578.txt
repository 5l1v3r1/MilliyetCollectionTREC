<DOC>
<DOCNO> 242578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/yasam/yas02.html </URL>
<DATE> 2004/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da fanatik düğün 
</HEADLINE>
<TEXT>


Sakaryasporlu Cemil'in düğününe katılan taraftarlar ile amigo salonda meşale yakınca, davetliler boğulma tehlikesi atlattı 

ZAFER TOKUŞ Sakarya DHA 

Sakaryasporlu futbolcu Cemil İbiş'in düğüne katılan amigo ve taraftarlar, yaktıkları meşalelerle salonu tribüne çevirdi. Yoğun duman nedeniyle zehirlenme tehlikesiyle karşı karşıya kalan davetliler, salondan çıkmak zorunda kaldı. 
Takımı yeni sezonda Süper Lig'de oynamaya hak kazanan İbiş'le Çiğdem Karakaş için önceki gece Serdivan Düğün Salonu'nda tören düzenlendi. 

Kendilerini zor attılar 
Yaklaşık bin davetli arasında, bir grup Sakaryaspor taraftarı ve Amigo Ersin de yer aldı. Sakaryaspor Marşı söyleyen taraftarların yaktığı meşaleler, salonu birbirine kattı. Salonu bir anda yoğun duman kapladı. 
Boğulma tehlikesi geçiren davetliler, kendilerini dışarı attı. İbiş ve Karakaş ise bir başka bölüme alındı. Kargaşaya tepki gösteren davetlilerle, Amigo Ersin ve taraftarlar arasında tartışma çıktı. Dumanın dağılmasını bekleyen davetliler, yaklaşık yarım saat sonra salona girebildi. 


</TEXT>
</DOC>
