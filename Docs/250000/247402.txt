<DOC>
<DOCNO> 247402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sontur08.html </URL>
<DATE> 2004/06/12/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Urfa'ya "Şanlı" ünvanı verilmesinin yıldönümü... 
</HEADLINE>
<TEXT>

     Cumhurbaşkanı Ahmet Necdet Sezer, Urfa halkının bir kahramanlık destanı yazarak elde ettiği zaferin, Kurtuluş Savaşı'nın simgeleşen direnişlerinden biri olarak tarihin parlak sayfaları arasındaki yerini aldığını kaydetti. 
     Sezer, Urfa'ya ''şanlı'' unvanı verilmesinin yıldönümü dolayısıyla, Şanlıurfa Valisi Şükrü Kocatepe'ye bir mesaj gönderdi. 
     Cumhurbaşkanlığı Basın Merkezi'nden yapılan açıklamaya göre, Sezer'in mesajı şöyle 
     ''Uğruna büyük bedeller ödenerek kazanılan yurt toprakları, atalarımızın bizlere en büyük mirası ve emanetidir. Türk Ulusu'nun tüm değerlerin üzerinde tuttuğu yurt sevgisi ve bağımsızlık inancı, tarih boyunca özgür ve onurlu yaşamasını sağlamıştır. 
     Yüce Atatürk'ün öncülüğünde tüm olanaksızlıklara karşı kazanılan Kurtuluş Savaşı, ulusumuzun bu özelliklerinin en anlamlı ve somut göstergesidir. Bu başarıda, bölgesel direnişlerin de büyük katkısı olmuştur. 
     Ulusumuzun, kendi olanaklarıyla düzenli ordulara karşı yaptığı bölgesel direnişler, herkese büyük moral ve güç vermiş, ulusal zaferin kazanılmasını kolaylaştırmıştır. Urfalılar'ın gösterdiği cesaret ve kahramanlığın, bu direnişler içerisinde ayrı bir yeri ve değeri vardır. 
     Urfa halkının bir kahramanlık destanı yazarak elde ettiği zafer, Kurtuluş Savaşı'nın simgeleşen direnişlerinden biri olarak tarihimizin parlak sayfaları arasındaki yerini almıştır. 
     İnsanları, kahramanlıkları ve tarihiyle Urfa, yüce meclisimizin ulusumuz adına verdiği 'şanlı' unvanını büyük gurur ve onurla taşımaktadır. Urfa'ya şanlı unvanı verilişinin yıldönümünü kutluyor, Yüce Atatürk'ü, silah arkadaşlarını ve tüm şehitlerimizi rahmetle, gazilerimizi minnetle anıyor, Şanlıurfalı yurttaşlarımıza esenlikler diliyorum.'' 
     
</TEXT>
</DOC>
