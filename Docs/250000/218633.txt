<DOC>
<DOCNO> 218633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/guncel/gun01.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İş dünyası, sözünü tuttu 
</HEADLINE>
<TEXT>

   İş dünyasının 21 isminin podyuma çıkmasıyla alınan diyaliz makineleri, dün yerlerine ulaştı 
      GÖKHAN KARAKAŞ İstanbul 
   
   İş dünyasının 21 başarılı ismi, 15 Ocak 2004'te Hilton Exibition Center'da düzenlenen "İş Dünyası Podyumda" adlı defilede podyuma çıktı. Amaçları böbrek hastalarına diyaliz makinesi alabilmekti. Dün ise verdikleri sözü tutmanın sevincini yaşadılar ve aldıkları 7 diyaliz makinesinden birini Düzce Hendek Devlet Hastanesi'ne, ikisini de Haydarpaşa Numune Eğitim ve Araştırma Hastanesi'ne bağışladılar. 
   Bisse gömleklerinin sahibi İbrahim Kefeli, mimar Tuna Tunalı ile Neşe Erberk, diyaliz makinelerini hastanenin Hemodiyaliz Ünitesi'ne getirdi. Dr. Mustafa Aydın ve Dr. Funda Türkmen'e teslim edilen makinelerle hastanede toplam 16 diyaliz makinesi oldu. Yardım yapmak için bu yola çıktıklarını belirten ve martın ikinci haftasında podyuma yine iş dünyasının isimlerini çıkaracaklarını söyleyen Erberk, "Şimdi ikinci defileyi de Ankara'da yapacağız. Bu defileyle de böbrek ameliyatlarını gerçekleştirmek istiyoruz" dedi. 
   
   
   
   
</TEXT>
</DOC>
