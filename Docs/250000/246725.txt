<DOC>
<DOCNO> 246725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/spor/bnba.html </URL>
<DATE> 2004/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Melekler korudu 
</HEADLINE>
<TEXT>


Detroit karşısında bitime 2.1 saniye Bryant'ın 8.5 metreden ve savunma üzerinden attığı mucize üçlükle maçı uzatmaya götüren Lakers, galibiyeti, belki de şampiyonluğu kurtardı 

NBA'e yakın plan 

METE AKTAŞ 


Mucizelere inanır mısınız Eğer bir Los Angeles Lakers taraftarıysanız, artık mucizelere inanmakla kalmayıp bu doğa üstü olayları artık günlük yaşamınızın bir parçası haline getirmiş olmanız lazım. Önce normal sezonun son maçında gelen Pasifik şampiyonluğu, ardından San Antonio serisinin 5. maçında Derek Fisher'ın 0.4 saniye kala atıp takımın kaderini değiştiren mucizevi üçlük, daha sonra Minnesota serisinin 6. buluşmasında, giden maçı Kareem Rush'ın beklenmedik şekilde ortaya çıkıp döndürmesi. Ve bütün bu irili ufaklı mucizelere ek, Salı gecesi oynanan Lakers - Pistons NBA finali 2. maçının bitimine 2.1 saniye kala Kobe Bryant'ın, 8.5 metreden, el üzerinden attığı ve maçı uzatmaya götüren imkansız üçlüğü eklendi. 
Melekler şehri Los Angeles'ın takımı Lakers'ın koruyucu melekleri ayakta alkışlanacak bir iş çıkartıyorlar doğrusu. 

Beceriksiz Pistons 
Finalin ilk maçını 87 - 75 kazanarak 1 - 0 öne geçen ve saha avantajını eline geçiren Detroit Pistons, 2. maçın son 37.5 saniyesine de 89 - 83 önde girmişti. Pistons'ın bu maçı alıp 2 - 0 öne geçmesi demek, yağlı ilmiği boynuna geçirdikleri Lakers'ın altındaki sandalyeye sert bir tekme atıp sarı-morluların ölüm fermanına mühürlerini basmak demekti. Zira NBA tarihinde sahasındaki ilk iki maçı kaybedip 2 - 0 geriye düştükten sonra şampiyonluğu kazanabilmiş bir takım yoktu. 
Ama Pistons, önüne altın tepside uzatılan fırsatı geri tepmek için kalan 37.5 saniye içinde elinden gelen her türlü beceriksizliği yaptı. Farkı 3'e indiren Lakers, 9 saniye kala oyunu başlattığında top, ilk önce Shaq'in ellerine geldiği anda faul yapmayarak ölümcül bir hata yaptılar. 5 saniye kala Luke Walton'ın pasını alan Kobe Bryant, yıllar önce lisedeyken kalbini kırdığı Richard Hamilton'ın kalbini bu kez NBA finalinde kırdı ve üzerinden attığı üçlükle, skora 89 - 89'luk dengeyi getirdi. 
Uzatmaya giden maçta Lakers momentumu ele geçirip uzatmada 9 - 1 şut isabetiyle oynayan Pistons'ın hücumdaki kısırlığından da yararlanarak karşılaşmayı 99 - 91 kazandı ve seriye 1-1'lik eşitliği getirdi. 

Baskı Detroit'te 
Serinin bundan sonraki 3 maçı Detroit'in sahasında oynanacak ve bir sonraki randevu, perşembe gecesi. İki takım artık birbirlerini daha iyi tanıyorlar ve birbirlerine daha fazla saygı duyuyorlar. Lakers, Pistons'ın kolay bir lokma olmadığının farkına varırken, Pistons da son topun Kobe Bryant'ın elinde olduğu bir maçı kazanmanın garantisinin asla olmadığının bilincine vardı. 

Skorbord Çeyrek skorları 

LOS ANGELES LAKERS 1. 2. 3. 4. Uz. Toplam 18 26 24 21 10 99 

DETROIT PISTONS 1. 2. 3. 4. Uz. Toplam 16 20 30 23 2 91 

NOTLAR 

Milli oyuncumuz Mehmet Okur 2. maçta yer aldığı 18 dakikada hücumda yine kayıpları oynadı. Memo maçı 1 sayı 2 ribaund 1 asist 3 top kaybı ile bitirdi.Maçın son anlarında ön plana çıkan Kobe Bryant olsa da, maçın Lakers adına yıldızı çaylak forvet Luke Walton'dı. 1. maçta hiç oynamayan 23 yaşındaki oyuncu 27 dakikada 7 sayı 8 asist 5 ribaund 2 blok ile maçı tamamladı. Lakers 2003 - 04 sezonunda normal sezon ve play-off'larda oynadığı 7 uzatmaya giden maçın 7'sini de kazandı.Maçı uzatmaya taşıyan 3 sayılık basket öncesinde Kobe Bryant'ın play-off'da 4. çeyreklerdeki üç sayı isabet oranı 14.2'ydi. 

NE DEDİN NE DEDİN 

"Belki de hayatımın en büyük basketini attım. Gülerek Belki de bu basketi lisede Rip'i yenmek için attığım basketin ardından 2. sıraya koymalıyım". 
2. maçı uzatmaya götüren üçlüğü eski dostu Richard Hamilton'ın üzerinden atan Kobe Bryant'ın maç sonrasında keyfine diyecek yoktu. 


</TEXT>
</DOC>
