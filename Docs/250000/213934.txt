<DOC>
<DOCNO> 213934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sontur17.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk hacıları, dönüş için 12 saat havaalanında beklediler... 
</HEADLINE>
<TEXT>

     Hac görevini yerine getirerek kutsal topraklardan Türkiye'ye dönmeye başlayan Türk hacıları, uçaklarının rötarlı kalkması nedeniyle Cidde Havaalanı'nda uzun süre beklemek zorunda kaldılar. 
     Türk hacıları dün uçaklarının kalkmasına yaklaşık 24 saat varken Mekke'de kaldıkları otellerden ayrılarak, Cidde'ye geçtiler. 
     Cidde Havaalanı'nda THY uçaklarının rötar yapması, Suudi yetkililerinin yaptığı pasaport ve gümrük işlemlerinin uzun sürmesi nedeniyle Türk hacıları, yaklaşık 10-12 saat uçaklarının kalkmasını beklediler. 
     Havaalanında beton zemine yatarak dinlenmeye çalışan Türk hacıları, olaya tepki gösterdi. 
     Bu arada, THY pilotları, uçakta yaptıkları anonsla, rötarların kendilerinden değil, Suudi yetkililerin havaalanındaki ''kötü yaklaşımından'' kaynaklandığını savundular. 
     
</TEXT>
</DOC>
