<DOC>
<DOCNO> 227057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/siyaset/siy07.html </URL>
<DATE> 2004/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'a başkan seçilen Topbaş'ın eşi Özleyiş Topbaş 
</HEADLINE>
<TEXT>
   Kapanınca başörtüleri eşimle birlikte seçtik 
   Özleyiş Topbaş, "15 yaşında evlendim. Okul döneminde başımı örtmedim. Balayından döndükten sonra kapandım" diyor 
      Ümran Avcı 

   
   İstanbul Büyükşehir Belediye Başkanı seçilen AKP adayı Kadir Topbaş, bütün bir geceyi partisinin il merkezinde geçirirken, 31 yıllık eşi Özleyiş Topbaş televizyon karşısında heyecanla sonuçları takip ediyordu. Özleyiş Topbaş, eşini tebrik etmek için sabaha kadar eve dönmesini bekledi. 
   Röportaj için evlerine ulaştığımızda zillerde Kadir, Ahmet ve Mehmet Topbaş isimlerini görünce bir aile apartmanında yaşadıklarını fark ettik. Özleyiş Topbaş, aralıksız çalan telefonlar arasında, duygularını, bir beledediye başkanı olarak eşinden beklediklerini anlattı. Fanatik Fenerbahçeli olan çocuklarının "eve gelmeyiz" tehditleriyle sarı - lacivert döşenmiş oturma odasında, televizyonda yapılan yorumları takip etti. 
   
   Eşinizi kaçta tebrik ettiniz 
   Saat 04.30'da geldi. Konuşmasını izlediğimi, çok duygulandığımı söyledim. İçindeki İstanbul aşkı yüzüne yansımıştı. "İnşallah İstanbul için çok güzel şeyler başaracaksın, ben buna inanıyorum" dedim. 
   
   Aile içinde de bir kutlama yapacak mısınız 
   İnşallah. Biz kendi aramızda zaten sabah kahvesi içtik, toplandık. Kahveyle bir kutlamaydı. 
   
   Sandıklar açılınca neler hissettiniz 
   Çok mutlu oldum. Gözlerim doldu. Eşimin de basın toplantısı düzenlerken gözleri doldu dolacaktı. Gelince de söyledim. 
   
   Siz evde izlemeyi tercih ettiniz. 
   Çocuklarım ve damadım babalarının yanında bulundular. Evden bir konvoy halinde çıktılar. Onları yolcu ederken gurur duydum. "İnşallah hakkımızda hayırlısı olacak" dedim. 
   
   Eşinizin öncelikle çözmesi gerektiği sorun sizce nedir 
   İstanbul'un genel çehresinde değişiklikler isterim. Trafik sorununun çözülmesini isterim. Çünkü ben de araba kullanan bir insanım. 
   
   Büyükşehir Belediye Başkanı eşi oldunuz Neler hissediyorsunuz 
   Heyecan var. Tedirginlik duyuyorum. Göz önünde olmak çok zor. Yapı olarak hayatımın bana kalmasını tercih eden bir insanım. 
   
   Mecburen daha az görüşeceksiniz. 
   Randevuyla hallediyorduk her şeyi. Şimdi biraz daha zor olacak. Biz onun orta yolunu buluruz. Evde huzurlu olması gerekir ki hizmetine yansısın. 
   
   Burası aile apartmanı... 
   Eşimin dört kardeşi ve aileleriyle apartmanı paylaşıyoruz. Büyük kaynım kanserden vefat etti. Eltim, kızları, hepimiz aynı apartmandayız. Vefat eden kardeşi bugün yaşasaydı öyle mutlu olurdu ki. Evlenenlerle toplandığımızda 24 kişi oluyoruz. 
   
   Telefonlarınız hiç susmuyor... 
   Seçim gecesi 03.15'te bile arayan oldu. Yetişemeyince, telefonları bir ara sessize aldım. Arkadaşlarımız o kadar inanmış ki iki gün önce arayıp tebrik edenler oldu. 
   
   Nasıl kapandınız 
   Bu benim tercihimdi. 15 yaşında evlendim. Okul döneminde başımı örtmedim. Eşim de kapalılığı seven bir insan. Orta noktada buluştuk. Balayından döndükten sonra kapandım. Hazırlıkları yapmıştık. Başörtüleri birlikte seçtik. 
   
   Çok erken evlenmişsiniz. 
   Lise birdeydim. Eşim de mimarlık son sınıftaydı. Eşim bekleyemeyeceğini söyleyince okulu bıraktım. Hatta o zaman hem ilahiyat hem mimarlıkta okuyordu. "Bir diploma senin, bir diploma da benim olsun" diye espri yapmıştı. Hiç pişman olmadım. 
   
   Aktif siyasetin içinde olacak mısınız 
   Hiçbir dönemde düşünmedim. Eşimin yanındayım ama gerektiği kadar. 
   
   
   
</TEXT>
</DOC>
