<DOC>
<DOCNO> 207903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/soneko05.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar düştü, ithal ilaç fiyatları inmiyor... 
</HEADLINE>
<TEXT>

     İthal ilaç fiyatlarının belirlenmesinde döviz kurunu esas alan Sağlık Bakanlığı, dolardaki düşüşe rağmen ithal ilaç fiyatlarını indirmiyor. 
     Dalgalı kur politikasına geçildiği 2001 yılında dolardaki yükselmeye karşın, ithal ilaçların sabit kur dönemindeki fiyattan alınması üzerine Türkiye'de ithal ilaç sıkıntısı başgösterdi. 
     Eski Sağlık Bakanı Osman Durmuş'un endüstri temsilcileriyle yaptığı bir dizi görüşme sonucunda ithal ilaç fiyatlarında, eski kur rejimindeki 820 bin liralık dolar kuru yerine, Merkez Bankası kurunun uygulanması kararlaştırıldı. Bu dönemde dolar bir ara 1 milyon 650 bin lira seviyesine kadar yükseldi ve ithal ilaçlar bu kur üzerinden fiyatlandırılmaya başlandı. 
     Daha sonra doların Türk Lirası karşısında değer kaybetmeye başlaması üzerine ithal ilaçların günlük kur üzerinden değil, bir önceki ayın son iş günü Merkez Bankası dolar kuru üzerinden fiyatlandırılması benimsendi. Ancak, bu uygulama ithal ilaçların fiyatlarına yansıtılmadı. 
     Yeni hükümetin göreve gelmesiyle, ithal ilaçların 1 milyon 650 bin liralık dolar kuru üzerinden fiyatlandırılması sistemi devam etti. 
     Bakanlık, ithal ilaç fiyatlarında yeni düzenlemeye gitmezken, 3 aylık TEFE oranına göre belirlenen yerli ilaçlara 1 Nisan 2003'te yüzde 7 oranında zam yaptı. 
     Yeni ilaç fiyat kararnamesi üzerinde çalışan Sağlık Bakanlığı yetkilileri, ilaç fiyatlarının, asıl olarak geri ödeme kurumlarını, Maliye Bakanlığı'nı ve Hazine Müsteşarlığı'nı ilgilendirdiğini belirtiyor. 
     
     TEB BAŞKANI DOMAÇ 
     Türk Eczacıları Birliği TEB Başkanı Mehmet Domaç, ilaç fiyat kararnamesinin değişeceğini belirterek, yerli ilaca zam yapılsın diye bir talepleri olmadığını söyledi. 
     Domaç, ''Bence ithal ilaçların fiyatı düşürülmeli. Dolar 1 milyon 650 bin lira iken fiyat anlaşması yapılmıştı. Şu anda dolar 1 milyon 390, 1 milyon 400 bin lira civarında. Yüzde 20'lik bir farklılık var. İthal ilaçlarda fiyatlar düşmeli ve ilaç fiyat kararnamesi de bir an önce çıkarılmalı'' diye konuştu. 
     
</TEXT>
</DOC>
