<DOC>
<DOCNO> 218207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sondun09.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İnsan Hakları İzleme Örgütü Başörtü yasağı din özgürlüğüne aykırı 
</HEADLINE>
<TEXT>

     İnsan Haklarını İzleme örgütü, Fransız devlet okullarında başörtüsü gibi dini simgelerin yasaklanmasını öngören yasa tasarısının, din ve ifade özgürlüğünün ihlali anlamına geldiği görüşünü savundu. 
     Merkezi New York'ta bulunan örgütün yöneticisi Kenneth Roth imzasıyla yayımlanan açıklamada, özellikle Müslüman kızları hedef aldığı belirtilen yasa tasarısının bu nedenle ayrımcı olduğuna işaret edildi. 
     Açıklamada, ''Yasa tasarısı, din özgürlüğünün çiğnenmesi anlamına geliyor. Çünkü Müslümanların birçoğuna göre, başörtüsü dini vecibe'' ifadesi kullanıldı. 
     Örgüt, devletler hukukuna göre, herhangi bir devletin, dini bir uygulamayı, ancak inançlar, diğerlerinin haklarına tecavüz anlamına gelmişse kamu güvenliği gerekçesiyle sınırlandırabileceğine dikkat çekti. Açıklamada, öğrenci-öğretmen ilişkisini engelleyen dini uygulamaların da yasaklanabileceği vurgulandı. 
     Örgüt, ''başörtüsünün, Sih türbanı, Yahudi kipası ve Hıristiyan haçının kamu güvenliğini tehdit etmediğini, diğer öğrencilerin özgürlüklerine halel getirmediğini, okulun eğitsel rolüne de zarar vermediğini'' belirtti. 
     Açıklamada, ''Din özgürlüğünü korumak, okulda laikliği tehlikeye atmaz, tam tersine değişik dinlere saygı gösterildiğini gösterir. Farklılıklara anlayış ve hoşgörü göstermek, eğitim hakkının anahtarıdır'' ifadesi kullanıldı. 
     
</TEXT>
</DOC>
