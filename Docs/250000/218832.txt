<DOC>
<DOCNO> 218832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/ekonomi/aeko.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Borcunu ödemeyen için gereken yapılacak' 
</HEADLINE>
<TEXT>

   Kamu Bankaları Ortak Yönetim Kurulu Başkanı Sayın, "Borcu olanlar uçakta sarılıp öpüyor ama borcunu ödemiyor. Gereken yapılacak. Siz hiç 100 milyon dolar borcu olup simitle yaşayan gördünüz mü " dedi 
      ANKARA Milliyet 
   
   Kamu Bankaları Ortak Yönetim Kurulu Başkanı Zeki Sayın, bankalara çok borcu olanların bulunduğunu belirterek, "Bunlarla uçaklarda karşılaşıyoruz yüzümüze bakıyorlar 'Vay Zeki Abim nasılsın, iyi misin diye' sarılıyorlar. Borcunun 10 lirasını ver' diyorum. Ama ödemiyorlar'' diyerek tepki gösterdi. 
   Halkbank ve TOBB'un işbirliğiyle KOBİ'lere ucuz kredi kullandırılmasını düzenleyen protokolün imza törenine katılan Sayın, bankalara borcu olup bunları ödemeyenleri eleştirdi. Sayın, uçaklarda karşılaştıkları borçluların gelip sarıldığını ancak borcunu ödemesini istediğinde ödemediğini belirterek "Siz hiç 100, 200 hatta 500 milyon dolar borcu olup da simitle yaşayan gördünüz mü Hepsi yatla, uçakla geziyor. 'Neden bunu ödemiyorsun' diyen var mı " diyerek işadamlarını eleştirdi. 
   Avrupa'da krediye teminat olarak borçlunun imzası yeterken Türkiye'de gayrimenkul ipoteği gibi şartlar öne sürüldüğünü belirtti. İmzanın bugünkü şartlar dahilinde yeterli olmadığını dile getiren Sayın, "Sadece imza alırsanız ve kredi geri dönmezse, genel kurulu sizi suçlar. Mahkemelerde dolaşırsınız. Böyle çok sayıda çalışanımız var" diye konuştu. 
   
   'İyi takip gerek' 
   Bankaların kredi verdiği işadamını iyi takip etmesi gerektiğini söyleyen Sayın, işini sürdürebilecek durumda olan ama borcunu vadesi geldiğinde ödeyemeyenlerin desteklenmesi gerektiğini kaydetti. Sayın, kredinin kontrollü verilmesi gerektiğini borcunu ödemeyip yatta, katta geziyorsa gereğinin yapılacağını dile getirdi. 
   
   KOBİ'lere kredi müjdesi    Halkbank TOBB'la imzaladığı protokol kapsamında KOBİ'lere yüzde 16.9 faizle 1 yıla kadar vadeli kredi olarak kullandıracak. TOBB bu kapsamda Halkbank'a 100 trilyonluk kaynak aktaracak. Protokol, TOBB Başkanı Rifat Hisarcıklıoğlu, Zeki Sayın ve Halk Bankası Genel Müdürü Hasan Cebeci tarafından imzalandı. 
   Halkbank'ın 100 trilyonluk nakdi kredi yanında 350 trilyonluk gayrinakdi, 400 trilyon liralık ihracat kredisi kullandıracağını belirten Hisarcıklıoğlu, gayrinakdi kredinin maliyetinin yıllık yüzde 2 olacağını kaydetti. Hisarcıklıoğlu, firma bazında kullandırılacak kredinin, 20 - 50 milyar lira arasında olacağını kaydetti. 
   Halkbank Genel Müdürü Cebeci de uygulamaya konulacak kredinin aylık eşit taksitli olarak 3-12 ay vadede kullandırılacağını, kredinin yıllık faiz oranının yüzde 13.9 olduğunu, yüzde 3'lük komisyonuyla maliyetin yüzde 16.9'a ulaştığını bildirdi. 
   
   
</TEXT>
</DOC>
