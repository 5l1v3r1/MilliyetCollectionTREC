<DOC>
<DOCNO> 240590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/guncel/gun02.html </URL>
<DATE> 2004/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Cennet'in kapıları açılıyor 
</HEADLINE>
<TEXT>


Datça'da bakir koylarıyla ünlü Knidos Antik Kenti'ne yol yapım izni çıktı. Dar toprak yolu nedeniyle bugüne kadar zor ulaşılan bölgeye turist akını bekleniyor 

MUSTAFA SARIİPEK Muğla DHA 

Datça'da, ulaşım koşullarının elverişsizliği nedeniyle turizmde hak ettiği yeri bulamayan 3500 yıllık geçmişe sahip Knidos Antik Kenti'ne ve bakir koylarına ulaşmak için yol yapım izni çıktı. Deniz yolu dışında sadece bir yanı uçurum olan, iki aracın yan yana geçemediği dar bir toprak yoldan ulaşılabilen Knidos'a yol düzenlemesi için Kaymakam Savaş Tuncer ve Knidos Kazı Heyeti Başkanı Prof. Dr. Ramazan Özgan, Muğla Kültür ve Tabiat Varlıklarını Koruma Kurulu'na başvurdu. Kurul da isteğe olumlu yanıt verdi. 
Tuncer, tek sorunun asfalt yolun yapımında kullanılacak araçların yakıt gideri olduğunu belirterek, "Kaynak yaratıp yolu en kısa zamanda kendi olanaklarımızla yapacağız" dedi. 

Tur şirketleri sıraya girdi 
Tuncer, yıllardır kangren olan yol sorunu yüzünden turistlerin Knidos'a gidemediğini ifade ederek şunları söyledi 
"Altı kilometrelik yol çok kötü. Çok dar ve bir yanı denize doğru uçurum. Tur otobüslerinin oraya gitme şansı hiç yok. Yolu hazır hale getirip asfaltlayacağız. Yola izin çıkması tur şirketlerini de harekete geçirdi. Başta Marmaris olmak üzere birçok bölgeden tur şirketleri turist getirmek için sırada bekliyor. Knidos'taki eski restoranın kapatılmasıyla bölgede tuvalet sıkıntısı da yaşanıyor. Kurulun özel izniyle yeni tuvalet yaptık. Kültür ve Turizm Bakanlığı'ndan izin çıkarsa bir de güzel restoran yapacağız". 
Knidos'u, karayoluyla ulaşımın zorluğuna rağmen, yılda 35 bin kişi ziyaret ediyordu. 


</TEXT>
</DOC>
