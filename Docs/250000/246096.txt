<DOC>
<DOCNO> 246096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/ekonomi/eko01.html </URL>
<DATE> 2004/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyango'da yöntem tartışması 
</HEADLINE>
<TEXT>


Milli Piyango İdaresi, özelleştirme sonrasında "Hasılatı biz toplayalım" derken ÖİB, bunun özel sektöre bırakılması görüşünü taşıyor 


Milli Piyango'nun MP özelleştirilmesinde yöntem sorunu yaşanıyor. Milli Piyango İdaresi ile Özelleştirme İdaresi Başkanlığı ÖİB arasında özelleştirme şartnamesi konusunda görüş ayrılıkları bulunuyor. 
Kurumun özelleştirilmesi için oluşturulan komisyon, MP İdaresi'nin hazırlayarak, ÖİB'ye gönderdiği şartname üzerindeki değerlendirme çalışmalarını sürdürüyor. Edinilen bilgiye göre, MP'nin gelir bölüşümü yoluyla özelleştirilmesini öngören şartnamede görüş ayrılığı bulunmazken özelleştirme öncesi ve sonrasına ilişkin bazı hükümler, Özelleştirme ve MP İdareleri arasında sorun yarattı. 
MP tarafı, 10 yıl süreyle gerçekleştirilecek gelir bölüşümünde, hasılatın ticari işletme yerine kendilerince toplanmasını istiyor. Gelirin toplanmasının ardından ikramiyenin dağıtılması ve bu süreçte işletici firmaya da sözleşmede öngörülen payın aktarılmasını talep ediyor. ÖİB ise hasılatı özelleştirme ihalesini kazanan firmanın üstlenmesi gerektiğini belirtiyor. 
İki idare, lisans ücreti konusunda da farklı düşünüyor. ÖİB, gelir bölüşümü yoluyla da olsa piyango ihalesini kazanacak firmadan başlangıçta belli bir ihale bedeli alınmasını talep ediyor. Maliye Bakanı Kemal Unakıtan'ın da buna sıcak baktığı söyleniyor. 

Yasa gelir idaresini öngörüyor 
MP İdaresi ise başlangıçta belli bir bedel ödenmesi halinde, işletici firmaların gelir bölüşümünde daha yüksek bir pay isteyebileceğini, bunun da 10 yıllık işletme sürecinde başlangıçta alınan bedelin çok üstünde bir maliyeti olacağını savunuyor. 
Bu arada MP İdaresi Kanunu, gelir paylaşımı yoluyla özelleştirmeyi mümkün kılacak şekilde yeniden düzenleniyor. MP tarafından hazırlanarak ÖİB'ye sunulan taslakla, daha önce "lisans satışı" şekliyle özelleştirilmesi düzenlenen MP Kanunu'nda, bu defa "gelir paylaşımı" yöntemine de yer veriliyor. 
Savunma Sanayii ve idareye pay verilmesine ilişkin hükümler kanundan çıkarılırken şans oyunları dahil bütün vergiler ve fon ödemelerinin, Milli Piyango İdaresi'ne kalan paydan nihai aşamada dağıtılması öngörülüyor. 

Milli Piyango talibine 'rüşvet' soruşturması Milli Piyango'ya MP talip olan Amerikalı teknoloji şirketi GTech hakkında, Brezilya'da hükümet yetkililerine rüşvet verdiği iddiasıyla Amerikan Sermaye Piyasası Kurulu SEC tarafından inceleme başlatıldı. 
Türkiye'de de Milli Piyango ile 1996'dan bu yana çalışan ve dünya piyango altyapısı pazarının yüzde 60 - 70'ini kontrol eden şirketin iki üst düzey yöneticisinin, Caixa ile kontrat süresinin uzatılması için yapılan ihaleyi kazanmak amacıyla Brezilya'da yetkililere rüşvet verdiği iddia ediliyor. 
Brezilya adli makamları, GTech'in iki üst düzey yetkilisi ve yedi çalışanı hakkında dava açılacağını açıkladı. GTech yetkilileri araştırmanın sadece konuyla sınırlı olduğunu belirterek,"Başka herhangi bir çalışan ya da temsilcimizin konuyla ilişkilendirilmesi söz konusu değildir" dedi. 
GTech'in 1997-2000 yıllarındaki kontratlarının da 'yasal olamadığı' iddia ediliyor. 
GTech firmasının Türkiye'deki faaliyetlerini yürüten GTech Avrasya Şirketi'nin iş geliştirme Müdürü Koray Kepenek şunları söyledi 
"Bu olay tamamen rakip firmaların ortaya attığı bir dedikodu. Bu ülkedeki faaliyetlerimiz beş yıldan bu yana devam ediyor. Söz konusu ihale de mevcut kontratın uzatılmasına dönüktü. SEC'in incelemesi tamamen hissedarlarla ilgili bir konu." 

'MP'de ortaklık olur' 
Şirketin Genel Müdürü Ufuk Özlü de Milli Piyango İdaresi MP ile olan ilişkilerinin 1996 yılından bu yana devam ettiğini belirterek, özelleştirme konusunda şartnamenin çıkmasını beklediklerini kaydetti. 
Özlü, yerli ve yabancı bir ortaklığın özelleştirmeyi almasının çok muhtemel olduğunu kaydetti ve "Modelin ne olacağı önemli. Gelir ortaklığı biçiminde bir özelleştirme yapılmasını daha doğru buluyoruz" dedi. 


</TEXT>
</DOC>
