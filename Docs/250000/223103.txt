<DOC>
<DOCNO> 223103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/soneko18.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülend Özaydınlı Türkiye'yi başka bir ligde görmek istiyoruz 
</HEADLINE>
<TEXT>

     Koç Holding CEO'su Bülend Özaydınlı, ''Hepimiz Türkiye'yi başka bir ligde görmeyi, Avrupa'nın iddialı bir üyesi olmasını istiyoruz. Eğitimimizi iyileştirmeliyiz'' dedi. 
     Özaydınlı, eğitim konusuyla ilgili gazetecilere yaptığı açıklamada, Koç Topluluğu olarak Koç Üniversitesi ve Vehbi Koç İlköğretim Okulu'nun ötesinde bu konuda birçok faaliyetleri bulunduğunu söyledi. 
     4-5 yıl önce başlatılan eğitim seferberliği kapsamında Türkiye'de Vehbi Koç'un adını taşıyan 13 ilköğretim okulunu hazırlayarak Milli Eğitim Bakanlığı'na devrettiklerini anımsatan Özaydınlı, eğitimin sadece bireysel katkılarla çözümlenebilecek bir sorun olmadığına, Türkiye'nin sınırlı olanakları göz önünde bulundurulduğunda herkesin eğitime katkıda bulunması gerektiğine dikkat çekti. 
     Bülend Özaydınlı, bu çerçevede Eğitim Gönüllüleri Vakfı'nın kuruluşunda ve bugünkü çalışmalarında ellerinden gelen katkıyı gösterdiklerini kaydetti. 
     Eğitimde her şeyi devletten beklemenin doğru olmadığını dile getiren Özaydınlı, ''Devleti de bir aile bütçesini idare eden yer olarak düşünmek lazım. Aynen aile gibi kendi bütçesi olduğunu düşünürsek, o bütçe olanakları çerçevesinde sadece eğitim değil diğer temel konularda da hepimiz katkıda bulunmalıyız'' dedi. 
     
     ''BİR KIVILCIM ÇAKMAYA ÇALIŞIYORUZ'' 
     Bülend Özaydınlı, Türkiye'nin mevcut olanakları çerçevesinde devletin en iyiyi yapmaya çalıştığını, ancak yeterli olamadığını kaydederek, şöyle devam etti 
     ''Biz bir kıvılcım çakmaya çalışıyoruz belli konularda. Bu kıvılcımların sayısı artmalı. Kıvılcımlar arttığı ölçüde, Türkiye'de daha büyük bir hareketi başlatmak mümkün. Türkiye genç bir nüfusa sahip. Hepimiz Türkiye'yi başka bir ligde görmeyi, Avrupa'nın iddialı bir üyesi olmasını istiyoruz. Ama çocuklarımıza da oradaki çocuklarla yarışacakları bir ortamı hazırlama görevi bizlerin. Bunun başında eğitim geliyor. Eğitimimizi iyileştirmeliyiz. '' Özaydınlı, Türkiye'de vakıf üniversitelerinin gelişmesinin önünde hala bazı zorluklar bulunduğunu belirterek, ''Hükümetle değişik zamanlarda yaptığımız görüşmelerde benim edindiğim izlenim, bu konuda onların da gayet olumlu düşünceleri olduğu yönünde. Aklın yolu birdir. Neticede doğru yol birlikte bulunacaktır'' diye konuştu. 
     
     SANAYİ İLE EĞİTİM ARASINDA KÖPRÜ 
     Koç Topluluğu'nun özellikle büyük fabrikaların olduğu yerlerde meslek okullarıyla yakın çalışmaları bulunduğuna değinen Özaydınlı, bu okullarda eğitim gören öğrencilere staj olanağı tanımak suretiyle sanayi ile eğitim arasındaki köprüyü oluşturmaya çalıştıklarını söyledi. 
     Meslek okullarında teorik eğitimin yanı sıra uygulamanın yapılmasına yönelik programlar gerçekleştirdiklerini belirten Özaydınlı, bütün Türkiye'yi kapsayacak tarzda böyle bir projenin sistematik bir şekilde ele alınabileceğini ifade etti. 
     Bülend Özaydınlı, istihdam sağlarken yaptıkları görüşme, mülakat ve seçmelerden, yetersizliklere rağmen şu anda yetişen gençlerin önceki dönemlerle kıyaslandığında çok daha iyi olduğunu gözlemlediğini anlatarak, yine de iyi yetişmiş öğrenci sayısının iş dünyası ve çalışma hayatının gereksinimini karşılayacak yeterlilikte olmadığını vurguladı. 
     Koç Holding CEO'su Özaydınlı, düzgün eğitim alan bir kişinin uygulamadan gelen eğitim sürecinin de önemli olduğuna işaret ederek, bir öğrencinin mutlaka işbaşında ciddi bir eğitim sürecini geçirmesi gerektiğini söyledi. 
     Özaydınlı, ''Bunu okulda edinmesi mümkün değil. Sanayi ile okul arasındaki ilişkiyi ne kadar iyi kurabilirsek, işbaşı eğitim süreci ona göre daha azalacak ve kişi işe daha kısa sürede alışacaktır. Okuldan, beklenen nitelikte kişiyi istihdam etmek dünyanın hiçbir yerinde söz konusu değil'' şeklinde konuştu. 
     
</TEXT>
</DOC>
