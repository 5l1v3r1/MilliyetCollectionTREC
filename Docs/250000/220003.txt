<DOC>
<DOCNO> 220003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sondun31.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ''Perşembeden sonra Al-Ver sürecine gireceğiz'' 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs müzakerelerinde 11 Mart Perşembe gününden itibaren al-ver sürecine girileceğini bildirdi. 
     Denktaş, Kıbrıs müzakerleri çerçevesinde bugün 10'cusu yapılan görüşmeyle ilgili yaptığı basın toplantısında, BM Genel Sekreteri'nin Kıbrıs Özel Temsilcisi Alvaro de Soto'nun, Rum ve Türk taraflarının istediği konuların ana hatlarını oluşturan dört maddelik bir belge oluşturduğunu belirterek, bu konular üzerindeki görüşmelerin tamamlanmasının istediğini kaydetti. 
     Denktaş, bu konular üzerindeki görüşmeleri çarşamba gününe kadar tamamlamaya çalışacaklarını ifade ederek, perşembe gününden itibaren de al-ver sürecine girileceğini söyledi. 
     Denktaş, Türkiye ile birlikte 1 mayıs takvimini tutturmak için ellerinden geleni yaptıklarını belirterek, ''Ama önümüze çıkan engelleri, zorlukları görmek lazımdır'' dedi. 
     Rumların istediği değişikliklerin 1 mayısa kadar bitirilmesinin mümkün olmadığını ve bunu Rumların da bildiğini kaydeden Denktaş, görüşmelerde sadece sorunların konuşulduğunu, henüz müzakere safhasına gelinmediğini söyledi. 
     Göçmen sorununun yeni göçmen yaratarak halledilemeyeceğini ifade eden Denktaş ''Göçmen sorununu göçmen yaratmak suretiyle halletmek, insan haklarına hizmet değil'' dedi. 
     Denktaş, Kıbrıs müzakereleri çerçevesinde bugün 10.'su yapılan görüşmeyle ilgili düzenlediği basın toplantısında, bugünkü görüşmede yer değiştireceklerin rehabilitasyonu konusunda uzun tartışma olduğunu söyledi. Denktaş, Rumların mal-mülk hakkını inkar etmediklerini, bunların tazminatlarla halledilmesi gerektiğini vurguladıklarını, ancak Rumların bunu reddettiğini bildirdi. 
     Rum tarafının, 1975'te yapılan nüfus mübadelesi anlaşmasını değişik yorumladığını ve iki kesimlilik isteklerini ''etnik temizlik olarak'' nitelediğini kaydeden Denktaş, Rumların, Türk önerilerinin, Avrupa Konvansiyonu ve insan haklarına aykırı olduğunu iddia ettiğini söyledi. 
     Rum tarafının, Türk mallarına ''mecburi istimlak'' adı altında yaptığı istimlakların geçerli kabul edildiğini, ancak KKTC'nin, ekonomik hayatın devam etmesi, iki kesimlilik esasında iki halk arasındaki kavganın sona ermesi ve barışa kavuşulması için aldığı tedbirlerin tamamen reddedilmesinin, sorunun çözülmesine yardımcı olmayacağını ve bunu görüşmede yeniden dile getirdiklerini anlatan Denktaş, yapılacak anlaşmada Türk kurucu devletinin korunması için istedikleri tedbirleri de gündeme getirdiklerini söyledi. 
     ''Derogasyon denilen ayrıcalıkların Avrupa Birliği'nin birinci sınıf yasasına veya anayasasına ek bir protokolle eklenmesi gerektiği üzerinde durduklarını, Rumların ise 'Avrupa Birliği'nin bunu kabul etmeyeceğini' söyleyerek bunu reddettiğini'' aktaran Denktaş, şöyle devam etti 
     ''Biz, bu konuyu kendilerinden istemediğimizi, BM ve AB'den bunun talep ettiğimizi, bunun esas olduğunu ve bunun üzerinde durulduğunu, eğer bu olmazsa o zaman bütün haklarımızın tamamen kağıt üzerinde kalacağının bilindiğini, hukuki açıdan geçersiz olabileceklerinin bilindiğini, dolayısıyla böyle bir oyuna gelmeyeceğimizi tekrar duyurduk.'' BM Genel Sekreteri'nin Kıbrıs Özel Temsilcisi Alvaro De Soto'nun, dört paragraftan oluşan, ''Rumların istediği bu, Türklerin istediği bu'' diye hazırladığı sorunların görüşülmesinin 10 mart çarşamba gününe kadar bitirilmesini istediğini belirten Denktaş, ''Şimdiye kadar konuşuldu, perşembeden itibaren bunların müzakeresini yapalım'' diye bir teklif yapıldığını, bunu kabul ettiklerini söyledi. 
     
     ''KIBRIS'I ALIP GÖTÜRME NİYETİNDEN VAZGEÇMEDİLER'' 

     Denktaş, Rumların 4 martta yapılan görüşmede sunduğu ''geçici dönemle ilgili geçici tedbirleri'' incelediklerini ifade ederek, ''Bu yaklaşım devam ederse, hakikaten Kıbrıs'ı alıp götürmek niyetinden vazgeçmediklerini anlamış olacağız'' dedi. 
     Denktaş, Rumların, AB'ye girme havasında olduklarına ve yaptıkları önerinin, ''tüm Rum yasalarının 1 mayıstan sonra tüm Kıbrıs'ın yasası olmasını'' öngördüğüne işaret ederek, KKTC yasalarının AB'ye hazır olmadığını, hazırlık çalışmalarının sürdüğünü kaydetti. Denktaş, bu konudaki görüşlerini pazartesi günü yapılacak görüşmede vereceklerini belirterek, Rumların yapmaya çalıştığının, tek millet olan Almanya'nın birleşmesinde atılan adımlara benzer bir adım olduğunu, Kuzey'deki Türk halkının haklarını ve statüsünü alıp götürdüğünü söyledi. 
     Gazetecilerin sorularını da yanıtlayan Denktaş, görüşmelerde müzakere safhasına gelinmediğini belirterek, de Soto'nun verdiği dört paragraflık metnin, esas konuların ana hatlarını oluşturduğunu ve içinde haritanın olmadığını söyledi. 
     Denktaş, İngiltere Dışişleri Bakanı Jack Straw'ın referandumla ilgili sözlerinin anımsatılması üzerine, ''Rumlar çok kızdığına göre, iyi bir açıklama olmuş olması lazım. Ama ben tetkik etmedim'' dedi. 
     Denktaş, Ankara ziyaretiyle ilgili bir soruya karşılık, Ankara'nın Kıbrıs konusuyla çok yakından ilgilendiğini ve Kıbrıs Türklerinin adada yalnız kalmasına izin vermeyeceğini kaydetti. Denktaş, Türkiye'de Kıbrıs konusunda bir heyecan olduğunu belirterek, dünkü gösterinin iyi olduğunu ifade etti. 
     -1 MAYIS TAKVİMİ- Denktaş, başka bir soruya karşılık, ''Türkiye de, biz de, emin olunuz ki 1 Mayıs takvimini tutturmak için elden geleni yapıyoruz. Ama önümüze çıkan engelleri, zorlukları görmek lazımdır'' dedi. Denktaş, Rumların yapılmasını istediği değişikliklerin 1 mayısa kadar yapılmasının mümkün olmadığının altını çizerek, şöyle devam etti 
     ''1 mayısa kadar devam edelim bakalım. İnşallah bizim dediğimiz değil de, daha büyük bir kolaylık gelir ve hallolur. Ama yapılacak işler, 1 mayısa kadar bitmeyeceğini Rum bildiği için, aramızda anlaşılması gereken bütün konuları, diyor ki, 'Anlaşmadık ama, anlaşmış gibi yapalım, geçici bir şeye koyalım ve 1 mayısta doğru dürüst AB'ye girecek bir devlet olarak girelim' diyor. Yani biz kendi kendimizi aldatacağız... Durumumuz, Rumların bütün yasalarını kabul ve Rumlara kendimiz teslim etmek anlamına gelen bir şey.'' 
     
</TEXT>
</DOC>
