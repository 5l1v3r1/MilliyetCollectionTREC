<DOC>
<DOCNO> 247994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/yasam/yas02.html </URL>
<DATE> 2004/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Okulda tecavüz şoku 
</HEADLINE>
<TEXT>


Denizli'nin Beyağaç ilçesindeki bir okulda 3 erkek öğrencinin öğle tatilinde, nöbetçi kız arkadaşlarına tecavüz ettiği ileri sürüldü 

RAMAZAN ÇETİN Denizli 

Denizli'nin Beyağaç ilçesindeki Atatürk İlköğretim Okulu'nda, eğitim öğretim yılının kapanmasına kısa bir süre kala "tecavüz skandalı" yaşandı. Okuldaki 3 erkek öğrencinin, öğle tatilinde, nöbetçi kız arkadaşlarına sınıfta tecavüz ettiği öne sürüldü. 
İddiaya göre, N.S. 16 adlı kız öğrenci, çarşamba günü sınıf nöbeti tutarken, öğle tatilinde erkek öğrenciler M.K. 16 , H.E.Y. 16 ve B.D. 16 sınıfa girdi. 

Tehdit ettiler 
Kapıyı kapattıktan sonra S.'ye sırayla tecavüz eden erkek öğrenciler, genç kızı da olayı kimseye anlatmaması için tehdit etti. 
Tecavüz olayının ardından okulda çıkan dedikodular üzerine N.S.'nin babası S.S, kızını sıkıştırarak olayları anlatmasını istedi. N.S de başından geçenleri babasına anlattı. Okula Müdürü Rıfat Pürdük'e giderek yaşananları anlatan baba S.S, "Yapılacak bir şey yok" yanıtını alınca, jandarmaya başvurdu. Gözaltına alınan erkek öğrenciler, ifadelerinde iddiaları reddeti. 
N.S.'ye Beyağaç Sağlık Ocağı'ndan yapılan ilk kontrolde "bakire değil" raporu verilirken, Tavas Devlet Hastanesi'nde yapılan ikinci kontrolde ise, "Bakire ancak, vajinal bölgede zorlama var" denildi. Denizli Adli Tıp Kurumu'ndan psikolojik durumlarına ilişkin inceleme yapılıp rapor almaları istenen 3 erkek öğrenci de adliyeye sevk edildi. 

Müdür Şoktayız 
Okul yönetimi olarak şok geçirdiklerini söyleyen müdür Pürdik, "Cuma günü olayı öğrendim. O gün, sınavlar olduğu için okulumuzda öğrenci yoktu. Bu nedenle kimsenin ifadesini alamadım. Olay artık yargıya intikal etti. Bu aşamadan sonra yorumda bulunmamız yanlış olur" dedi. Baba S.S de, olayı gizlediklerini öne sürdüğü okul yönetimini dava edeceğini söyledi. 


</TEXT>
</DOC>
