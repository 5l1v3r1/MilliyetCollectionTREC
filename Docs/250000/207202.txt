<DOC>
<DOCNO> 207202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/spor/ykoksaldi.html </URL>
<DATE> 2004/01/08/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Kullan ve at 
</HEADLINE>
<TEXT>

   
   Futbolda ihanet nedir Bizim kafamızda "Doğuştan bilmem hangi takımlıyım" lafı kadar suni, zorlama ve sahte bir kelimedir. İhanet, sevgili yöneticilerimizin bize dediğine göre transfer dönemi başka takımlardan gelen teklifleri değerlendirmektir, kendi koşullarını kabul etmeyen futbolcunun yaptığı şeydir. öyle mi 
   Takımından şampiyonluk ertesi uzaklaştırılan Aykut ve Oğuz'un Fenerbahçe'deki yarası vefasızlıktan büyük boyutlarda aslında. Fenerbahçe, sembolleştireceği iki ismi bu forma ile uğurlayamadı. Ve son 15 yılında Rüştü hariç kimseyi simge yapabilecek kadar barındıramadı. Kulüp sevgisiyle futbolcu sevgisi arasında sıkışan Fenerbahçeliler'in, güneşli bir öğleden sonra İnönü Stadı'ndaki izdihamı, sarı - laciverte sevgi sunmanın yanında İstanbulspor forması giyen bu iki isme saygısını gösterme arzusuydu. 
   O günlerin çilekeşi Aykut Kocaman istifasıyla İstanbulspor dramını paylaşırken, beri yanda Bülent Korkmaz kendi kulübünden çok daha acı bir darbe alıyordu. Saha içi hareketlerini futbol adına ciddi bir leke olarak görmeme rağmen istatistiklerle de damgalanmış kariyeri ve başarısının üstüne Galatasaray formasıyla bir ekol olmuştu. Ama o da hizmet eden, emek veren insanlardan nasıl faydalanacağını bilemeyen toplum mantığımızın son eseri. Üstelik profesyonel iş anlaşmasını, bağlılık ve nankörlüğü kullanarak saptırmaya çalışan yönetici profilinin başka bir marifeti olan Ahmet Dursun olayı hala sıcakken. 
   Evet doğru. Türk futbolcusu fazla şımartılıyor, sosyal statüleri haddinden fazla yükseğe konuluyor. Türk futbolcusunun iç disiplini az, olgun değil, eğitim sorunu var ve büyük şehir birçoğunu yutuyor. Ama anormal yüksek bonservisleri ödeyip fiyatları uçuranlar yönetimler. Ödül ve cezayı dengeleyemeyip, ayırımcılık yapanlar yönetimler. Sözleşme yenilemeye geldiğinde tehditle, futbolcuyu taraftar gözünde rencide etme taktikleriyle zorla imza attıranlar yönetimler. Futbolcuları kulüpleriyle aralarını bozarak, perde arkasında dolaplar çevirerek transfer etmeyi büyük iş sayanlar da yöneticiler. Ama kendi oyuncuları başka kulüplerle sezon ortası anlaşınca ihanet Emre ve Okan'ın arkasından savurulan hakaretler hala semalarımızda çınlıyor. Metin - Ali - Feyyaz bir çırpıda kulübün kendilerine çizdiği hain imajıyla tribünlerin gözünden düşürülmemiş miydi 
   Ahmet Dursun'u kişiliksizlikle suçlayan Beşiktaş Yönetimi, Lazio kalecisinin Prag'da son dakikada yediği golün altında çapanoğlu arayıp çok "anlamlı" bulmamış mıydı Bunlara bakınca, futbolumuzun temelindeki değerler kokuştuğu için bizler de "kim daha az kokuşmuş" muhasebesi yapmaktan öteye gidemiyoruz. 
   
      
</TEXT>
</DOC>
