<DOC>
<DOCNO> 202702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sondun30.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Jirinovski Saddam'ın avukatlığını yapmaya hazırım 
</HEADLINE>
<TEXT>

     Rusya'daki Liberal Demokratik Parti'nin aşırı milliyetçi lideri Vladimir Jirinovski, devrik Irak lideri Saddam Hüseyin'in avukatlığını ücretsiz olarak yapmaya hazır olduğunu söyledi. 
     Jirinovski, İnterfaks'a yaptığı açıklamada, ''Irak'ın meşru yollarla seçilmiş devlet başkanı olan Saddam Hüseyin'in akrabalarına mektup yazarak, onun avukatı olmak istediğimi söyleyeceğim'' dedi. 
     Saddam'ı uzun süredir tanıdığını ve kendisine saygı duyduğunu söyleyen Jirinovski, ''Irak Devlet Başkanı'nı tüm Arap ve İslam dünyası biliyor ve saygı duyuyor'' diye konuştu. 
     Jirinovski, Saddam'ın duruşmasının tamamen siyasi ve onu savunacak en iyi ismin kendisi olacağını söyledi ve ''Ben profesyonel bir avukat ve politikacıyım'' diye ekledi. 
     
</TEXT>
</DOC>
