<DOC>
<DOCNO> 232514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sondun22.html </URL>
<DATE> 2004/04/18/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
İşte dünyanın en etkili 100 kişisi... Erdoğan da var... 
</HEADLINE>
<TEXT>

     İngiltere'de yayımlanan The Independent on Sunday gazetesi, Amerikan Time dergisinin yarın açıklanacak ''dünyanın en etkili 100 kişisi'' listesinde, Başbakan Recep Tayyip Erdoğan'ın da bulunduğunu yazdı. 
     Gazetenin haberinde, merkezi New York'ta bulunan derginin, büyük bir ekibi 4 ay boyunca geceli-gündüzlü çalıştırarak bu çok önemli listeyi oluşturduğu, derginin yarın piyasaya çıkacak sayısında yer alacak 100 ismin alanlarına göre ayrıldığı belirtildi. 
     Habere göre, ''Liderler ve Devrimciler'' listesinin başına ABD Başkanı George W. Bush yerleşirken, bu listede Çin Devlet Başkanı Hu Jintao, Brezilya Devlet Başkanı Luiz Inacio Lula da Silva, Irak'taki din adamlarından Ali Hüseyni Sistani, Japon ekonomist Toşişiko Fukui, El Kaide üyesi Ebu Musa El Zerkavi, BM Genel Sekreteri Kofi Annan, ABD Başkanı'nın Ulusal Güvenlik Danışmanı Condoleezza Rice, Başbakan Recep Tayyip Erdoğan, ABD ordusu generallerinden John Abizaid, Kuzey Kore lideri Kim Jong-il, Microsoft Başkanı Bill Gates, Papa II. Jean Paul, Hindistan Başbakanı Atal Bihari Vajpayii, BM görevlisi Louise Arbour, ABD başkan adayı John Kerry, Mozambik Başbakanı Luisa Diogo, Rusya Devlet Başkanı Vladimir Putin, Çin Sağlık Bakanı Vu Yi ve El Kaide lideri Usame Bin Ladin de bulundu. 
     Şarkıcı Norah Jones, Japon film direktörü Hideo Nakata, oyuncu Nicole Kidman, aktör Sean Penn, medya devi Rupert Murdoch, El Cezire TV kanalı, Nelson Mandela, Ürdün Kraliçesi Raina ve TV sunucusu Oprah Winfrey gibi çeşitli isimlerin de yer aldığı listede İngiltere Başbakanı Tony Blair'in ise yer almamış olması gazete tarafından ''sürpriz'' olarak nitelendi. 
     Independent on Sunday, bu durumun Blair cephesinde büyük bir hayal kırıklığı yaratacağı yorumunda bulundu. 
     
</TEXT>
</DOC>
