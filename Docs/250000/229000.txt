<DOC>
<DOCNO> 229000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sonsiy15.html </URL>
<DATE> 2004/04/06/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
ANAP, Kıbrıs'taki çözüm sürecini desteklediğini açıkladı 
</HEADLINE>
<TEXT>

     ANAP Genel Başkanı Nesrin Nas, partisinin Kıbrıs'taki çözüm sürecini desteklediğini bildirdi. 
     Nas, yaptığı yazılı açıklamada, Annan Planı'nın son şekliyle Türkiye'nin tezlerine yaklaştığını, böylece siyasi eşitlik sağlandığını ve çözüme yakın hale gelindiğini ifade etti. 
     Kıbrıs'ta adil ve kalıcı çözüm noktasında önemli bir kapı aralandığını belirten Nas, partisinin çözüm sürecini desteklediğini bildirdi. 
     Nas, şunları kaydetti 
     ''Bu çözüm çerçevesinde, Kıbrıs Türk Devleti, kendi anayasası olan, demokratik sistemle yönetilen, kendi bağımsız mahkemelerine sahip bir devlet hüviyeti kazanacaktır. Kendi toprakları üzerinde egemenlik hakkı Kıbrıs Türk Devleti'ne ait olacaktır. Kuşkusuz her anlaşmada olduğu gibi tüm kazanımlar hanemize yazılamamıştır. 
     Derogasyonlar sorunu halen devam etmektedir. Ancak, bu haliyle dahi Kıbrıs Türkleri'nin ve dolayısıyla Türkiye'nin olmazsa olmazları büyük ölçüde anlaşmada yer bulmuştur. Hem Kıbrıs Türkleri'nin hem de Türkiye'nin önü açılmıştır.'' 
     
</TEXT>
</DOC>
