<DOC>
<DOCNO> 224535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonsiy27.html </URL>
<DATE> 2004/03/22/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Emine Erdoğan "Bayan aday sayısının artması başarılarına bağlı" 
</HEADLINE>
<TEXT>

     Başbakan Recep Tayyip Erdoğan'ın eşi Emine Erdoğan, yerel seçimlerde kazanan adayların çalışmalarını bizzat takip edeceğini belirterek, ''Bayan adaylarımızın sayısının artması, seçilen bayan arkadaşlarımızın başarısına bağlı'' dedi. 
     Eyüp İlçesi Göktürk Belde Belediyesi Başkan adayı Neşe Işıldar'ın seçim propaganda çalışmalarına destek vermek üzere beldeye gelen Emine Erdoğan, Lebeni Restoran'da gazetecilerin sorularını yanıtladı. 
     Kadın aday sayısının az olacağını önceden tahmin edemediklerini belirten Emine Erdoğan, ''Bunun böyle olacağını bilseydim, herhalde bir önlem almaya çalışırdım. Bize de sürpriz oldu'' diye konuştu. 
     Emine Erdoğan, konuyu milletvekillerinin eşleri ile istişare ederek gerekli çalışmaları yapacağını ifade ederek, ''Seçimleri kazanan bayan adayların çalışmalarını bizzat takip edeceğim. Bayan adaylarımızın sayısının artması, seçilen bayan arkadaşlarımızın başarısına bağlı'' dedi. 
     Erdoğan, daha önce meydanlarda seçim çalışmalarında tek başına çalışma yaparken görülmediğinin hatırlatılması üzerine de 6 yıl İstanbul Kadın Kolları Komisyonu'nda Yönetim Kurulu üyeliği yaptığını kaydetti. 
     ''Erkek adayların seçim çalışmalarına katılıp katılmayacağının'' sorulması üzerine de Emine Erdoğan, Esenyurt Belde Belediye Başkanı Necmi Kadıoğlu'nun çalışmalarına katıldığını hatırlattı. 
     Başbakan Erdoğan'ın eşi Emine Erdoğan, daha sonra Göktürk Belde Seçim Merkezi'nde toplanan AK Partili kadınlara hitap etti. 
     ''Duyarsız yönetimler yıllar yılı ne yazık ki bu ülke insanına büyük sıkıntılar, büyük zorluklar yaşattılar'' diyen Emine Erdoğan, bu sıkıntıların en ağırını kadınların çektiğini vurguladı. 
     Emine Erdoğan'ın seçim çalışmalarına, AK Parti İstanbul Milletvekili Nimet Çubukçu, AK Parti Kadın Kolları Başkanı Selma Kavaf ve MKYK Üyesi Sema Ramazanoğlu da katıldı. 
     
</TEXT>
</DOC>
