<DOC>
<DOCNO> 204507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/yasam/yas03.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Mars'a indi sesi kesildi 
</HEADLINE>
<TEXT>

   Avrupa'nın Kızıl Gezegen'e indirdiği Beagle - 2 adlı uzay aracıyla bağlantı kesildi. Proje, 460 trilyon liraya mal olmuştu 
      DIŞ HABERLER SERVİSİ 
   
   Avrupa'nın Mars'ta hayata ilişkin iz bulabilmek için başlattığı yolculuğun dün beklenen en kritik adımı atılamadı. Avrupa Uzay Ajansı'nın ESA dün Mars'a inen uzay aracı Beagle - 2'den sinyal alınamadı. 
   Amerikan Uzay ve Havacılık Dairesi'nin NASA Mars yörüngesindeki Mars Odyssey uzay aracının, gezegen ekvatorunun yakınlarına indiği tahmin edilen Beagle - 2'nin üstünden geçerken araçtan sinyal alamadığı açıklandı. Beagle - 2 projesinin Londra bürosu sözcüsü Peter Barratt da, "Odyssey'den bilgi aldık, ama Beagle'dan herhangi bir veri yok" dedi. Barratt, yine de Beagle - 2'nin Mars'a indiğinin doğrulanacağından çok emin olduklarını sözlerine ekledi. 
   Mini bir laboratuvar olan Beagle - 2'nin yapacağı araştırmalar, ESA'nın 260 milyon euro'luk yaklaşık 460 trilyon TL Mars projesinin en önemli ayağını oluşturuyor. 
   
   400 milyon kilometre 
   Beagle - 2'yi taşıyan Mars Express, Mars yörüngesine doğru altı ayı aşan yolculuğunda 400 milyon kilometre kat etmişti. Beagle - 2 sinyal göndermeyi başarıp görevine başlarsa, 180 gün gezegende yaşama ilişkin izler arayıp gezegen yüzeyinin üç boyutlu fotoğraflarını çekip dünyaya gönderecek ve radarıyla yeraltında su arayacak. 
   İnsanoğlunun 43 yıllık Mars macerasında, gezegene gönderilen 11 araçtan Viking 1, 2 ve Mars Pathfinder olmak üzere sadece üçü başarılı oldu. 
   
   
</TEXT>
</DOC>
