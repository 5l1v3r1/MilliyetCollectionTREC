<DOC>
<DOCNO> 207512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/soneko14.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobil satışları yüzde 139.5 arttı...En çok hangi otomobil sattı 
</HEADLINE>
<TEXT>

     Türkiye'de geçen yıl otomobil satışları yüzde 139.5 artışla 227 bin 276'ya yükseldi. 
     Otomotiv Distribütörleri Derneği ODD Genel Koordinatörü Işık Dikmen, yaptığı yazılı açıklamada, 2001 ve 2002'de ertelenen talebin, ekonomik istikrarın göstergeleri olan enflasyonun düşmesi ve uygun kredi oranlarının yanı sıra ÖTV indirimiyle realize olmaya başladığını kaydetti. 
     Özellikle Aralık ayındaki artışa dikkat çeken Dikmen, yetkili bayi teşkilatlarının ve dernek üyelerinin çabalarının da etkisiyle Aralık'taki otomobil satışlarının 51 bin 602'ye, hafif ticari araç satışlarının 28 bin 187'ye, toplamın da 79 bin 789 adete ulaştığını bildirdi. Dikmen, Aralık satışlarının 2003 yılı toplamının yüzde 22'sini oluşturduğunu da vurguladı. 
     Dikmen, 2003 yılı otomobil satışlarının 227 bin 276, hafif ticari araç satışlarının 132 bin 298, toplam otomobil ve ticari araç satışlarının da 359 bin 574 adede yükseldiğini belirtti. 
     2002 yılında 158 bin 721 adet olan toplam otomobil ve ticari araç satışlarındaki artışın yüzde 126.5 olduğunu dile getiren Dikmen, ''Bu durum üyelerimizce olumlu olarak değerlendirilmekle beraber son on yıl içinde toplam binek oto satışlarının en yüksek olduğu 2000 yılı toplam satışları ile mukayese edildiğinde 2003 yılında pazarın yüzde 42 daralmış olduğu açıkça görülmektedir'' dedi. 
     Dikmen, 2003 yılında ithal otomobillerin pazar payının yüzde 67,8, yerli binek araçların pazar payının yüzde 32,2, hafif ticari araçlarda ise ithal araçların pazar payının yüzde 44,7, yerli ticari araçların pazar payının yüzde 55,3 olduğunu kaydetti. 
     
     OTOMOBİLDE RENAULT ÖNDE 

     ODD verilerine göre, geçen yılki satışlar 2002'ye göre, otomobilde yüzde 139.5, hafif ticari araçta yüzde 107.3 olarak belirlendi. 
     2003 otomobil satışlarında Renault 44 bin 714 adet ile birinci olurken, Opel 26 bin 391 adet ile ikinci, Fiat 24 bin 407 adet ile üçüncü sırayı aldı. Satışlardaki artış oranı Renault'da yüzde 167.5, Opel'de yüzde 149.6, Fiat'da yüzde 122.9'a ulaştı. 
     Satışlar Mercedes'de yüzde 96.9 artışla 3 bin 524'e, BMW'de yüzde 28.4 artışla 3 bin 401'e, Alfa Romeo'da yüzde 321.6 artışla 978'e, Porsche'de yüzde 513.3 artışla 92'ye, Ferrari'de yüzde 33.3 artışla 8'e çıktı. 

     
</TEXT>
</DOC>
