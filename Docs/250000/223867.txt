<DOC>
<DOCNO> 223867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonyas02.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın malları internette açık artırmaya çıktı.. 
</HEADLINE>
<TEXT>

     ABD liderliğindeki koalisyon güçlerinin Saddam Hüseyin'i devirmesinin üzerinden henüz bir yıl geçmeden, Saddam'ın saraylarından olduğu söylenen eşyalar internetteki müzayede sitesi eBay'da açık artırmayla satılığa çıkarıldı. 
     CNN'in haberine göre, satıcılardan biri elindeki yaklaşık 2 metreye 2,5 metre ebatlarındaki ikinci el halının önceki sahibinin devrik Irak lideri Saddam Hüseyin olduğunu söylüyor. Siteyi ziyaret eden müşteriler, ayrıca Bağdat'daki bir saraydan geldiği düşünülen üzerinde Irak ordusu sembolleri bulunan gümüş kabartmalar ve bir Kuranıkerim'i almak için fiyat artırıyorlar. CNN'e konuşan ABD Merkez Komutanlığı'ndan bir sözcü, ABD askerlerinin bu tür eşyaları Irak'tan evlerine getirmelerinin yasaklanmış olması gerektiğini söylerken, Saddam'ın sarayından olduğunu iddia ettiği eşyaları satışa çıkaran şahıs, Amerika'ya dönerken bu eşyaları kendisiyle birlikte getirmesi esnasında herhangi bir problemle karşılaşmadığını ifade etti. 
     Savaşta Irak'ta asker olarak bulunmuş olan Adam Dearinger, diğer eşyalar yanında evine getirdiği halı için en az 850 dolarlık bir fiyat beklediğini söylüyor. Dearinger, ''Biz bu eşyaları evlerimize getirebileceğimizi zannetmiyorduk, ancak 10 parçalık eşya alabileceğimizi söylediler'' dedi. 
     Bağdat'a batıdan giren 3. Piyade Tümeni'nin 3. İleri Destek Taburu'nda görev yaptığı belirtilen 21 yaşındaki Dearinger, ''Yaklaşık 15-20 farklı saraya girdik ve bir tanesinde 15 tane halı vardı. Her birimiz bir tanesini aldık'' diye konuştu. 
     CNN'in haberine göre, diğer bir Irak gazisi Amerikan askeri olan Brian Cramer de Bağdat'dan getirdiği bir Kuran için 150 dolar istiyor. 
     Irak savaşına katılmış askerler, getirdikleri eşyaların savaş ganimeti olarak düşülmesi gerektiğini söylerken, ABD Merkez Komutanlığı Sözcüsü Dan Cage, ''Askerlerin bu tür eşyaları getirmesine izin verilmedi. Sadece yasal olarak satın aldıkları hatıralık eşyalara izin verildi'' dedi. 
     Cramer ordudan ayrılırken Dearinger, Amerikan ordusunun Georgia'daki Fort Stewart'ta bulunan karargahında hizmet vermeye devam ediyor. Dearinger ayrıca, karısına bu tür hediyeler getirmesinin hoş olacağı düşüncesiyle saraylardan bir kristal, bir çaydanlık ve üzerinde kadın figürü bulunan renkli bir cam getirdiğini söyledi. 
     
</TEXT>
</DOC>
