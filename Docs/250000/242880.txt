<DOC>
<DOCNO> 242880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sondun02.html </URL>
<DATE> 2004/05/26/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Bush'u eleştiren yeni bir kitap daha Savaş Hazır 
</HEADLINE>
<TEXT>

     ABD'de, 1997-2000 yılları arasında Merkez Komutanlığı, 2001-2003 yılları arasında da Ortadoğu Özel Temsilciliği yapan General Anthony Zinni, piyasaya yeni çıkan bir kitapta Bush yönetimini sert bir dille eleştirerek, Saddam Hüseyin'den kurtulmanın, sonuçlarına değmediğini belirtti. 
     ''Patriot Games'', ''The Hunt for Red October'' gibi milyonlarca satan gerilim kitaplarının ünlü yazarı Tom Clancy'nin, General Anthony Zinny'nin katkı ve işbirliğiyle kaleme aldığı ''Battle Ready - Savaş Hazır'' isimli kitap, piyasaya çıktı. İlk gününde piyasaya 438 bin 700 adet sürülen kitabın, daha önce yayınlanan benzerleri gibi çok ses getirmesi bekleniyor. 
     ABD'nin Ortadoğu Özel Temsilcisi iken de Ortadoğu barış sürecine ve terörizme karşı yürütülen savaşa zarar vereceği gerekçesiyle Irak'ın işgaline karşı çıkan Zinni, Saddam Hüseyin'den kurtulmanın sonuçlarına değmediğini söyledi. Zinni, ''Saddam Hüseyin kötü bir adamdı, korkunç bir adamdı ve gitmeliydi. Ancak bunun 800 askerin ölmesine, 4500'ünün feci şekilde yaralanmasına, hazinemize mal olan 200 milyar dolara ve başta bölgede olmak üzere tüm dünyada sarsılan ün ve görüntümüze değdiğini düşünmüyorum'' dedi. 
     Uzun askeri görevi Vietnam Savaşı'na kadar dayanan Zinni'nin görüş ve yorumlarından faydalanarak kitabı yazan Clancy ise yaptığı bir açıklamada, Irak'a saldırmak için bir sebep olmadığını söylemekle yetindi. 
     Associated Press'e bir demeç veren Zinni, kendisinin kayıtlı bir Cumhuriyetçi olduğunu, 2000 yılında Bush'a oy verdiğini, ancak ABD Savunma Bakanlığında bugünkü strateji uzmanları çalışmaya devam ederse Bush'un yeniden seçilmesi için oy veremeyeceğini söyledi. 
     
</TEXT>
</DOC>
