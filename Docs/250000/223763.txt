<DOC>
<DOCNO> 223763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/soneko37.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa 20 bin puanın üstünü gördü... 
</HEADLINE>
<TEXT>

     Borsa, Endeks hisselerinde oluşan taleple 20,000 bölgesini test ederek, 20,023.86 puanı gördü. 
     Kıbrıs görüşmelerine yönelik olarak oluşan pozitif ortamdan destek alan endeks, son dönemde içerisinde hareket ettiği teknik bandın üst sınırına doğru yaklaşarak 20 bin puan seviyelerini test etti. 
     1. Seansta 68.18 puan ve yüzde 0.35'lik artış gerçekleştiren borsa, günün ikinci seansına sakin bir başlangıç yaptı. Açılışta 19.87 puanlık düşüşle 19,659.44 puana gerileyen endeks daha sonra toparlanarak seansın ilk yarısını 170.22 puan ve yüzde 0.86 oranında artışla 19,849. puandan geçti. 
     Endeks 19,800 seviyesinde bir süre oyalandıktan sonra endeks hisselerine gelen alımlarla 19,865 seviyelerindeki direnci aşarak 20,000 seviyesini test etti. Endeks, 20,000 puanın üstünde tutunamayarak gelen satışlarla geriledi ve son yarım saate girilirken de 19,900 seviyesinin üzerinde tutunmaya çalışıyor. 
     2. Seansta ilk 2 saatlik işlem hacmi 492.1 trilyon, günlük işlem hacmi ise 960.7 trilyon lira seviyesinde bulunuyor. 
     Borsa uzmanları, direnç bölgesinin sağlıklı bir şekilde kırılmasını sağlayacak boyutta bir para girişinin yaşanmadığını savunarak, ciddi bir işlem hacmi artışı ve nakit girişi yaşanmadan bu bölgenin kırılabileceğinin sanılmadığını ifade ediyor. 
     Endeks 2004 yılında, seans içindeki en yüksek seviyesine 20,190.03 puanla 12 Ocak günü, kapanıştaki en yüksek seviyesine de 19,926.48 puanla 9 Ocak günü ulaşmıştı. 
     
</TEXT>
</DOC>
