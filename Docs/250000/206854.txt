<DOC>
<DOCNO> 206854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sontur06.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Koray Aydın, TBMM'de kendini savunmayacak 
</HEADLINE>
<TEXT>

     Eski Bayındırlık ve İskan Bakanı Koray Aydın, hakkındaki soruşturma önergesinin görüşmelerine katılmayacağını bildirerek, ''AKP sözcülerinin güvenmedikleri yargının önünde tüm gerçekleri bir kez daha seve seve anlatmaya hazırım'' dedi. 
     Aydın, yaptığı yazılı açıklamada, hakkındaki soruşturma önergelerini ''Siyasi linç'' olarak nitelendirdi. 
     TBMM Genel Kurul'nda bugün yapılacak görüşmelere katılmayacağını bildiren Aydın, açıklamasında şunları kaydetti 
     ''Bu soruşturma önergeleri, gizli AKP-CHP Koalisyon Hükümeti'nin 28 Mart mahalli seçimleri için siyasi şov malzemesi haline gelmiştir. Geçen yasama dönemi reddedilen bir soruşturma önergesinin, soruşturmayı etkileyecek yeni bir delil yokken, hukuk kuralları hiçe sayılarak tekrar gündeme getirilmesinin ne manaya geldiğini ise kamuoyunun takdirine bırakıyorum. 
     Ülkeye hizmet etmiş birçok hizmet adamı-siyasetçi için kurulan bu siyaset arenasının figüranı olmayacağım. Kamuoyunun takdirine malolmuş yaptığım hizmet ve işleri AKP iktidar sözcülerinin dile getirdikleri Güvenmedikleri yargının önünde tüm gerçekleri bir kez daha seve seve anlatmaya hazırım. Bu bana ayrıca AKP iktidarının yaptığı yolsuzluk ve usulsüzlükleri de yüce Türk milletine anlatmak için tarihi bir zemin olacaktır.'' 
     
</TEXT>
</DOC>
