<DOC>
<DOCNO> 214160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/guncel/gun02.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
6 gün üzerindeki cesetle yaşadı .. 
</HEADLINE>
<TEXT>

   Üç akrabası ve bir komşusuyla enkaz altında kalan Yasemin Yaprakçı, üzerindeki cesede rağmen 6 gün ölüme direndi. 157'nci saatte duaları gerçek oldu... 
   
   Konya'da yaşanan faciada ceset sayısı 87'yi bulurken, art arda gelen iki kurtarma haberi tüm Türkiye'nin yüreğine su serpti. 132 saat sonra enkazdan sapasağlam çıkarılan 15 yaşındaki Muhammet Kalem'in ardından, dün de 24 yaşındaki Yasemin Yaprakçı'ya ulaşıldı. Babası Halil Yaprakçı tarafından son anda bahçeye fırlatıldığı için hayatta kalan 1.5 yaşındaki Bahar'ın annesi olan Yasemin Yaprakçı, olaydan tam 157 saat sonra JAK ekibinin labrador cinsi köpeği Ledi tarafından bulundu. Kaburgaları kırılan ve kangren belirtileri gösteren Yaprakçı, askeri helikopterle Ankara GATA'ya sevk edildi. 
   
   Ledi adlı labrador buldu 
   Yaprakçı'nın bayram ziyareti nedeniyle gittiği 1. kattaki baba evinde aynı aileden 13 kişi faciaya yakalandı. Elektronik mühendisi olan eşi Halil Yaprakçı 25 kaçarken, bahçeye fırlattığı kızı Bahar'la birlikte kurtuldu. Aileden 3 kişi daha enkazdan sağ çıkmayı başardı. Ama 8 yakınları o kadar şanslı değildi. Bu 8 kişiden biri olan Yasemin Yaprakçı merdiven boşluğuna düştü. Ekipler gece 03.00'te açtıkları koridordan bodrum katına inince JAK ekibinin köpeği Ledi zıplamaya başladı. Bunun üzerine hassas dinleme yapıldı ve 06.00'da kısık sesle "su" isteyen Yaprakçı'nın yeri tespit edildi. 
   
   Eşine kızı Bahar'ı sordu 
   Annesi, kızkardeşi, kuzeni ve dün kurtarılan Muhammet Kalem'in annesinin cesetleriyle aynı yerde bulunan Yaprakçı'nın ayakları kirişe sıkışmıştı. Cesetlerden biri üzerinde bulunan Yaprakçı, eşi Halil Yaprakçı ile telsizle görüştürüldü. Eşine "Ben iyiyim, merak etme" diyen Yaprakçı, kızı Bahar'ın sağ olduğunu öğrenince rahatladı. Ekiplere yol göstermek için tırnaklarıyla duvarlara vuran genç anne, kendisini kurtaran ekip üyelerini evine çaya davet etti... 
   
   Annesi ve abisinin öldüğünü bilmiyor    ENKAZDAN 5.5 gün sonra kurtarılan Muhammet Kalem'in sağlık durumu iyiye gidiyor. Lise öğrenisi Kalem'i dün sınıf arkadaşları ziyaret etti. Arkadaşları getirdikleri çiçeklerle Kalem'e moral verdi. Ancak yakınları, Muhammet'e abisi Hasan ve annesi Havva'nın enkazdan ölü çıkarıldığını söyleyemedi. 
   
   Konya 'Zümrüt' madeni gibi...    Konya Seydişehir'de VakıfBank'la belediyenin öncülüğünde yapılan "5 Ağustos Toplu Konut Yapı Kooperatifi"nin 136 konutuna oturulamaz raporu verildi. Duvarlarında çatlarlar, zeminde çökmelerin oluşması nedeniyle 70 konutun boşaltılması üzerine, kooperatif üyeleri, aralarında para toplayarak, ODTÜ ve TMMOB İnşaat Mühendisleri Odası'na konutları incelettirdi. Hazırlanan raporda, "Binalarda eksik malzeme kullanıldığı için oturulması tehlike arzediyor" denildi. 
   Kooperatif Başkanı Mehmet Nizam, "Eski yönetimi ve müteahhidi mahkemeye verdik. Davamız 3 yıldır sürüyor" dedi. Kooperatifin arsasını veren Seydişehir Belediye Başkanı Muammer Urhan, "Belediye olarak hiç bir sorumluluğumuz yok. Daireler boşaltılmalı" diye konuştu. 
   
   
   
</TEXT>
</DOC>
