<DOC>
<DOCNO> 246525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonsiy07.html </URL>
<DATE> 2004/06/09/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Gül ''Irak'ta kaçırılan Türkler'in serbest bırakılması için çalışıyoruz" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Irak'ta Türklerin kaçırılması olayını büyük bir üzüntüyle takip ettiklerini belirterek, ''Türkleri hedef alan bu davranışın çok yanlış olduğunu'' söyledi. 
     Bakan Gül, Arnavutluk Dışişleri Bakanı Kastriot İslami ile görüşmesinin ardından düzenlenen ortak basın toplantısında gazetecilerin sorularını yanıtladı. 
     Bir soru üzerine, ''kaçırılan Türklerin serbest bırakılması için gayet dikkatli bir çalışmanın devam ettiğini'' söyleyen Gül, can güvenliğinin her şeyin önünde olduğunu kaydetti. Gül, ''Irak halkının da Türk vatandaşlarına yapılan bu olaylardan çok rahatsız olduğuna eminim'' dedi. 
     Gül, Arnavutluk Dışişleri Bakanı Kastriot İslami ile düzenlenen ortak basın toplantısında, bir soru üzerine, Türkiye'nin Irak'ın istikrarına önem verdiğini, insani yardımlarda bulunduğunu, halkının temel ihtiyaçlarının giderilmesine en çok katkı sağlayan ülkelerin başında da Türkiye'nin geldiğine işaret etti. 
     Gül, ''O açıdan bu Türklere karşı davranışı çok büyük bir yanlış olarak görüyoruz'' dedi. 
     Gül, 4 Türk'ün halen rehin tutulduğunu, bir kısmının serbest bırakıldığını kaydederek, bunların da bir an önce serbest bırakılması için ''açık-gizli her türlü çalışmayı'' yaptıklarını ifade etti. Bu konuda çok dikkatli olduklarını, Türk vatandaşlarını can güvenliğinin her şeyin önünde geldiğini belirten Gül, ''O açıdan gayet dikkatli bir çalışma devam ediyor. Hükümetimiz bu konuya çok önem vermektedir. Eminim Irak halkı da Türk vatandaşlarına karşı yapılan bu davranışlardan çok rahatsızdır'' diye konuştu. 
     
     IRAK TASARISI 

     Dışişleri Bakanı Gül, BM Güvenlik Konseyi'nde dün kabul edilen Irak tasarısına ilişkin olarak da tasarının Irak'ın istikrara, düzene kavuşması yolunda önemli bir adım olduğunu, ancak başarılı olabilmesi için mutlaka Irak halkı tarafından sahiplenilmesi gerektiğini söyledi. 
     Tasarıda önemli noktalar olduğunu belirten Gül, ülkenin toprak bütünlüğüne, terörizmle mücadeleye vurgu yapıldığına, komşularla iyi ilişkiler kurulmasının önemine değinildiğini, tasarıyla işgalin bittiğine ve halka egemenliğinin devredilmesini söz konusu olduğuna, yeni hükümetin yetkili olarak işbaşına geçeceğine, koalisyon güçlerinin uluslararası güç haline geldiğine ve hükümetle ilişkilerinin de yeniden düzenlendiğine, BM'nin rolünün artırıldığına dikkat çekti. 
     Gül, bütün bunların kağıt üzerinde olduğunu kaydederek, ''Ümit ediyoruz ki bunlar öngörüldüğü gibi işler ve Irak halkı bunları sahiplenir. O açıdan önemli bir karar, dönüm noktası'' dedi. Irak'ın istikrarının, huzurunun bir an önce sağlanmasını, halkın en iyi şekilde temsil edildiği bir hükümetinin olmasını ümit ettiklerini belirten Gül, bu hükümetin komşu ülkelerle iyi ilişkiler içinde olmasına da Türkiye ve komşu ülkeler olarak çok önem verdiklerini söyledi. 
     Gül, ''kuzey Irak'taki liderlerin merkezi hükümeti bölgeye sokmayacaklarına'' dair haberlerin sorulması üzerine de Irak tasarısının kabul edilmesiyle yeni bir dönem başladığını, oybirliğiyle kabul edilmiş olmasının önemli olduğunu kaydetti. 
     Dışişleri Bakanı, tasarının herkese mesaj niteliğinde olduğunu ve Irak içindeki herkesin bu karara göre hareket etmek yükümlülüğü içinde olduğunu belirterek, bu sürecin işlemesi halinde Irak'a düzenin geleceğinin savundu. 
     
     KIBRIS RUM KESİMİNİN GÜMRÜK BİRLİĞİNE ALINMASI 

     Gül, ''Güney Kıbrıs'ın gümrük birliğine alınması konusunda nasıl bir takvim öngördüğü'' yönündeki bir soru üzerine, Türkiye olarak Gümrük Birliği mükellefiyetleri çerçevesinde çalışmalar yaptıklarını, bu çalışmaların Rum kesimine yönelik de söz konusu olduğunu belirtti. 
     Bunların sadece ticaret alanıyla ilgili olduğunun altını çizen Gül, bu konunun karşılıklı olduğunu, Türkiye'nin olduğu gibi karşı tarafın da Rum kesiminin de mükellefiyetlerinin bulunduğunu vurguladı. 
     Bakan Gül, Dışişleri Bakanlığı'nın bu konuyla ilgili çalışma başlattığını ve bu çalışmaların halen sürdüğünü ifade etti. 
     
</TEXT>
</DOC>
