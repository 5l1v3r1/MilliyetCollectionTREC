<DOC>
<DOCNO> 215029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/son/sontur16.html </URL>
<DATE> 2004/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkeklere doğum izni geliyor... 
</HEADLINE>
<TEXT>

     Devlet memurları ile işçilerin doğum izinleriyle ilgili hakları eşitleniyor. Memurların doğum öncesi ve sonrası ücretli izin süreleri, işçilerde olduğu gibi 8'er haftaya çıkarılıyor. Babalara da ücretsiz doğum izni geliyor. 
     Devlet Bakanı Güldal Akşit'in yaptığı açıklamaya göre, Kadının Statüsü ve Sorunları Genel Müdürlüğü'nce, "Devlet Memurları Kanunu, İş Kanunu ve Sosyal Sigortalar Kurumu Kanununda Değişiklik Yapılmasına Dair Kanun Tasarısı Taslağı" hazırlandı. 
     Taslakla, Devlet Memurları Kanunu ile İş Kanunu'na göre çalışan kadınlara, doğum öncesi ve sonrası 8'er hafta ücretli izin, 6 ay ücretsiz izin ve 1 yıl boyunca günlük 1.5 saatlik süt izni olanağı tanınıyor. 
     Ücretsiz izin hakkından babanın da 6 ay süreyle yararlanması, istenildiğinde bu sürenin anne ve baba için 6 ay daha uzatılabilmesi öngörülen taslakta ayrıca, Türk Medeni Kanunu'nun evlat edinmeye ilişkin hükümlerini de dikkate alınıyor. Buna göre, en fazla iki yaşındaki bir çocuğu evlat edinme koşuluyla, geçici bakım sözleşmesinin yapıldığı tarihten itibaren doğum sonrası ücretli ve ücretsiz izin hakkının kullanılmasına imkan sağlanıyor. 
     Taslakta, doğum izni nedeniyle işçinin hizmet akdinin feshedilemeyeceği hükmü getirilerek, işten çıkarmaların önlenmesi amaçlanıyor. 
     
</TEXT>
</DOC>
