<DOC>
<DOCNO> 217766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sonspo27.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Amatör maça videolu itiraz... 
</HEADLINE>
<TEXT>

     Çanakkale'nin Lapseki İlçesi'nde geçen hafta sonu oynanan Lapsekispor-Biga Belediyespor 1. Amatör Küme play-of karşılaşmasında hakem hatası yaşandığını ileri süren Lapsekispor yönetimi, kamerayla kaydettikleri maçın görüntülerini ''örnek olsun'' diye İl Futbol Tertip Kurulu'na verdi. 
     Pazar günü oynanan karşılaşmada yan hakemin açık ofsayt olan bir pozisyonda maçı devam ettirdiğini ve gol olduğunu, bu durumun futbolcuların psikolojilerini bozarak karşılaşmadan 4-0 yenik ayrıldıklarını ileri süren Lapsekispor Kulübü Başkanı Levent Aslan, yan hakemin taraflı davrandığını iddia ederek, kamerayla kaydettikleri maçın görüntülerini dün toplanan İl Futbol Tertip Komitesi'ne teslim etti. 
     Bu karar sonrası seyircilerin tahrik olarak sahaya inmek istediklerini, yönetim olarak duruma müdahale ederek istenmeyen olayları önlediklerini söyleyen Aslan, ''Hakkımızı aramak için maçın görüntülerini İl Futbol Tertip Kurulu'na sunduk. Hakemler de insan, hata yapabilir. Ancak bariz bir pozisyonda takımımız aleyhine karar verildi. İddialı olduğumuz bir maçta biz bu kararın kasıtlı verildiğini düşünmeye başladık. Gerekli incelemelerin yapılmasını istiyoruz'' dedi. 
     
</TEXT>
</DOC>
