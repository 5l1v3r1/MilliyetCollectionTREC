<DOC>
<DOCNO> 243122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/ekonomi/aeko.html </URL>
<DATE> 2004/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hortum Yasası bu kez Erol Aksoy'a uzandı 
</HEADLINE>
<TEXT>


İktisat Bankası'nın eski sahibi Erol Aksoy'un 38 şirketinin yönetimine, toplam 1.6 milyar dolarlık borcu için 'TMSF'yle ödeme anlaşmasına yanaşmadığı' gerekçesiyle el konuldu 

ASLI ÖKTENER İstanbul 

Sahibi olduğu İktisat Bankası'na, bankanın yükümlülüklerini yerine getiremediği gerekçesiyle kendi isteği üzerine 15 Mart 2001'de el konulan Erol Aksoy'un 38 şirketinin yönetimi dün sabah yapılan bir operasyonla Tasarruf Mevduatı Sigorta Fonu'na TMSF geçti. 
Devir tarihi itibarı ile 1.9 milyar dolar zararı bulunan İktisat Bankası'ndan 879 milyon dolar, diğer Fon bankalarından 43 milyon dolar kredi kullanmış olan Aksoy, böylece hakkında Hortumcu Yasası olarak tanınan 5020 sayılı yasanın uygulandığı ikinci batık bankacı oldu. Bu yasa uyarınca şubatta Uzan Grubu'nun 219 şirketinin yönetimine el konmuştu. 
TMSF, Erol Aksoy'un borcunu ödemeye yanaşmadığı ve bugüne kadar tahsil edilen 75 milyon doların da haciz yöntemiyle cebri olarak gerçekleştirilebildiğini açıkladı. Erol Aksoy'un TMSF ile yaptığı görüşmelerde, geri ödeme planını, kamu yönetiminde olan şirketlerin geri verilmesi esasına dayandırdığı da vurgulandı. 
TMSF kararı ile şirket yönetimine el koyma işlemi, dün sabah 09.00'da Mali Şube ekiplerinin Aksoy'a ait Cine 5'in de bulunduğu Avrupa Amerika Holding'in merkezine yaptığı operasyonla başladı. TMSF ekipleri ile Mali Polis'in ikinci adresi Erol Aksoy'un yaşadığı Yeniköy'deki yalısı oldu. Aksoy'un yalısındaki dört otomobile el konulup, kamyonetlerle eşyalar çıkarılırken, Avrupa ve Amerika Holding binasından da 49 orijinal tablo ile iki bronz heykel alındı. 

'Borç 1.6 milyar dolar' 
Devlet Bakanı Abdüllatif Şener, operasyonu savunurken, "İndirimli faiz oranıyla hesaplandığında temerrüt faizinden arındırılmış olarak grubun 1.6 milyar dolar borcu var. Protokole yanaşmayanlar için operasyon yapmaktan çekinilmeyecek" diye konuştu. 

Çiçek'ten uyarı 
Adalet Bakanı Cemil Çiçek, İktisat Bankası'ndan kaynaklanan borçlarını ödemediği gerekçesiyle şirketlerine el konulan Aksoy için, "Kişiye mahsus birşey söylemek istemiyorum. El konulmaya imk n sağlayan yasa çıkalı 5 ay oldu. Banka sahiplerine 'bu farklı bir dönem' dedik. Devlete borcu olan gelsin TMSF'yle anlaşsın" dedi. 

'Yüzde 505 faizle borç ödenmez' Tasarruf Mevduatı Sigorta Fonu TMSF tarafından 38 şirketine el konulan İktisat Bankası'nın h kim ortağı Erol Aksoy, TMSF'ye olan anapara borcunun 240 milyon dolar olduğunu belirtip, yüzde 505 faiz yürütülerek borcun 1.6 milyar dolara çıkarıldığını ileri sürdü. Erol Aksoy, CNN Türk'ün sorularını yanıtlarken Başbakan Yardımcısı Abdüllatif Şener'in grubun TMSF'ye borcunun 1.6 milyar dolar düzeyinde bulunduğuna ilişkin iddiasının doğru olmadığını bildirdi. Aksoy, "Doğru değil. Anapara borcumuz 240 milyon dolar. Bu borca TMSF, bankaya el koyduktan sonra yüzde 505 faiz yürüttü. Biz bankayı bırakırken, benim, ailemin ve holdingin 30 milyon dolar serbest mevduatı ve 18.6 trilyon lira mevduatı vardı. Onu da bankaya bıraktık. O miktara sıfır faiz yürüttüler. Sonunda 724 trilyon lira olarak 6183 sayılı yasadan üzerimize gelme kararı aldılar" dedi. 

Aksoy'un lanetli yalısı Tasarruf Mevduatı Sigorta Fonu'nun dün haciz uyguladığı Erol Aksoy'un 1993 yılında 15 milyon dolara Ilıcaklar'dan satın aldığı Tahsin Bey Yalısı, kimseye hayır getirmedi. Gazeteci Nazlı Ilıcak, eşi Kemal Ilıcak öldükten sonra yalıyı Erol Aksoy'a sattı. Yeniköy Köybaşı Caddesi 247 numarada bulunan Tahsin Bey Yalısı'nı 2001'de İktisat Bankası'na el konulmadan önce "Doğuş Çelik Cıvata A.Ş." tabelası koydurarak haciz işleminden kurtaran Aksoy, şimdi yeniden TMSF'nin haciz işlemleriyle karşı karşıya kaldı. 
Aksoy'un Yeniköy'deki yalısına, küçük iki kamyon ve eşya sarmak için büyük naylon torbalar getirildi. Bu küçük kamyonlar, yalıdan bazı mobilya ve eşya yüklü halde ayrıldı. Nakliye firmasının çalışanları, kamyonlara eşyanın yanı sıra çok sayıda televizyon da yüklediklerini ve bunları Zincirlikuyu'daki bir yere götürdüklerini söylediler. 
Bu arada, Yeniköy PTT'sinde çalışan bir postacı, yalıya Erol Aksoy adına 15 Haziran 2004'te İstanbul 8. Ağır Ceza Mahkemesi'ndeki duruşmaya çağrıldığına ilişkin bir yazı getirdi. Postacı, gazetecilerin soruları üzerine, yalıya zaman zaman mahkemelerden yazı getirdiğini ve bu evrakları bir avukata teslim ettiğini söyledi. Yalıya giren postacı, evrakı Aksoy'un avukatına teslim ettiğini belirtti. 

Devletin medyadaki ağırlığı artıyor Erol Aksoy'un el konulan 38 şirketinin 20'si medya alanında faaliyet gösteriyor. Daha önce de Star Grubu ile gazetenin yanı sıra başta Star TV olmak üzere sekiz kanalı devralan TMSF'nin Erol Aksoy'un şirketleriyle birlikte medyadaki ağırlığı da arttı. El konulan Cine 5 gece saat 01.00 ile 04.00 arasında Fantasy adıyla erotik yayın yapıyordu. Yönetimin TMSF'ye geçmesinin ardından bu yayınların devam etmesi halinde devletin bir de kırmızı noktalı yayını olacak. 
Aksoy grubunda bulunan dergiler ise şunlar Marie Claire, Marie Claire Maison, Voyager, Beyaz Butik, Adres ve Mutfak. 

El konulan 38 şirketin 20 tanesi medyada MEDYA ŞİRKETLERİ Aks Radyo Yay., Anadolu Radyo, Cine Beş Filmcilik, Cinedigital, Cine Müzik, Direknet İletişim, Erdem Radyo Yay., Gala Televizyon, Kutyay Öz. Rad. Tel., Kidnet Elektronik, Kablotel İnteraktif İlet., Medya İletişim Hiz., Multikanal Paz., Multimedya Bas. Yay., Öner Rad. Tel., Radyocenter, Spor ve Çocuk Tel., Uluslararası Moda Yay., Universal Yay. A.Ş., Viva Yay. TEKNOLOJİ Apaz İletişim, Anet İletişim, İnfoplus, Pasaj Elektronik, Voyagerclup.ENERJİ Çaba Enerji Dağıt., Entel Enerji, Tekaş Elektrik. FİNANS, HİZMET Avrupa ve Amerika Holding AŞ., Data Sigorta, Emek Hayat, İfk Dış Tic., Uzman Sigorta. DİĞER Canka İnşaat, Ergür Kablo, Msm Mali Sistem., Radyo Reklam Org. Showpa. 

</TEXT>
</DOC>
