<DOC>
<DOCNO> 215221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/guncel/gun01.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Can pazarı 
</HEADLINE>
<TEXT>

   Batan Kamboçya bandıralı yük gemisi Hera'nın mürettebatına dün de ulaşılamadı, karaya oturan 'Lujin-1' deki 16 kişi kurtarılmayı bekliyor 
      Tahsin Aksu 
   
   İstanbul Boğazı'nın Karadeniz girişine 7.5 mil mesafede batan Kamboçya bandıralı kuru yük gemisi "Hera"nın kaybolan mürettebatına ulaşmak için dün sabahın ilk ışıklarıyla arama çalışmalarına başlandı. Ancak dev dalgalara rağmen süren çalışmalarda sadece sahilde patlak bir kurtarma botu ve üzerinde, "Hera" yazılı bir can simidi bulunabildi. Kefken Kilyos arasındaki 50 millik alanda 500 kişilik kurtarma ekibinin arama çalışmalarına Kıyı Emniyeti ve Gemi Kurtarma İşletmeleri KEGKİ Genel Müdürü Barış Tozar ile Bulgaristan İstanbul Başkonsolosu Rusko Georgiev de katıldı. 
   Geminin 8 dakikada tamamen sulara gömüldüğünü belirten Tozar, batmadan önce VTS sistemi vasıtasıyla iletişim kurduğunu söyledi. Tozar şöyle dedi "En son kontağımızda, baş tarafından su aldığını bildirerek, römorkör istedi. Bu konuşmanın üzerinden 8 dakika geçtikten sonra irtibatımızı kaybettik. Olay yerine hemen bir römorkör, iki tane de acil müdahale botunu gönderdik. Geminin baş tarafından su aldığı için battığını tahmin ediyoruz." 
   Kayıtlarda 20 olarak gösterilen mürettabattan 19'unun battığı sırada gemide bulunduğu ortaya çıktı. Mürettebattan Bulgar uyruklu Toralov Zhıvko'nun Ukrayna'nın Yuzhny limanında indiği belirlendi. Geminin sahibinin oğlu Martin Minchev'in 24 de kayıplar arasında olduğu bildirildi. 
   
   Lujin-1 de bekleyiş sürüyor 
   Boğaz'da yaşanan diğer gemi kazalarına da değinen Tozar, Kilyos Arslanburnu mevkiinde karaya oturan Rusya bandıralı 'Strontsiy' gemisindeki 11 kişinin kurtarıldığını, Kuzey Kore bandıralı 'Lujin-1'deki 16 kişinin de kurtarılmayı beklediği ve gemide bir sıkıntı yaşanmadığını bildirdi. 
   
   'Kurtulmaları çok zor'    'Hera'yla bağlantı kurulduktan 40 dakika sonra olay yerine ulaştıklarını da ifade eden Tozar, şöyle devam etti "Bir denizci olarak ümidimi kaybetmek istemiyorum. Dayanabildiğimiz kadar arama çalışmalarımız devam edecek. Kısa bir süre sonra sahil güvenlik helikopterleri de arama kurtarma çalışmalarına dahil olacak." Çalışmalara katılan Bulgaristan Başkonsolosu Georgiev de, "Gemiden bizi aramadılar. Bildiğimiz kadarıyla son olarak acente ile konuşmuşlar. Çok üzgünüz ama iyi haberler almayı ümit ediyoruz" dedi. 
   
   
   
   
   
   
</TEXT>
</DOC>
