<DOC>
<DOCNO> 227061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/siyaset/siy11.html </URL>
<DATE> 2004/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce tatil, sonra kitap 
</HEADLINE>
<TEXT>

   İstanbul Büyükşehir Belediye Başkanlığı'nı devretmeye hazırlanan Ali Müfit Gürtuna, ailesiyle tatil yaptıktan sonra kitap yazmayı planlıyor 
      ŞENOL DEMİRCİ İstanbul 

   
   İstanbul Büyükşehir Belediye Başkanlığı'nı Kadir Topbaş'a devretmeye hazırlanan Ali Müfit Gürtuna, önce ailesiyle tatil yapmayı, ardından da kitap yazmayı planlıyor. 
   5 yılda yapmak isteyip de yapamadığı çok şey olduğunu belirten Gürtuna, "Ailemle ilgilenmek, okuyamadığım kitapları okumak istiyorum. Kaleme almak istediğim konular şehir, uygarlık ve çevre ağırlıklı. Türkiye'nin önemli konuları üzerine araştırmalar ve anılarımı da kaleme alacağım" dedi. 
   
   Politika gündemde yok 
   Politikayı yakın bir tarih için aklından geçirmediğinin özellikle bilinmesini isteyen Gürtuna, projelerinden bazılarının televizyonculuk ve gazete yazarlığı olabileceğinin işaretlerini verdi. Ciddi teklifler aldığını kaydeden Gürtuna, "Eski bir gazeteci ve TRT muhabiri olduğum biliniyor. Bu yöndeki tekliflere sıcak baktığımı söyleyebilirim. Sonbaharda bir karar vereceğim" diye konuştu. Yaz aylarında ailesiyle birlikte İngiltere ve ABD'de kalmayı düşünen Gürtuna, "Bu seyahatin çocukların yabancı dillerini geliştirmesine katkı yapağına inanıyorum" diye konuştu. 
   Görevi boyunca yaşanabilir bir kent yaratmaya çaba gösterdiğini söyleyen Gürtuna sözlerini şöyle sürdürdü "İstanbul'u yeniden tarih sahnesine çıkarmayı başardık. Belediyecilik artık şehir yaratan, şehirli yaratan, kültürel potansiyeli harekete geçiren bir kuruma dönüşmeli." 
   Belediye başkanlarına fahri danışmanlık yapmayı planladığını belirten Gürtuna, "Fahri bir danışman olarak ülkenin birçok yerinde belediyelere yardımcı olmak istiyorum" şeklinde konuştu. 
   
   
   
</TEXT>
</DOC>
