<DOC>
<DOCNO> 207107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sontur19.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatlıses'in heykeli için belediye ile hayranları tartışıyor 
</HEADLINE>
<TEXT>

     Şanlıurfa'da Heykeltıraş Bahattin Şeren tarafından yapılan ve tamamlanma aşamasına gelen İbrahim Tatlıses heykelinin nereye konulacağı konusunda Belediye ile Tatlıses hayranları arasında tartışma yaşanıyor. 
     Şanlıurfa Belediye Başkanı Ahmet Bahçıvan, AA muhabirine yaptığı açıklamada, ana caddelerinin dar oluşu nedeniyle heykelin kavşak noktalara dikilmesinin mümkün olmadığını söyledi. 
     İl Trafik ve İl İmar komisyonlarının ortak kararının ardından heykelin ideal bir noktaya konulacağını belirten Bahcıvan, şöyle dedi 
     ''Heykelinin imara aykırı bir yere ya da trafiği aksatacak bir noktaya dikilmesi, doğru bir karar olmaz. Sanatçının hayranları, heykelin Atatürk Bulvarı veya Balıklıgöl'e dikilmesini istiyor. Ancak caddenin dar oluşu nedeniyle Atatürk Bulvarı'na dikilmesi uygun değil. Balıklıgöl gibi kutsal bir mekana da bu tür heykellerin dikilmesi doğru değildir. Şahsi görüşüm, heykelin Karaköprü Beldesi'ndeki İbrahim Tatlıses Parkı'na dikilmesidir. Ancak yine de Trafik ve İmar komisyonları uygun bir yer bulmaya çalışacaklardır. Konuyu, 1 Şubat'taki Belediye Meclis toplantısında karara bağlayabiliriz.'' 
     
     ''EN İŞLEK CADDEYE DİKİLMELİ'' 

     Heykeltıraş Bahattin Şeren ise Sarayönü Caddesi'ndeki atölyesinde 4 kişilik ekiple yaklaşık 2 aydır sürdürdükleri çalışma sonucunda, Tatlıses heykelini tamamlamak üzere olduklarını söyledi. 
     Beton kaide üzerine yapılan 4 metre 22 santimetre uzunluğundaki heykelinin mermerit veya bronzla kaplanacağını anlatan Şeren, şöyle dedi 
     ''İbrahim Tatlıses, yıllardır ülkemizi dünyaya tanıtıyor. Böyle önemli bir sanatçının, memleketinde hak ettiği gibi temsil edildiğini düşünmüyorum. Bana göre Tatlıses heykeli, şehrin en işlek caddelerinden Atatürk Bulvarı veya Balıklıgöl'e dikilmelidir. Heykel bitme aşamasına geldi, hala bu tür tartışmaların yaşanmasını anlamsız buluyorum.'' 
     
</TEXT>
</DOC>
