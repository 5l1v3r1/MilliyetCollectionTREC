<DOC>
<DOCNO> 209189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/guncel/agun.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan'ın evinde oylar Bayhan'a .. 
</HEADLINE>
<TEXT>

   Annesi tarafından zehirlenmek istenen, amca oğlunu öldürüp cezaevine giren Popstar'ın en renkli ismi Bayhan Gürhan, Erdoğan ailesinin de favorisiymiş 
      ANKARA Milliyet 
   
   Türkiye'nin en önemli gündem maddelerinden biri olan Popstar yarışmasını, Erdoğan ailesinin de ilgiyle izlediği ortaya çıktı. Siyaset Meydanı adlı programa katılan Başbakan Recep Tayyip Erdoğan, "Bizim evdekiler Bayhan diyor. Ben de Bayhan'ı iki defa dinledim" dedi. Erdoğan, Kanal D'de yayımlanan Popstar yarışmasını işleri yüzünden pek takip edemediğini belirterek, bu yüzden kendisinin diğer adaylar hakkında yorum yapmak istemediğini de sözlerine ekledi. 
   
   Neden ABD'de okuyorlar 
   Popstar yarışmasında ilginç yorumuyla olduğu kadar, sıra dışı hayat hik yesiyle de dikkatleri üzerine çeken 23 yaşındaki Bayhan Gürhan'ın cinayet suçuyla cezaevine girdiği ortaya çıkınca, Deniz Seki jüri üyeliğinden ayrılmıştı. Seki, daha sonra basına yaptığı açıklamada da, kararından ötürü Başbakan'ın da Güldal Akşit aracılığıyla kendisini tebrik ettiğini dile getirmişti. 
   Popstar sohbetinin ardından programa izleyici olarak katılan çocuklar, Erdoğan'a ailesiyle ilgili sorular yöneltti. Bir öğrenci, "Neden çocuklarınız ABD'de eğitim görüyor. Türkiye'deki eğitim yetersiz mi " diye sorunca, Erdoğan dört çocuğunun da imam hatip lisesi mezunu olduğunu vurgulayarak, "Oğullarım yüksek puan almalarına rağmen katsayı nedeniyle istedikleri üniversiteye giremedi. Kızlarım da başörtülü oldukları için ABD'de okuyor. Onları çok özlüyorum. Okullarını bitirdikten sonra ülkemizde üzerlerine düşeni yapacaklar" diye konuştu. 
   
   Erdoğan'a 'üs' sorusu 
   Bir kız öğrencinin "ABD'ye nasıl güveniyoruz, Irak gibi bize de savaş açarsa" sorusuna ise Erdoğan, "Türkiye güçlü bir ülke, o kadar endişe etme" yanıtını verdi. Başbakan, "Üslerdeki ABD askerleri ne zaman gidecek " sorusuna da şu cevabı verdi "ABD, 60 bin askerini değiştirecek. Yapılan sadece budur." "Çocuklar Duymasın" dizisinin "Havuç" lakabıyla tanınan kahramanı Furkan Kızılay da Erdoğan'a günde kaç saat uyuduğunu sordu. Bunun üzerine Erdoğan, hafta içi ortalama 4-6 saat uyuduğunu söyledi. "Ne olacak bu Fenerbahçe'nin hali " sorusunu da gülerek yanıtlayan Erdoğan, "Birinci yarı durum iyi değil. 11 puan fark var. İkinci yarı bunun tam tersi de olabilir. Umudu kesmemek lazım" şeklinde konuştu. 
   
   
</TEXT>
</DOC>
