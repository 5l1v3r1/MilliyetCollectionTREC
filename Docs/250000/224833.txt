<DOC>
<DOCNO> 224833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/soneko52.html </URL>
<DATE> 2004/03/23/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Serdengeçti 2005'te hedefimiz sürdürülebilir büyümeyi sağlamak 
</HEADLINE>
<TEXT>

     Merkez Bankası Başkanı Süreyya Serdengeçti, 2005 yılındaki hedeflerinin enflasyonu yüzde 10'un altına indirerek, sürdürülebilir büyümeyi sağlamak olduğunu söyledi. 
     Serdengeçti, Kahramanmaraş Ticaret ve Sanayi Odası'nın KTSO Olağan Meclis toplantısında yaptığı konuşmada, IMF ile uygulanan programın ulusal bir program olduğunu ve 40 yılda IMF ile 18 program yapıldığını belirtti. 
     1950'den 1971'e kadar IMF ile yapılan 10 programın başarıya ulaştığını ancak, 1972'den sonra uygulanan 8 programın başarısız olduğunu, bunun en büyük nedeninin ise yüksek enflasyon olduğunu vurgulayan Serdengeçti, ''Enflasyonun yüksek olduğu dönemlerde istikrar sağlanamadığı için IMF ile anlaşmak yapmak zorunda kalındı. Bugün itibariyle enflasyonun yüzde 14'ler seviyesine düşmesi büyük bir adımdır. 2005 yılında hedefimiz enflasyonu yüzde 10'un altına indirilerek sürdürülebilir büyümeyi sağlamak istiyoruz'' diye konuştu. 
     Enflasyonun düştüğü her ülkede kur sistemlerinde de önemli değişiklikler olduğunu ve kendi paralarına dönüş yaşandığına da dikkati çeken Serdengeçti, ''Türk Lirasının değerlendirilmesi doğal bir sonuçtur. Nitekim bu istikrara da yansıdı. Merkez Bankası 15 ayda piyasaya müdahale etmedi. 13 milyar dolar gibi büyük bir rakam piyasadan aldı. Bunu da 2005 yılında ödeyeceği büyük dış borç için döviz aldı ve almaya da devam edecektir'' dedi. 
     Serdengeçti, Türkiye'de sürdürülebilir bir büyümeyi hedeflediklerini, bundan sonra ancak dünyada tarım ve petrol fiyatlarında yüksek artışın bir kriz nedeni olabileceğini bildirdi. 
     
     İÇ BORÇLARIN HESAPLANMASI 
     Meclis toplantısı sonrası soruları da yanıtlayan Merkez Bankası Başkanı Süreyya Serdengeçti, iç borçlanmanın Türk Lirası üzerinden yapıldığını dolayısıyla, bunun döviz üzerinden hesaplanmasının yanlış olduğunu kaydederek bazı gazete köşe yazarlarının ısrarla bunu yanlış aktarmaya çalıştıklarını söyledi. 
     Türk Lirasından sıfır atılması konusuna da değinen Serdengeçti, şöyle konuştu 
     ''Biz bu işe kalkışmadan 10 yıl boyunca çalıştık. Koşullar yerine gelmemişti. Şimdi yavaş yavaş koşullar yerine geliyor. Türk Lirası'ndan sıfır atılmasının ekonomiye olumlu veya olumsuz herhangi bir etkisinin olacağını düşünmüyorum. 2005'te tek haneli enflasyon rakamlarına ulaşacağız o zaman da yeni Türk Lirası'nı hayata geçireceğiz. Türkiye'de geçmişten bu yana enflasyonun ve faizin düşürülmesi gibi önemli sorunların sırası değil diyerek sürekli ertelendi. Bunun da Türkiye'ye büyük zararlar verdiğini gördük.'' Serdengeçti, Dalgalı Kur, Türk Lirası'ndan sıfır atılması ve Merkez Bankası'nın İstikrar programını grafiklerle izleyicilere anlattı. 
     
</TEXT>
</DOC>
