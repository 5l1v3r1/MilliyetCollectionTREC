<DOC>
<DOCNO> 217585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/siyaset/siy01.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye inanıyorum 
</HEADLINE>
<TEXT>

   Schröder'in Türkiye'ye verdiği desteğin yerinde olduğunu söyleyen Verheugen, "Türkiye gibi sağlam bir ortağın önemi büyük" dedi 
      DIŞ HABERLER SERVİSİ 

   
   AB Komisyonu'nun Genişlemeden Sorumlu Üyesi Günter Verheugen, Almanya Başbakanı Gerhard Schröder'in Türkiye'nin AB üyeliğini destekleyen politikasına arka çıktı. Verheugen, Deutschlandfunk radyosuna yaptığı açıklamada, Schröder'in sözlerinin, ABD'deki 11 Eylül 2001'de yaşanan terörist saldırılardan sonra değişen dünya konjonktüründe Türkiye'nin kazandığı stratejik önemin Avrupa açısından teyidi niteliğinde olduğunu vurguladı. Verheugen, "Schröder'in Türkiye'nin AB üyeliğine ilişkin tutumunun ardında, tüm Avrupalı hükümet ve devlet başkanları tarafından paylaşılan büyük stratejik düşünceler yatmaktadır. Avrupa'nın gelecekteki siyasi ve ekonomik güvenliği için Türkiye gibi sağlam ve istikrarlı bir ortağa sahip olmak önemli rol oynayabilir" dedi. 
   
   'Garantisi yok ama...' 
   Türkiye'nin yıl sonuna kadar üyelik için gerekli olan kriterleri yerine getireceğine inandığını kaydeden Verheugen, "Ancak bu sürecin sonunda tam üyeliğin gerçekleşeceği konusunda kimse garanti veremez" diye konuştu. 
   Almanya'nın muhalefetteki Hıristiyan Demokrat Birlik Partisi CDU Dış Politika Sözcüsü Friedbert Pflüger de ARD televizyonuna yaptığı açıklamada, Türkiye'ye fiilen tam üyelik sözü verilmesinden sonra, bu süreçten dönüş olmadığını söyledi. Türkiye'deki reformların sadece AB üyeliği perspektifinden dolayı yapılmadığını belirten Pflüger, "Eğer reformlar sadece AB üyeliği için yapılıyorsa bu reformlar kum üzerine inşa edilmiştir" dedi. 
   
   
   
</TEXT>
</DOC>
