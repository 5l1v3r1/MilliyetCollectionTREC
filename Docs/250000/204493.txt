<DOC>
<DOCNO> 204493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/spor/spo02.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'e Kral teklif 
</HEADLINE>
<TEXT>

   Bursa yönetimi, Sarı-Lacivertliler'e Okan'ı vermeye hazır olduklarını iletti, karşılığında ise el sıkıştıkları Yusuf'un yanı sıra Semih veya Rebrov'dan birini istediklerini bildirdi 
      YUSUF DURSUN 

   
   Sürpriz çıkış 
   SARI - Lacivertli kulübe, geçen sezonun gol kralı Okan için Bursaspor'dan sürpriz bir öneri geldi. Yönetimin sezon başında da talip olduğu Okan'ı ara transferde kendilerine verebileceklerini ileten Yeşil - Beyazlılar, bu oyuncunun bonservisi karşılığında da söz kestikleri Yusuf'un yanı sıra, Semih ve Rebrov ikilisinden birinin verilmesini talep etti. Ayrıca bu transferin gerçekleşmesi için pazarlık masasına oturmaya hazır olduklarını mesajını gönderdi. 
   
   Son söz Okan'ın 
   TEKNİK Direktör Christoph Daum'un düşüncesi alınarak, Okan'ın transferi konusunda somut adım atılması bekleniyor. Ancak Fenerbahçe'yi, golcü oyuncunun isteyeceği rakam da düşündürüyor. Sezon başında yıllık 1.2 milyon dolar talep eden Okan'ın izleyeceği davranış transfere yön kazandıracak. Yönetim, Okan'ın bu konuda zorluk çıkarmaması halinde çalışmalara hız verecek. Bursaspor, transferinin gündeme gelmesinin ardından yurt dışında tatil yapan Okan'ı geri çağırdı. 
   
   Roberto Carlos mesajınız var    FENERBAHÇE'NİN genç oyuncusu Mahmut Hanefi, en az on yıl takımda görev yapmak istediğini, forma bulma konusunda da endişe taşımadığını söyledi. Çarpıcı açıklamalar yapan ümit milli oyuncu, "Beni Roberto Carlos'a değil, onu bana benzetsinler. Saçlarımı ona benzmek için değil, sağlığım için kazıtıyorum. Eski Türkler'e bakın, hepsinin saçları kazınmıştır" dedi. 
   TEKNİK Direktör Daum'u öven Mahmut Hanefi, sözlerini şöyle sürdürdü "O çok başarılı bir hoca. Bize oksijen veriyor. Kendime Tuncay'ı örnek alıyorum. Çünkü o, Türk örf ve adetlerinin erdemliliğine sahip bir oyuncu. Benim hayatım antrenman yapmak ve futbol oynamak üzerine kurulu. En büyük hatam maçlarda ısınmadan oyuna girmem. Fenerbahçe 2004 milat olacak". 
   
   'Ortega, yararlı olur'    YALÇIN TÜRK 

   İSPANYA'DA mutlu olduğunu söyleyen Rüştü, Ortega'nın Fenerbahçe'ye yararlı olacağını söyledi, "Ancak geçmişi tamamen silmesi lazım. Yeni bir sayfa açmalı" dedi. Tecrübeli kaleci, "Sanki Fener'e ilk kez geliyormuş gibi düşünmeli. Sosyal ilişkilerini, takım içindeki davranışlarını üst noktaya taşımalı. Gitmesine o dönemde çok üzülmüştüm. Çünkü kaliteli bir oyuncu. İnşallah geri döner" diye konuştu. 
   
   Kemal sabırsız    SAKATLIĞI nedeniyle ilk yarının son haftalarında görev alamayan Kemal Arslan, 5 Ocak'ta başlayacak kamp çalışmalarını iple çekiyor. Milli oyuncu, 2003'ün kendisi için iyi geçmediğini, ancak 2004'te adından söz ettireceğini söyledi. Kemal, "Sakatlığım geçti, artık çok çalışıp, formayı hiç bırakmamayı istiyorum" diye konuştu. 
   
   Güneş açacak    TATİLİNİ Almanya'da geçiren Ali Güneş, hem Fenerbahçe'nin, hem de kendisinin yeni yıldan büyük beklentileri olduğunu söyledi. Genç oyuncu, "Hocam bana güvenip, forma verdi. İkinci yarıda da bunu iyi değerlendireceğim. Fenerbahçe efsanesi geri dönecektir. Yeni takviyeler bize güç katacak. İkinci yarı bambaşka bir Fenerbahçe olacak" dedi. 
   
   
</TEXT>
</DOC>
