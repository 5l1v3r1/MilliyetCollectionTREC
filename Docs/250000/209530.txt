<DOC>
<DOCNO> 209530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/guncel/agun.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
40 kişi domuz etli çiğköfte mağduru 
</HEADLINE>
<TEXT>

   İzmir'de sadece domuz etinden bulaşan trişinozis hastalığı şüphesiyle takibe alınan vakaların sayısı 40'a yükseldi... Türkiye'de 1950'den bu yana 2 kişide görülen hastalığa yol açan parazit 1-10 yıl yaşıyor ama asla yok olmuyor 
      ELİF DEMİRCİ, TURAÇ TOP İzmir DHA 
   
   İzmir'deki Akevler Sitesi'nde oturan birçok kişinin kas ağrısı nedeniyle hastanelere başvurmasının ardından olayla ilgili yeni gelişmeler yaşanmaya başladı. Düne kadar 29 olan hasta sayısının 40'ı aştığı bildirildi. Bazı vatandaşlar da trişinozis şüphesiyle izlemeye alındı. 
   Çiğköfteci Ermaner de, eti 2 aydır, tanıdığı Muzaffer Kurfallı'ya ait marketten aldığını belirterek, "Bu marketten bugüne kadar 150 kilogram et aldım. Son aldığım 13'er kilogramlık iki parti halinde etin domuz eti olduğundan şüphelendim. Ancak kasap, etin kesdikleri buzağıya ait olduğunu söyledi" diye kendini savundu. 
   Geçen aralık ayı ortalarında önce 25 dürüm arası çiğköfte sattığı Cüneyt Dayhan'ın kendisini arayarak hastalandığını söylediğini anlatan Ermaner, aynı çiğköfteyi ailesinin de yediğini, iki hafta önce kendisinin ve eşinin de hastalandığını söyledi. 
   
   Vicdan azabı çekiyor 
   Sattığı çiğköfteden kendisinin bildiği yaklaşık 40 kişinin hastalandığını söyleyen Ermaner, vicdan azabı çektiğini, artık bu işi yapmayacağını da belirterek, "Dinimizde domuz etine el sürmek bile günah. Bu vicdan azabı bana yetiyor" diye konuştu. 
   Eti satan kasap Kurfallı ise, etlerinden alınan numunenelerin tahlile gönderildiğini, sonuçlarının bugün alınacağını ifade ederek, "Nusret Usta son etlerini bir marketten ve Kemeraltı Çarşısı Havra Sokağı'ndaki birkaç kasaptan aldı. Ben etlerimi Et Entegre Tesisleri'nden alıyorum. Domuz eti satmıyorum" dedi. 
   İl Sağlık Müdürü Levent Kıdak başkanlığında oluşturulan Bilimsel Danışma Kurulu'nda yer alan Türkiye Parazitoloji Derneği Başkanı Prof. Dr. Mehmet Ali Özcel, Türkiye'de 1950'den bugüne kadar sadece iki trişinozis vakası görüldüğünü ifade etti. Hastalığın az pişmiş veya çiğ domuz etiyle bulaştığını kaydeden Özcel, "Müslüman ülkelerde domuz eti tüketilmediği için bu hastalığın Türkiye'de görülmesi hemen hemen olanaksız diye biliniyor. Bu hastalık daha çok Çin, İskandinav ülkeleri ve ABD'de görülüyor" diye konuştu. 
   Özcel 48 kişi de hastalığı saptadıklarını da sözlerine ekledi. 
   Dokuz Eylül Üniversitesi İlahiyat Fakültesi eski Dekanı Prof. Dr. Hakkı Önkal, domuz etini bilmeden yiyen müslümanın günahı ve vebali olamayacağını söyledi. 
   
   'Şüphelendim ama, kasap buzağı eti dedi'    İzmir'de sattığı çiğköftede domuz eti bulunması sonucu 40'tan fazla kişinin "trişinozis" hastalağına yakalanmasına neden olan çiğköfteci Nusret Ermaner kasabı suçladı. Kendisinin ve eşinin de aynı hastalığa yakalandığını dile getiren Ermaner, "Son 26 kilogramlık partide gelen etten şüphelenmiştim ama kasap bana bir buzağı kestiklerini söyledi" dedi. 
   
   Hastalığın belirtileri    Yüzde şişme, Kas ağrısı, Ateş, Çene kilitlenmesi. 
   
   
</TEXT>
</DOC>
