<DOC>
<DOCNO> 231398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sontur06.html </URL>
<DATE> 2004/04/14/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Danıştay'da görev dağılımında değişiklik... 
</HEADLINE>
<TEXT>

     Danıştay 8. Dairesi'nde görülen bazı işler, Danıştay 10. Dairesi'ne devredildi. 
     Danıştay Başkanlar Kurulu'nun, daireler arasındaki iş dağılımını düzenlemek ve dosyaların süratle sonuçlandırılmasını sağlamak amacıyla aldığı karar, Resmi Gazete'nin bugünkü sayısında yayımlandı. 
     Karara göre, Turizmi Teşvik Kanunu ve Çevre Kanunu'na ilişkin olanlar hariç her türlü iş yerleriyle ilgili mevzuattan doğan uyuşmazlıklardan 3572 sayılı İşyeri Açma ve Çalışma Ruhsatlarına Dair Kanun Hükmünde Kararnamenin Değiştirilerek Kabulüne Dair Kanun, 2559 sayılı Polis Vazife ve Selahiyet Kanunu, 1593 sayılı Umumi Hıfzıssıhha Kanunu ve 560 sayılı Gıdaların Üretimi, Tüketimi ve Denetlenmesine Dair Kanun Hükmünde Kararname uyarınca tesis edilen iş yeri açma ve çalışma ruhsatlarına ait işlemler ile bu iş yerlerinin geçici ya da süresiz olarak kapatılmasına ilişkin işlemlere karşı açılan davalar ve temyiz başvuruları, 8. Daire'de görülmeye devam edilecek. Bunların dışında kalanlar, mayıs ayı başından itibaren Danıştay 10. Dairesi'nde çözümlenecek. 
     Danıştay genel evrakına bugüne kadar kaydedilenler ile halen 8. Daire'de kayıtlı bulunan davalar, 8. Daire'ce çözümlenecek. 
     Devredilmesi öngörülen konularda 8. Daire'ce verilen kararların düzeltilmesi istemleri, yine aynı daire tarafından sonuçlandırılacak. 
     
</TEXT>
</DOC>
