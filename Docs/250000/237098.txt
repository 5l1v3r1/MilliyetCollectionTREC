<DOC>
<DOCNO> 237098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/yasam/yas03.html </URL>
<DATE> 2004/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Satıcı değil sadece içiciyiz' 
</HEADLINE>
<TEXT>


Kokain satıcısı olduğu iddia edilen Vezir Eser'in cep telefonunu takibe alan polisin, gözaltına aldığı 10 kişi 'İçiciyiz' deyince serbest bırakıldı 

Serhat Ünal 

İstanbul'un en büyük kokain dağıtıcısı olduğu öne sürülen ve geçen ay yapılan operasyondan kaçmayı başaran Vezir Eser'i teknik takibe alan polis, tüm bağlantılarını çözdü. Eser'le birlikte aralarında tanınmış isimlerin de bulunduğu 11 kişi gözaltına alındı. 
Narkotik Şube Müdürlüğü, geçen ay ele geçirilen 620 gram kokainle ilgili şarkıcı Niran Ünsal'ın gözaltına alındığı operasyonun firari zanlısı Eser'in peşine düştü. 
Eser'in tespit edilen cep telefonu, İstanbul DGM Cumhuriyet Savcılığı'nın izniyle takibe alındı. Bir hafta süren takipte Eser'in, görüştüğü kişiler tek tek belirlenmesinden sonra harekete geçildi ve Vezir Eser gözaltına alındı. 

Tanınmış isimler 
Ardından Eser'den kokain aldıkları iddiasıyla Mehmet Teoman, Ayla Medline Giraud, Metin Sarıer, Ergün Yıldız, Selim Yerebakan, Ceyhan Taşkın ve Fırat Ayık, Ayten Arıca ve Nurhan Nalbantoğlu'nu gözaltına aldı. 
Sinan Hazım Gürsoy ile ortağı Melih Üzkan'ın ise arandığı bildirildi. 
Polisteki işlemlerinden sonra İstanbul DGM'ye sevk edilen 11 kişiden 10'u hakkında, "içici" oldukları gerekçesiyle haklarında görevsizlik kararı verilerek, İstanbul Cumhuriyet Başsavcılığı'na gönderildi. 
Operasyonlarda 6 gram kokainle yakalanan Vezir Eser ise teşekkül oluşturarak uyuşturucu ticareti yapmak iddiasıyla tutuklanarak cezaevine konuldu. Eser'in, savcılık ifadesinde, uyuşturucu satmadığını, sadece içici olduğunu söylediği öğrenildi. 

10 kişi serbest kaldı 
İstanbul Adliyesi Nöbetçi 11. Asliye Ceza Mahkemesi'nde sorgulanan toplam 10 kişi serbest kaldı. Suçüstü hükümleri gereğince, iddianameleri hazırlanan sanıklar hakkında dava açıldı. H kim karşısına çıkan sanıklar suçlamaları kabul etti. Mahkeme Başkanı, sanıkları, "ikametgah sahibi olmaları" ve "haklarındaki suçları kabul etmelerini" gözönünde bulundurarak serbest bıraktı. 


</TEXT>
</DOC>
