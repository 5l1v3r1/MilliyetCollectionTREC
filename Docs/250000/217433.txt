<DOC>
<DOCNO> 217433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/soneko12.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Ekonomik duruma göre akaryakıta zam yapılabilir... 
</HEADLINE>
<TEXT>

     Maliye Bakanı Kemal Unakıtan, iktidara geldiklerinden bu yana akaryakıt fiyatlarında artışa gitmediklerini, ancak dünya piyasaları ve ekonomik durum dikkate alınarak gelişen duruma göre yeni bir düzenleme yapılabileceğini ifade etti. 
     Unakıtan, bugün Başbakan Recep Tayyip Erdoğan'ın açılış ve temel atma törenleri gerçekleştireceği İSDEMİR tesislerindeki incelemelerde bulunduktan sonra Dörtyol İlçesi'ndeki Öğretmenevi'nde kahvaltı yaptı. 
     Bakan, Hatay Valisi Abdulkadir Sarı, İskenderun Kaymakamı Ünal Erdoğan ve Dörtyol Kaymakam vekili Hasan Öztürk'ün de katıldığı kahvaltıda, vatandaşlarla da sohbet etti. 
     Unakıtan, bir vatandaşın, ''akaryakıta zam yapılacağı'' yönündeki haberlerle ilgili sorusu üzerine, ''İktidara geldiğimizden bu yana akaryakıt fiyatlarında artışa gitmedik. Hatta indirim yaptık. Dünya piyasaları ile ekonomik duruma göre akaryakıta küçük çaplı zam yapılabilir. Gelişmeler takip ediliyor'' şeklinde yanıt verdi. 
     Bakan Unakıtan, daha sonra Başbakan Recep Tayyip Erdoğan ve Almanya Başbakanı Gerhard Schröder'in gerçekleştireceği, Alman konsorsiyumunca Yumurtalık İlçesi'nde inşa edilen Sugözü Termik Santralı'nın hizmete açılış törenine katılmak üzere Adana'ya hareket etti. 

     
</TEXT>
</DOC>
