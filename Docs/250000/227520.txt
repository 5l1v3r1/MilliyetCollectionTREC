<DOC>
<DOCNO> 227520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sondun24.html </URL>
<DATE> 2004/04/01/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Abhaz lider Ardzinba'dan darbe uyarısı 
</HEADLINE>
<TEXT>

     Gürcistan'dan tek yanlı bağımsızlığını ilan eden ve hiçbir devlet tarafından tanınmayan Abhazya'nın Cumhurbaşkanı Vladislav Ardzinba, Tiflis hükümetinin olası bir askeri müdahalesine karşı uyarıda bulundu. 
     Rezonans gazetesinin haberine göre, Ardzinba, yaptığı açıklamada, Gürcistan'da iktidara gelen yeni hükümetin Abhazya'ya askeri müdahalede bulunabileceğini belirterek, ''Abhaz silahlı kuvvetlerine savaşa hazır olun çağrısını'' yinelediğini kaydetti. 
     Ardzinba, Tiflis yönetiminin askeri müdahale olasılığının her geçen arttığını ve Gürcü birliklerinin Abhazya sınırındaki Enguri geçidini geçebileceğini ifade etti. Haberde ayrıca, Rus Barış Gücü askerlerinin görev yaptığı Gali bölgesine 150'ye yakın silahlı Abhaz polisin girdiği ve bu durumun bölge halkında büyük tedirginliğe yol açtığı kaydedildi. 
     Haberde, Gali bölgesindeki bazı Gürcü ailelerinin bölgeyi terk ederek sınırdaki Zugdidi kentine geldikleri belirtildi. 
     
     ABHAZ SORUNU 
     Abhaz-Gürcü ihtilafı, 14 Ağustos 1992 tarihinde Gürcü Milli Muhafız Birlikleri Komutanı Tengiz Kitovani'nin Sohumi'yi işgal etmesi ve buna Abhaz kuvvetlerinin yanıtıyla patlak vermişti. 
     İhtilaf, bir yıldan fazla süren topyekün bir savaşa dönüşmüş ve 30 Eylül 1993'te son Gürcü kuvvetlerin yanı sıra kalan Gürcü nüfusun Abhazya'yı terk etmesiyle sonuçlanmıştı. 
     Bu savaşta iki taraftan yaklaşık 8 bin kişi ölmüş, 200 bin kadar da Abhazyalı Gürcü mülteci haline gelmişti. Eylül 1993'den bu yana taraflar arasındaki ateşkes zaman zaman bozulsa da tarafların arasına mevzilenen 1500 kadar Rus barış gücü askeri ateşkesi kontrol etmeye çalışıyor. 
     Gürcistan ile Abhazya arasındaki barış görüşmeleri, 1997'den bu yana Birleşmiş Milletler BM himayesinde, İngiltere, Rusya, ABD, Fransa ve Almanya'nın arabuluculuğunda yapılıyor. 
     
</TEXT>
</DOC>
