<DOC>
<DOCNO> 233090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sondun27.html </URL>
<DATE> 2004/04/20/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Hamas Rantisi'nin misillemesi çok yakın 
</HEADLINE>
<TEXT>

     Hamas'ın siyasi lideri Halid Meşal, Hamas lideri Abdülaziz Rantisi'nin İsrail tarafından öldürülmesine misillemelerinin yakın olduğunu söyledi. 
     Suriye'nin başkenti Şam'ın yakınlarındaki Yarmuk Filistin mülteci kampında konuşan Meşal, ''Hiç merak etmeyin, misillememizin zamanı geliyor, İsrail işgaline karşı direnişimiz devam edecek'' dedi. 
     Araplar ve Müslümanları ''daha kesin olarak'' Filistin direnişine destek vermeye çağıran Meşal, ''Savaşımız önemlidir, çünkü uluslararası düzeyde ABD, bölgesel düzeyde de İsrail ile savaşıyoruz. Tüm Arap ulusu hedef alınmaktadır. Refah, Cenin ve Felluce gibi kentler, İsrail ve ABD'den kurtarılacaktır'' dedi. 
     Meşal, konuşmasında, Arap liderlerine de, ''İsrail-Arap barış sürecinin öldüğünü belirten açık bir tutum'' sergilemeleri çağrısında bulundu. 
     İsrail Devlet Bakanı Gideon Ezra, önceki gün yaptığı açıklamada, Meşal'in öldürüleceğini belirtmiş ve ''Halid Meşal'in kaderi, Rantisi'nin kaderidir. Operasyon fırsatı yakaladığımız an bunu yapacağız'' demişti. 
     
</TEXT>
</DOC>
