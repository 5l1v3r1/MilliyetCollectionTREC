<DOC>
<DOCNO> 217783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sonspo44.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Antep Valisi maç görüntülerinin yayınlanmasına kızdı... 
</HEADLINE>
<TEXT>

     Gaziantep Valisi Lütfullah Bilgin, Gaziantepspor-Fenerbahçe maçındaki olayların Gaziantep'te yaşanmış olmasından kişisel olarak çok büyük üzüntü duyduğunu belirtti. 
     Bilgin, olaylar sonrasında basında Gaziantep'e yakışmayan görüntülerin yayınlandığını belirtti. 
     Olaylara neden olanların özellikle de yangın olayını gerçekleştirenlerin görüntülerinden seçilmeye, tanınmaya, bulunmaya çalışıldığını ifade eden Bilgin, olayların politik maksatla yapıldığına dair elde herhangi bir bilgi bulunmadığını vurguladı. 
     Bilgin, ''Bu şehrin insanlarına haksızlık etmemek gerek. Olay kötüydü, ama boyutunu farklı hale getirip stadı yaktılar demek de haksızlık olmaz mı Hepiniz olayları daha yakından gördünüz, yaşadınız. Ama, orada yapılan araştırmalara dayalı olarak da yani bunu yapan kişilerin bir politik maksatla veya şu maksatla yaptığına dair elde herhangi bir bilgi yok. Her şeyi siyasetle konuşmamak gerektiğini düşünüyoruz. Hele sporla hiç uygun olmayan şeyler bunlar'' dedi. 
     
     ABARTILDI 
     Kötü ya da çirkin olmasına karşın olayın boyutunu fazla büyütmemek gerektiğini ifade eden Bilgin, doğru olanın olaya gerçekçi bir anlayışla yaklaşmak olduğunu ifade etti. 
     ''Yani olayın biraz abartıldığını düşünüyorum, oradaydık'' diyen Bilgin, açıklamasını şöyle sürdürdü 
     ''Bir kere ilk defa bir futbol maçı oynanmıyor. Maç durmadı, maç tatil edilmedi. Hakem hiç anons yaptırmadı. Yani bu kadar büyük olay oldu da madem hakem neden anons yaptırmadı. O zaman bunu da düşünmek gerekmez mi O zaman demek ki maçın saha içinde oynanmasını etkileyecek bir boyutta olumsuz bir şey olmadı. 
     Bir olay var. Ama olayın boyutlarını iyi tanımlamak, iyi belirlemek ve ona göre takdim etmek gerekir. Türkiye'nin hiçbir yerinde olmayan bir olay Gaziantep'te oldu gibi takdim edilmeye çalışılıyor. Bu bence Gazianteplilere haksızlık olur diye düşünüyorum. 
     Bu şehrin insanlarını hepimizin savunması gerekir. Sadece kötülemek ve karalamak değil. O işi yapanlar, devlet malına zarar verenler bu şehri, bu taraftarı temsil edemezler.'' 
     
     ROMA MAÇI 
     Bilgin, Gaziantepspor'un UEFA Kupası'nda karşılaşacağı AS Roma takımının Gaziantep'e gelmiş olmasının bile Gaziantep'in sporda elde ettiği başarıyı gözler önüne sermesi açısından önemli olduğuna dikkat çekti. 
     Gazianteplilerin bunu iyi değerlendirmesi gerektiğini ifade eden Bilgin, açıklamasında şu görüşlere yer verdi 
     ''Bize yakışan, bizi öne çıkartacak görüntüler verelim. Kimler bizim huzurumuzu bozmak istiyorsa, şöhretimizi kötülemek istiyorsa onlara kesinlikle fırsat vermeyelim. Diyeceğim bu.'' 
     
</TEXT>
</DOC>
