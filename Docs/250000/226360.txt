<DOC>
<DOCNO> 226360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sonsiy24.html </URL>
<DATE> 2004/03/28/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Seçmen en çok boya konusunda itiraz etti... 
</HEADLINE>
<TEXT>

     İzmit'te olaysız devam eden oy kullanma işlemleri sırasında seçmenler genellikle parmağa sürülen boyaya itiraz etti. 
     Özellikle yaşlı seçmenler 'abdestinin bozulduğunu' söylerken, genç kızların bazıları da 'alerji yaptığı' gerekçesiyle, boya sürülmesine karşı çıktı. 
     Seçmenlerin boya konusundaki itirazlarını sabırla dinleyen sandık görevlileri ise alerji ve abdest konusunda yapabilecekleri birşey olmadığını ifade ederek, boyanın zorunlu olduğunu belirttiler. Görevliler, boyanın önceki seçimlerde kullanılandan farklı olduğunu ve kolay çıkacağını anlatarak, seçmenin endişesini gidermeye çalıştılar. 
     Bu arada, muhtar adayları ve adayın yakınlarının da seçmeni kapıda karşılayarak oy pusulası, kolonya ve çikolata ikram ettikleri gözlendi. 
     Hasta ve yaşlı seçmenler sandık başkanlarının yardımıyla, görme, konuşma ve işitme özürlü olan seçmenler ise birinci dereceden yakınlarının yardımıyla oy kullandı. 
     
     KENAN EVREN MÜREKKEP UYGULAMASI ÇOK AŞAĞILAYICI 

     Oyunu Marmaris'te kullanan 7. Cumhurbaşkanı Kenan Evren, parmağa mürekkep sürülmesi uygulamasını ''aşağılayıcı'' bulduğunu söyledi. 
     Armutalan Evren Paşa İlköğretim Okulu'nda oy kullanan 7. Cumhurbaşkanı Kenan Evren, oy atıldıktan sonra parmağa dökülen mürekkebi ''çok aşağılayıcı'' bulduğunu söyledi. 
     7. Cumhurbaşkanı Kenan Evren oy verme işlemi bittikten sonra eline mürekkep sürmek isteyen sandık görevlisine, ''Çok aşağılayıcı bir durum. Dünyanın hiç bir yerinde böyle bir ilkellik yok. Ben Cumhurbaşkanı olarak bu durumdan utanıyorum'' dedi. 
     Sürülen mürekkebi hemen silen Evren, şöyle konuştu 
     ''Elime krem sürmüştüm, bakın hemen gitti. Sahtekarlık yapmak isteyen yolunu buluyor. İşaret parmağınıza daha önce krem, ya da vazelin sürerseniz mürekkep silince hemen geçiyor.'' Bu kez yerel seçimler için ''yerli'' mürekkep kullanıldığının hatırlatılması üzerine ise Evren, ''Yerli olduğu belli. Hemen akıp gitti'' cevabını verdi. 
     
     ''GENEL VE YEREL SEÇİMLER BİRARADA OLMALI'' 

     Evren, yerel seçimler ile genel seçimlerin ayrı ayrı yapılmasını ''doğru bulmadığını'' da belirtti. 
     7. Cumhurbaşkanı, ''Bu bir külfet getiriyor. Seçimlerin ikisinin birarada yapılmasına yarar var. Seçimlerin hayırlı olmasını diliyorum. Belki eskiler devam eder, belki de yeniler seçilir ama halk kimi seçerse, doğru odur'' dedi. 
     Gazetecilerin Kıbrıs ile ilgili sorularına da Evren, ''Kıbrıs'ı biraz kendi haline bırakmak lazım ki, iyice düşünsünler. İki tarafın da biraz fedakarlık yapması gerekiyor. Eğer bu görüşmelerden de sonuç çıkmazsa, halkoylamasına gitmeli'' karşılığını verdi. 

     
</TEXT>
</DOC>
