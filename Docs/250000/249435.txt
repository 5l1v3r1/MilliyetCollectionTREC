<DOC>
<DOCNO> 249435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sonsiy02.html </URL>
<DATE> 2004/06/20/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Yolsuzlukla Mücadele Yasa Tasarısı Meclis'te ele alınacak... 
</HEADLINE>
<TEXT>

     Başta Necmettin Erbakan ile Dışişleri Bakanı Abdullah Gül ve İçişleri Bakanı Abdülkadir Aksu ile birçok AKP milletvekilinin yargılanma olasılığını kaldıracak olan Yolsuzlukla Mücadele Yasa Tasarısının bu hafta Genel Kurul'da ele alınarak yasalaşması bekleniyor. 
     CHP Niğde Milletvekili Orhan Eraslan yolsuzluk yasa tasarısını, "Recomatik ecomatikten daha tesirli" sözleriyle yorumladı. Yolsuzlukla Mücadele Yasa Tasarısı geçen hafta Adalet Komisyonunda bazı değişikliklerle kabul edilmişti. Hükümetin öncelik verdiği konulardan birisi olması nedeniyle tasarının bu hafta TBMM'de yasalaşması öngörülüyor. Edinilen haksız menfaat ve kazancın ödenmesi durumunda cezaların affedilmesini getiren tasarı kapsamı RP'nin eski Genel Başkanı Necmettin Erbakan ve AKP milletvekillerini de kapsayacak şekilde genişletilerek komisyonda kabul edilmişti. 
     CHP'li Orhan Eraslan, çok sayıda AKP milletvekili hakkındaki dokunulmazlık dosyalarındaki suçları da kapsayan tasarıyı, "Recomatik", "parayla suçun satın alınması" olarak değerlendirirken, "Bu yasayı sadece tek maddelik olarak bizimkiler affolur şeklinde getirseydiniz yeterdi" diye konuştu. Tasarıda, çıkarın karşılığı olan paranın ödenmesi durumunda "mahkumiyet esasen vaki olmamış sayılır" hükmü, "ceza infaz edilmiş sayılır" şeklinde değiştirildi. 
     
     ERBAKAN'IN SİYASİ YASAĞI SÜRECEK 

     Böylece Erbakan bu düzenlemeden yararlanırsa, cezası infaz edilmiş olacak, ancak siyasi yasağı devam edecek. CHP'li Eraslan, yapılan yeni değişiklikle olayın tamamen genel af niteliği kazandığını vurgularken, "Etkin pişmanlık maddesi bir genel affa dönüştürülmüştür. Hukukumuzda ilk defa parayı veren cezasızlığı satın almıştır. Yani adalet parayla satın alınır hale gelmiştir. Yasa bütünüyle evrensel ceza normlarına ve ceza teorisine aykırıdır. Suç parayla satılamaz, parayla alınamaz. Bu yasayla baklava çalan çocuklar içeride kalıyor ancak trilyonları çalanlar affediliyor" diyerek tepki göstermişti. Eraslan, tasarının asıl getirilme nedeninin "Kayıp Trilyon Davası" olduğunu savunurken, tasarıyla İçişleri Bakanı Aksu ile Dışişleri Bakanı Gül'ün yanı sıra yine aynı davadan yargılanan AKP Milletvekilleri Ali Temur, M. Emin Tutan ile Özkan Öksüz'ün, TBMM Başkanvekili Nevzat Pakdil'in, İstanbul Büyükşehir Belediyesiyle ilgili davalardan ihaleye fesat karıştırma suçlarından AKP Milletvekilleri Adem Baştürk, Mustafa Açıkalın, Zülfü Demirbağ, Selami Uzun, Mehmet Akif Gülle, İdris Naim Şahin'in de aralarında yer aldığı milletvekillerinin de kurtarılacağını söyledi. 
     
     "RECOMATİK ECOMATİKTEN TESİRLİ" 

     Daha önce Bülent Ecevit'in başbakanlığı döneminde de genel af çıkarıldığını anımsatan Eraslan, "Ecomatik temizlemişti, ama Recomatik, Ecomatik'ten daha tesirli. Geçmişi de temizliyor. Doğru, ahlaklı değil. Temeli de yok" demişti. 
     
     KOMİSYON GÜNDEMLERİ 

     Öte yandan yarın TBMM Plan ve Bütçe Komisyonunda, kimi konularda belediyelere sınırsız borçlanma olanağı getiren Belediye Yasası Tasarısının görüşülmesine devam edilecek. Bütçe Komisyonu salı günü ise Kamu Görevlileri Sendikası, Sosyal Sigortalar Yasası ile SSK Yasası değişikliklerini ele alacak. Aynı gün Milli Eğitim Komisyonu ise Milli Eğitim Temel Yasası ile Devlet Memurları Yasası değişikliğini görüşecek. Komisyon, AKP Bitlis Milletvekili Vahit Kiler'in YURTKUR Yasa değişiklik önerisini de değerlendirecek. 24 Haziran'da da Tarımsal Üretici Birlikleri Yasa Tasarısı Tarım ve Orman Komisyonunda incelenecek. 
     
     GENEL KURUL'DA BEKLEYEN TASARILAR 

     Ahmet Piriştina'nın ölümü nedeniyle aksayan Genel Kurul çalışmalarında geçen haftanın gündeminde yer almasına karşın görüşülemeyen Gözlükçülük yasası ile AKP Grup Başkanvekillerinin verdiği Optisyenlik yasa önerisinin görüşülmesi bekliniyor. Ayrıca, "Dahiliye Memurları Yasası, İl İdaresi Yasası, İçişleri Bakanlığı teşkilat yasası ve Devlet Memurları Yasasını değiştirmeyi amaçlayan yasa tasarısı patent haklarının korunmasını düzenleyen tasarı ile "yerel yönetimler reformunun" parçası olan "İl Özel İdareleri Yasa Tasarısı" da gündemde bekliyor. 

ANKA 
     
</TEXT>
</DOC>
