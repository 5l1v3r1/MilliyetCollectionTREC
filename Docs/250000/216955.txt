<DOC>
<DOCNO> 216955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/soneko12.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Muz üreticileri Kobi desteği istiyor 
</HEADLINE>
<TEXT>

     Mersin'in Anamur İlçesi'ndeki Muz Üreticileri Derneği Muz-Der Başkanı Niyazi Sinanoğlu, yerli üreticinin ithalat karşısında korunabilmesi için KOBİ kapsamına alınması gerektiğini bildirdi. 
     Muz-Der'in genel kurulu, 60 delegenin katılımı ile Anamur Meslek Yüksekokulu'nda yapıldı. Başkan Kamil Kaplan'ın yeniden aday olmadığı kurulda, Niyazi Sinanoğlu'nun hazırladığı tek listeyle seçimlere gidildi. 
     Sinanoğlu, başkanlığa getirilmesi sonrasında yaptığı konuşmada, yerli muz üreticisinin zor durumda olduğunu kaydetti. 
     Yörede muz üretimi ve veriminde her geçen gün artış meydana geldiğine dikkati çeken Sinanoğlu, ''Yerli üreticinin ithal muza karşı verdiği kavgada galip olabilmesi için devlet desteğine ihtiyacı var. Bunun için üreticilerimizin KOBİ kapsamına alınması gerekiyor'' dedi. 
     
     Edirne'deki dış ticaret firmalarının sıkıntıları... 
     Edirne Ticaret ve Sanayi Odası ETSO Başkanı Bülent Alamut, oda üyesi dış ticaret firmalarının, çeşitli sıkıntılar yaşadıklarını belirterek, bunları en aza indirmek mümkünse ortadan kaldırmak için çalıştıklarını söyledi. 
     Alamut, AA muhabirine yaptığı açıklamada, Edirne'nin Bulgaristan ve Yunanistan ile sınır komşusu olduğunu ve 5 gümrük kapısıyla Avrupa'ya açıldığını söyledi. Sınır komşularıyla ticaretin her geçen gün arttığını ve bu rakamın son verilere göre 2 milyar dolar olduğunu ifade eden Alamut, başta İpsala olmak üzere bazı gümrük kapılarının modernize edildiğini, sırasıyla diğer kapıların da modern hale getirilmeye çalışıldığını kaydetti. 
     Bu kadar yoğun dış ticaret işlem hacminin yaşandığı bir başka örnek ili göstermenin oldukça güç olduğuna işaret eden Alamut, iki sınır kapısında gerçekleştirilen ticaretin, başta ülke ihracatı, daha sonra da il ticareti açısından önem taşıdığını söyledi. 
     
     Çiftcilere ücretsiz eğitim kitapları dağıtılacak... 
     Tekirdağ'ın Malkara İlçesi'nde çifçileri tarımsal konularda eğitmek amacıyla, ücretsiz eğitim kitapları dağıtılacağı bildirildi. 
     AA muhabirinin, Malkara İlçe Tarım Müdürlüğü'nden aldığı bilgiye göre, Yaygın Çifçi Eğitim Projesi kayıt formu dolduran ve İlçe Tarım Müdürlüğü'ne başvuran çifçilere, ''Televizyon Yoluyla Yaygın Çifçi Eğitim Projesi'' kapsamında hazırlanan kitaplar, çifçilere ücretsiz dağıtılmaya başlanacak. 
     Yetkililer, dağıtılacak kitapların, tarımsal amaçlı kooperatifçilik, teşvik ve desteklemeler el sanatları, sulama, toprak-su muhafazası, zirai mücadele, çayır-mera sile yemleri, yem üretimi, gübre ve gübreleme konularını kapsayacağını belirttiler. 
     
</TEXT>
</DOC>
