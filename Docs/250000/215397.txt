<DOC>
<DOCNO> 215397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/spor/yture.html </URL>
<DATE> 2004/02/16/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Tanrı'ya şükür 
</HEADLINE>
<TEXT>

   
   Beşiktaş, taraftarların yine "çirkin yüzüyle" ön plana çıktığı bir basketbol derbisinde daha Galatasaray'ı farklı yenerek "şampiyonluk" için Efes Pilsen ve Ülker'e "gözdağı" vermeye devam etti. 
   Kadro yapısı itibarıyla en büyük kozu "zorunlu" olarak "savunma" olan Galatasaray, bu felsefeyle çıktığı oyunda ilk çeyreğinde Beşiktaş karşısında istediğini aldı. Sarı - Kırmızılılar, bu anlayışını, ikinci çeyrekten itibaren "aceleci ve savruk", "uzun menzilli" atışlarla "ısrarlı" bir biçimde baltalamaya kalkışınca da adeta "harakiri" yaparak yenilgiye baştan zemin hazırladı. Kenarda bekleyen oyuncularıyla dahi Galatasaray'ın ilk beşinden daha etkili bir malzemeye sahip olan Beşiktaş da rakibinin bu zaafını anında lehine çevirdi. Tolga'nın oyuna girer girmez savunmayı toparlayıp, hücuma da dış atışlarla katkı vermesi, El Amin'in içeriye dalarak ürettiği sayılar, Beşiktaş'ı skorda bir anda ön plana çıkardı. İkinci yarıda da Galatasaray'ın panik atışları birbirini takip edince Beşiktaş, Mustafa ve Ayuso'nun spektaküler sayılarıyla farka gitti. 
   Dünkü derbi başladığında ortada tek bir Galatasaraylı yoktu, zaten "derbi tribünleri" de olaya "fazlasıyla toktu". İlk yarı bittiğinde ümitlenip, "kavgasız gürültüsüz bir maç izlemenin" keyfini çıkaranlar, üçüncü periyodla birlikte yine hayal kırıklığı yaşadılar. Fark on sayıya çıkana kadar ortaya gözükmeyen 10 kadar Galatasaraylı seyirci, bu sezon önceki derbilerde olduğu gibi yine takımları geriye düşünce "provokasyon" kokan tavırla renklerini açığa vurdular. Tabii, bu onları "linç etmek" için bir sebep ya Beşiktaşlılar da hemen fırsatı değerlendirdiler . Yine "insan müsvettelerinin" birbirine "ölümüne" dalışları, çevik kuvvetin müdahalesiyle bu kez de "kimsenin canına zarar gelmeden" atlatıldı. Tanrı'ya şükür ki, bu bir final maçı değil, Tanrı'ya şükür ki, Galatasaray ligde nal topluyor ve Tanrı'ya şükür 2 bin 500 kişilik salonda yüzlerce polis var. Yoksa derbilerin, birer "ölüm makinesine" dönüşmesi, salona gelen "seyirci" adı verilen bu "gözükara" topluluklar için ne yazıkki an meselesi... 
   
      
</TEXT>
</DOC>
