<DOC>
<DOCNO> 235901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonsiy16.html </URL>
<DATE> 2004/04/29/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Baykal ''Dokunulmazlıkların kaldırılması konusunda AKP ipe un seriyor'' 
</HEADLINE>
<TEXT>

     
     Dilek Akın bildiriyor 

     

CHP Genel Başkanı Deniz Baykal, anayasa değişikliğinde milletvekili dokunulmazlığının kaldırılması konusunda ısrarlı olduklarını belirterek, ''Bu konuda AK Parti Hükümeti'ne karşı halkın da bize destek vermesini bekliyoruz'' dedi. 
     Baykal, yerel seçimlerde göreve gelen, partisine mensup belediye başkanlarını kutlamak ve bazı açılış törenlerine katılmak amacıyla geldiği Mersin gezisinin ikinci gününde, altbirim Yenişehir Belediye Başkanı İbrahim Genç'i ziyaret etti. 
     Baykal, bir gazetecinin, Anayasa değişikliği paketinin son şekliyle ilgili sorusu üzerine, AK Parti Hükümeti'nin halkın taleplerini dikkate almadığını söyledi. 
     Anayasa değişikliği konusunda öncelikli hedeflerinin milletvekili dokunulmazlığının kaldırılması olduğunu ifade eden Baykal, ''Milletvekili dokunulmazlığının kaldırılması konusunda Ak Parti Hükümeti ipe un seriyor'' dedi. 
     Baykal, değişiklik paketinde üzerinde durdukları bir başka konunun ise Hakimler ve Savcılar Yüksek Kurulu'nda Adalet Bakanı ve müsteşarının bulundurulmaması olduğuna dikkati çekerek, ''Bir hukuk devleti olan Türkiye Cumhuriyeti'nde hakimler ve savcıların rahat hareket edebilmesi ve yargının bağımsızlığı için sadece CHP değil, sorumluluk sahibi tüm bireyler üzerlerine düşen görevleri yapmalıdır'' diye konuştu. 
     ''Hükümet Anayasa değişikliğinde kadınlara pozitif ayrımcılığı kabullenmiyor. Bu yüzden küçük sözcük hileleriyle işi kurtarmaya çalışıyorlar'' diyen Baykal, şöyle devam etti 
     ''AB'ye uyum çerçevesinde yapılan çalışmalar kapsamında Anayasa değişikliğine gidiliyor. Ancak, AK Parti Hükümeti Anayasa değişikliğinin son paketinde yasalar önünde herkes eşittir yerine kadın-erkek eşittir ifadesini kullandı. Bu ayıp olmuyor mu '' 
     
     KIBRIS'IN TANINMASI KONUSU 

     Baykal, ABD hükümetinin KKTC'nin tanınması konusundaki açıklamalarıyla ilgili bir soru üzerine ise şunları söyledi 
     ''Kıbrıs'taki referandumdan sonra ne hayır diyenlerin ciddi bir kayba uğradıklarını ne de evet diyenlerin bir avantaj sağladığını görüyoruz. Oysa, referandum öncesinde çok farklı şeyler konuşuluyordu. Annan Planı'nın tarihi bir fırsat olduğu, bu planın bir başka alternatifinin olmadığı söylenmişti. Yani, bir B Planı yoktu. Şimdi görüyoruz ki Annan Planı yine BM'nin masasının üzerinde bulunuyor. Bunun sebebi de dış politikada haklarımızı yeterince korumamamızdır. 
     Hükümet, Kuzey Kıbrıs için tanınma sözünü ağzına almaktan korkar oldu. Korkuyla bir yere varamayız. Bu tarihi fırsatı ve kozu çok iyi değerlendirmeliyiz. Bunun için de hızlı, atik ve korkusuz bir politika izlemek zorundayız.'' Baykal, Anayasa değişikliği paketi konusunda bir başka önemli unsurun ise uluslararası anlaşmalar olduğuna dikkati çekerek, konuşmasını şöyle sürdürdü 
     ''Yapılmasını istenen değişikliğe göre, Usulüne göre kabul edilmiş uluslararası anlaşmalar, kanunlarla çatışırsa uluslararası anlaşmalar önce gelir deniyor. Peki bu anlaşmalar, anayasa ile çatışırsa ne olacak Yurtdışındaki örneklere bakıyoruz. Uluslararası anlaşmalar kanunlarla çatıştığında mevcut anayasada değişiklik yapılmadan uluslararası anlaşmalar önde gelemiyor. Türkiye, bu konuda son derece dikkatli olmalıdır.'' Baykal, uluslararası anlaşmalar konusunda kast edilenin Avrupa İnsan Hakları Sözleşmesi olduğunda bunu kabul edeceklerini, ancak her uluslararası anlaşmanın da Türkiye Anayasası ile bağdaşamayacağının unutulmaması gerektiğini sözlerine ekledi. 
     Baykal'ın gezisine Parti Genel Sekreteri Önder Sav, Genel Sekreter Yardımcısı ve MYK Üyesi Sinan Yerlikaya, MYK Üyesi Hatay Milletvekili Fuat Çay ile Hatay ve Mersin milletvekilleri katıldı 
     
</TEXT>
</DOC>
