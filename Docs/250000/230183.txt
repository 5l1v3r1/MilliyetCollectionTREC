<DOC>
<DOCNO> 230183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/soneko01.html </URL>
<DATE> 2004/04/10/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Tüzmen Yabancı yatırımcı için Türkiye'de uygun iklim mevcut... 
</HEADLINE>
<TEXT>

     Devlet Bakanı Kürşad Tüzmen, Türkiye'nin enflasyonu düşen, ihracatı artan ve istikrarı sağlanmış güçlü ekonomisiyle artık yabancı yatırımcılar için uygun iklimi yarattığını bildirerek, ''bu uygun ekonomik ortamda, özellikle özelleştirme bağlamında, Amerikan yatırımcı sermayesi Türkiye'de çok önemli bir açılım yapabilir'' dedi. 
     Türk-ABD Ticaret ve Sanayi Odası'nın açılışını yapmak için New York'ta bulunan Bakan Tüzmen, programını tamamlayarak bu akşam saatlerinde ABD'den ayrılacak. 
     New York'tan Anadolu Ajansı'na konuşan Tüzmen, ''ABD yılda 1,5 trilyon dolar ithalat yapan bir ülke. Türkiye'nin bunu daha iyi değerlendirmesi lazım. Türk-ABD Ticaret ve Sanayi Odası'nın faaliyete girmesinin bu açıdan çok önemli olduğunu düşünüyorum. Başka ülkelerin 20-30 yıl önce yaptığı şeyleri maalesef biz ancak şimdi yapıyoruz'' dedi. 
     
     ''TÜRKİYE'NİN ABD'DEN YABANCI SERMAYE ÇEKEBİLMESİ LAZIM'' 

     ''Her geçen gün güçlenen ekonomisiyle Türkiye'nin ABD'den yabancı sermaye çekebilmesi lazım'' diyen Bakan Tüzmen, bunun için Türkiye'de hem ekonomik anlamda, hem de politik ve yasal düzenlemeler anlamında uygun ortamın yaratıldığını kaydetti. 
     Türkiye'nin ABD'ye yönelik ihracatında eyaletler bazındaki çalışmaları da yoğunlaştırmalıyız diyen Bakan Tüzmen, ''Bütün politikalarımızı buna göre düzenlemeliyiz. Böyle bir çaba ABD'ye olan ihracatımızı daha da artıracaktır'' şeklinde konuştu. 
     ABD'deki her bir eyaletin aşağı yukarı Türkiye'nin dış ticareti kadar bir dış ticaret hacmi olduğunun altını çizen Bakan Tüzmen, ''Türkiye'deki her bir şehir ABD'deki bir eyaleti hedef alıp ihracatını oraya yönlendirebilir. Mesela Gaziantep'teki insanlar gelip Kentucky ile çalışabilir. Biribirini tamamlayıcı nitelikte ekonomileri olan eyaletlerle Türkiye'deki şehirlerin işbirliği yapması lazım. Bu eyaletlerin herbiri Türkiye için ayrı bir pazar olarak ele alınmalı'' dedi. 
     Verdiği rakamlarla ABD'deki eyaletlerin her birinin muazzam ticaret hacimlerine dikkat çeken Bakan Tüzmen, şunları söyledi 
     ''Mesela Texas eyaletinin 98,8 milyar dolarlık, California'nın 93 milyar dolarlık, New York'un 39 milyar dolarlık, Washington'ın 34 milyar dolarlık ihracatı var. Bu ve diğer eyaletlerin ihracat rakamlarına yaptıkları ithalat da eklendiğinde muazzam bir dış ticaret potansiyeli ortaya çıkıyor. Türkiye bu potansiyeli gereğince değerlendirmeli.'' 
     
</TEXT>
</DOC>
