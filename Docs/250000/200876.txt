<DOC>
<DOCNO> 200876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/soneko25.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Özilhan Temennimiz, Kıbrıs'ta çözüm için gereğinin yapılması 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, KKTC'deki seçimlere ilişkin olarak, ''Seçimleri kim kazanırsa, kim hükümeti kurma görevini alırsa tüm temennimiz Kıbrıs meselesinin çözümü için gereğinin yapılmasıdır'' dedi. 
     Özilhan, V. Teknoloji Kongresi açılış oturumunun ardından gazetecilerin sorularını yanıtlarken, KKTC'de 14 Aralık'ta yapılacak seçimlere ilişkin değerlendirmesinin sorulması üzerine şunları söyledi 
     ''Demokratik sistem içinde bana göre seçimler gerçekleşiyor ve gayet tabii enteresan bir noktaya geldi. Bizim TÜSİAD olarak tavrımız ve pozisyonumuz belli, ama bu seçimleri kim kazanırsa, kim hükümeti kurma görevini alırsa, tüm temennimiz Kıbrıs meselesinin çözümü için gereğinin yapılmasıdır. Dolayısıyla demokratik bir ortamda seçimler gerçekleşiyor ve bu çerçevede de Kuzey Kıbrıs halkı hükümetini seçecek. Bu hükümet de bu kritik dönemde Kıbrıs sorununun çözülmesi için gerekli adımları atacak. Dolayısıyla ben fazla bir yorumda bulunmak istemiyorum.'' AK Parti hükümetinin konuya ilişkin politikalarını nasıl değerlendirdiğini soran bir gazeteciye Özilhan, şu anda bununla ilgili söyleyecek fazla bir şey olmadığını kaydetti. 
     Özilhan, ''Hükümet, tahmin ediyorum bugünkü hükümetin devam etmesini istiyor ve dolayısıyla da bu konuda gerekli girişimlerde bulundu. Ama neticede demokratik bir seçim yapılmaktadır. Bu seçim sonucunu da 15'inde hep birlikte göreceğiz'' dedi. 
     Özilhan, Annan planına ilişkin bir soru üzerine de şöyle konuştu 
     ''Biz Annan planını temel alarak müzakerelere devam edilebileceğini ve uzlaşma noktasına gelebileceğine inanıyoruz. İnancım da şudur ki seçimden sonra kurulacak hükümetle birlikte sayın Denktaş'ın da Cumhurbaşkanı olarak sorunun çözümü için gerekli adımları atacağı. Zira 2004 yılı hem Kıbrıs hem Türkiye için çok önemli ve bu önemin önemli bir ayağı da Kıbrıs sorununun çözülmesi ve Türkiye'nin önünün açılması. Temennimiz bunun çözülebileceği bir ortamın oluşabileceği.'' Tuncay Özilhan, TÜSİAD'dan bir heyetin Kıbrıs'a gidip gitmediğinin sorulması üzerine de ''TÜSİAD'ın herhangi bir Kıbrıs'a gitme planı programı yok. Seçim oluyor, seçimin neticesinde belki gidip görüşüp fikir alışverişinde bulunabiliriz'' dedi. 
     ''Muhalefet kazanırsa Türkiye'nin AB üyeliği perspektifinde nasıl bir değişim olur '' diye sorulması üzerine Özilhan, şu anda bu konuda bir şey söylemenin zor olduğunu, kendisinin yeni oluşumda herkesin her durumda sorunu çözmek istediğine inandığını bildirdi. Tuncay Özilhan, ''Çünkü çözülmediği takdirde hakikaten Türkiye de zor durumda kalacak. Sonuçta Güney Kıbrıs AB üyesi olacak'' dedi. 
     
     GİRİT ÖRNEĞİ 
     Uzlaşma olacağı inancında olduğunu ifade eden Özilhan, bir gazetecinin, ''Denktaş'ın bu konudaki tavrı çok açık. Girit'i hatırlatıyor, Devlet elden gidiyor diyor, Annan planına da bugüne kadar olumlu bir ışık yakmadı. Bu iyimserliğinizi nereden alıyorsunuz '' şeklindeki sorusu üzerine şunları kaydetti 
     ''Tabii artık dünya da bölge de AB de Kuzey Yunan ilişkileri de Kuzey Kıbrıs Türk Güney Rum Kesimi de daha değişik yapıdalar. Yani artık Girit bilmem kaç sene önce olmuş bir hadise. AB dostluğun, barışın, birlik beraberliğin olduğu ve olacağı bir yapı. İşte Fransa ile Almanya'nın iki dünya savaşı çıktığı milyonlarca insanın öldüğü bir ortamdan buraya geldiğini görüyoruz. Birbirlerine halklarını açtılar, birbirlerinin ülkelerinde konsolosluk açtılar, tek para birimine geçiyorlar, neredeyse tek pasaporta geçiyorlar. Dünya artık bu ortamda. Kimse bu ortamı inkar edemez. Bahane kabul edemez. AB'nin parçası olacaksak ve o medeniyetin içinde olacaksak birtakım şeyleri de unutmak mecburiyetindeyiz diye yorumluyorum.'' Özilhan, bir gazetecinin bugün İstanbul'da temaslarda bulunacak olan ABD Dışişleri Bakan Yardımcısı Marc Grossman'la bir görüşmelerinin olup olmayacağını sorusu üzerine de şu ana kadar herhangi bir temaslarının olmadığını söyledi. 
     
</TEXT>
</DOC>
