<DOC>
<DOCNO> 202560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sontur15.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'li Öktem, dokunulmazlığının kaldırılmasını istedi... 
</HEADLINE>
<TEXT>

     CHP İzmir Milletvekili Enver Öktem, dokunulmazlık zırhından arınmak için TBMM Başkanlığı'na başvurdu. 
     TBMM Başkanlığı'na yaptığı başvuruda, milletvekillerinin dokunulmazlık nedeniyle haksız ithamlara uğrayarak yıpratıldığını belirten Öktem, yolsuzlukla mücadelenin de ancak dokunulmazlık zırhından arınılması halinde anlam kazanacağını savundu. 
     İktidar mensubu bazı milletvekillerinin yargıya olan güvensizliklerini gerekçe göstererek dokunulmazlık zırhına bürünmek istemelerinin ''özrü kabahatinden büyük'' sözünü doğrulayacak ''siyasi nezaketsizliğin ve siyasi aczin ifadesi'' olduğunu belirten Öktem, şunları kaydetti 
     ''Milletvekillerinin bu gerekçeyle dokunulmazlık zırhını savunmaları, daha önce ceza almış siyasilerin yıpranmalarının da meşru olmadığını savundukları anlamına gelmektedir. 
     Dokunulmazlık zırhını bu kadar iştahla isteyen bazı milletvekillerinin yargıdan kaçmalarını gerektirecek suçlarının olduğu bu tavırlarından anlaşılmakta ve bu yüzden kamuoyu nezdinde bütün milletvekilleri töhmet altında kalmaktadır. 
     Bu tavır, hem yüce Meclis'in hem bağımsız yargının hem de yürütmenin saygınlığını zedelemektedir. Devletin işleyişine olan güveni sarsmaktadır. 
     Her konuda AB kriterlerini dikkate aldığın söyleyen siyasi iktidarın, dokunulmazlık zırhıyla ilgili olarak bu kadar çekingen davranması, dokunulmazlığı savunan milletvekilleriyle ilgili şüpheleri de artırmaktadır.'' Öktem, seçmenlerin dokunulmazlığı yasama çalışmalarını kolaylaştıran hukuki statü olarak değil, yargılamadan kaçma yolu olarak kullanılan sığınma mekanizması olarak gördüklerini, bunun de tüm milletvekillerini zan altında bıraktığını ileri sürdü. 
     Milletvekili dokunulmazlığının sınırlandırılması gerekliliğini kaydeden Öktem, dokunulmazlığının kaldırılmasını gerektiren cezai kovuşturması bulunmamasına rağmen halka verdikleri söz gereği dokunulmazlık zırhından aranmak istediğini bildirdi. Öktem, başvurusunda, ''Açıkladığım nedenlerden dolayı aracılığınızla TBMM üyelerinden dokunulmazlığımın kaldırılması için gerekli çalışmaların yapılmasını arz ederim'' dedi. 
     
</TEXT>
</DOC>
