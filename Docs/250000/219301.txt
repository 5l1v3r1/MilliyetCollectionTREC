<DOC>
<DOCNO> 219301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sontur13.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobilin parasını vermedikleri için karı koca öldürülmüş... 
</HEADLINE>
<TEXT>

     Gaziantep'te, önceki gün tabancayla vurularak öldürülen karı-kocanın, otomobil parasını vermedikleri için arkadaşları tarafından öldürüldükleri belirlendi. 
     Edinilen bilgiye göre, Mehmet Karlı'nın Kilis'te, eşi Asuman Karlı'nın evinde tabancayla öldürülmüş olarak bulunmasının ardından olayı soruşturan Asayiş Şube Müdürlüğü Cinayet Büro Amirliği ekipleri, Gaziantep ve Kilis Jandarma Komutanlığı ekipleriyle işbirliği yaparak, Tevfik Y. 28 , Veysel A. 24 ve Hüseyin Y'yi 27 gözaltına aldı. 
     Tevfik Y, emniyetteki ifadesinde, oto alım-satımı yapan Mehmet Karlı'nın arkadaşı olduğunu ve kendisinden bir otomobil satın aldığını, ancak otomobilin çalıntı çıkması üzerine parasını istediğini belirterek şunları anlattı 
     ''Mehmet Karlı'yı işyerinden zorla otomobile bindirip kaçırdık ve sorguladık. Daha sonra Karlı ile birlikte evine gidip, eşi Asuman Karlı'dan para istedik. Ancak eşi, paranın olmadığını söyledi. Mehmet Karlı'yı tekrar götürüp rehin tutmaya devam ettik. 
     Benim talimatımla, Veysel A, Asuman Karlı'yı evinde tabancayla öldürdü. Daha sonra üçümüz, Mehmet Karlı'yı Kilis'e götürdük. Tekrar sorguladıktan sonra kafasına 5 el ateş edip öldürdüm. Daha sonra olay yerinden uzaklaştım.'' Gaziantep Emniyet Müdürü Feyzullah Arslan, yaptığı açıklamada, gasp amaçlı işlenen cinayet sonrasında Tevfik Y'nin evinde ve otomobilinde yapılan aramada, olayda kullandığı bir tabanca ve 14 mermi, öldürülen Mehmet Karlı'ya ait sürücü belgelerinin parçaları, banka kartları ve bu banka kartlarıyla yapılan alışveriş dekontları ile altın alınıp satılması sonucu elde edilen parayla satın alınan bir cep telefonu, kurusıkı tabanca bulunduğunu belirtti. 
     Arslan, bu olayda faillerin, öncelikle delilden sanığa ulaşılması çerçevesinde, elde edilen delillerin titizlikle incelemesi sonucu yakalandığını ve hiçbir olayın örtbas edilemeyeceğini söyledi. 
     Olayla ilgili olarak gözaltında bulunan 3 kişi, Emniyet Müdürlüğü'ndeki işlemlerin tamamlanmasının ardından adliyeye sevk edilecek. 
     
</TEXT>
</DOC>
