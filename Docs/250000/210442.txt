<DOC>
<DOCNO> 210442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sonspo28.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü Fenerbahçe'nin teklifi son derece kırıcı 
</HEADLINE>
<TEXT>

     İspanya'nın FC Barcelona takımında kötü günler geçiren kaleci Rüştü Reçber'in menajerleri Metin Stamati ve Pini Zahavi, milli kalecinin eski takımı Fenerbahçe'ye geri dönmesiyle ilgili yapılan görüşmelere açıklık getirdi. 
     Stamati ve Zahavi, Fenerbahçe Kulübü'nün Rüştü'ye sunduğu teklifin, milli kalecinin geri dönme olasılığını ortadan kaldırdığını bildirdi. 
     Sarı-lacivertli kulübün sezon başından bugüne dek medya aracılığıyla Rüştü'ye ''geri dön'' çağrısı yaptığı belirtilen açıklamada, ''Maalesef Fenerbahçe Spor Kulübü Başkanı ve Yönetim Kurulu üyelerinin Rüştü Reçber'e sunmuş olduğu teklif, Rüştü Reçber'in bugünlerini borçlu olduğu yuvasına geri dönme olasılığını ortadan kaldırmıştır'' denildi. 
     Rüştü'nün FC Barcelona ile 4 yıllık anlaşması bulunduğu hatırlatılan açıklamada şu ifadelere yer verildi 
     ''Fenerbahçe Kulübü teknik heyeti ve yönetiminin talebi üzerine futbolcumuz Rüştü Reçber'in fikri alınarak gerekli girişimlere başlanmıştır. 20 Ocak 2004 tarihinde başkan ve yönetim kurulunun bazı üyeleriyle bir görüşme yapılmıştır. Görüşme esnasında maddi koşullara değinilmeden bize yapılan teklifin içeriği son derece üzücü ve kırıcı olmuştur. Bu teklif sonrası herhangi bir detaya girilmeden görüşme sona ermiştir. Bu konuda yazılı ve görsel basının duyarlı olacağına inanıyor ve daha fazla spekülasyonlara meydan vermemelerini diliyoruz.'' 

     
</TEXT>
</DOC>
