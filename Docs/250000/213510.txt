<DOC>
<DOCNO> 213510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sondun33.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da laiklik tartışması... Tasarı, Salı günü oylanacak... 
</HEADLINE>
<TEXT>

     Fransa meclisinde, okullarda dini simge ve giysilerin yasaklanmasını öngören yasa tasarısına ilişkin tartışma tamamlandı. 
     Meclis genel kurulunda son üç günde 21 saat boyunca yapılan tartışmada, siyasi grup ve komisyon temsilcilerinin dışında 120 milletvekili söz aldı. 
     Tasarı, 10 Şubat Salı günü genel kurul oturumunda oylamaya sunulacak. 
     Mecliste son üç gündür yapılan tartışmaları izleyen siyasi gözlemciler, iktidar ve anamuhalefet partisinin destek verdiği tasarının oyçoğunluğuyla geçmesine mutlak gözüyle bakıyor. 
     Tasarıya destek veren muhalefetteki Sosyalist Parti'nin milletvekilleri, metinde yer alan ''açık'' ifadesi yerine, ''görünür'' ifadesinin kullanılmasını istediler ve bu yönde hazırlanmış değişiklik önergesinin kabul edilmesini istediler. 
     Genel kurulda söz alan milletvekilleri, daha önce Hukuk İşleri Komisyonu'nda kabul edilen ve ''okul müdürlerinin, yasayı ihlal eden öğrenciye yaptırım uygulamadan önce diyalog yolunu denemesini'' talep eden değişiklik önergesine de destek verdiler. 
     Fransa'da son aylarda geniş tartışma yaratan tasarı, senatoda da kabul edilerek yasallaşması halinde gelecek öğretim yılında yürürlüğe girecek. 
     
</TEXT>
</DOC>
