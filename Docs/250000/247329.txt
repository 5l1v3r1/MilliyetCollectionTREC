<DOC>
<DOCNO> 247329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sondun15.html </URL>
<DATE> 2004/06/12/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Fransa'da 41 milyon seçmen yarın sandık başına gidecek... 
</HEADLINE>
<TEXT>

     Fransa'da yaklaşık 41 milyon kayıtlı seçmen, Avrupa Parlamentosu AP seçimlerinde oy kullanmak için yarın sandık başına gidecek. 
     Sandıklar taşrada ve küçük kentlerde saat 18.00 veya 19.00'a kadar, büyük kentlerde ise 20.00'a kadar açık kalacak. 
     Fransa'da sekiz bölgede yapılacak seçimler sonucunda 78 parlamenter 5 yıl süreyle Strasbourg'daki Avrupa Parlamentosu'nda görev yapacak. 
     AB'nin genişlemesinden önce Fransa'nın AP'de 87 parlamenteri bulunuyordu. 
     Seçimlere, farklı siyasi görüşlerden 21 liste katılıyor. 
     Başbakan Jean-Pierre Raffarin, seçim öncesi seçmenlere yaptığı açıklamada, oyların bölünmemesi çağrısında bulunmuştu. 
     Fransa'da son kamuoyu yoklamaları, Sosyalist Parti'nin iktidardaki Halk Hareketi Birliği'nin UMP önüne geçeceğini gösteriyor. AP seçimleri, iktidar partisi için sınav niteliği taşıyor. 
     
     TÜRKİYE'NİN ÜYELİĞİ 
     Türkiye'nin AB üyeliği, seçimler öncesi Avrupa ülkelerinde sürdürülen kampanyalarda en fazla Fransa'da yoğun tartışmalara yol açmıştı. 
     İktidar partisi, seçim kampanyası boyuncu AB'nin Türkiye ile tam üyelik müzakerelerine başlamasına karşı çıkacağını belirtirken, ana muhalefetteki Sosyalist Parti, Kopenhag kriterlerinin yerine getirilmesi halinde müzakerelerin başlamasına karşı çıkmayacağı mesajını vermişti. 
     Sosyalist Parti, bununla birlikte, geçen hafta yayınladığı bir bildiride, tam üyelik müzakerelerinin başlaması için sözde Ermeni soykırımının tanınması gerektiğini iddia etmişti. 
     Fransa'da siyasi partilerin aksine Cumhurbaşkanı Jacques Chirac ve Dışişleri Bakanı Michel Barnier, AB Komisyonu'nun olumlu görüş belirtmesi halinde, tam üyelik müzakerelerinin başlamasına Paris'in karşı çıkmayacağını ifade ediyorlar. 
     Bu arada, Radikal Sol Parti, kampanyalarda Türkiye'nin üyeliğine en kuvvetli desteği veren siyasi parti olarak ortaya çıkarken, Paris bölgesinden Türk kökenli Doktor Demir Onger'i ikinci sırada aday gösterdi. 
     AB'ye üye 25 ülkede yapılan AP seçimlerinde, parlamentonun 732 üyesi seçiliyor. 
     
</TEXT>
</DOC>
