<DOC>
<DOCNO> 203031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sonspo24.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom lige kar altında döndü... 
</HEADLINE>
<TEXT>

     Galatasaray, Birinci Süper Futbol Ligi'nde ilk yarının son maçında hafta sonunda Elazığspor ile yapacağı karşılaşmanın hazırlıklarına ara vermeden yaptığı idmanla başladı. 
     Türkiye Kupası'nda Türk Telekomspor'u 4-1 yenerek moral bulan Galatasaraylı futbolcular, Teknik Direktör Fatih Terim yönetiminde Florya Metin Oktay Tesisleri'nde yaklaşık 1,5 saat süren idman yaptılar. 
     Kupa maçında 90 dakika forma giyen futbolcular, diğerlerinden ayrı olarak sadece koşu yapmakla yetinirken, yedek futbolcular ise tek pas çalışmasının ardından çift kale maç yaptı. 
     Kar yağışı altında ve soğuk bir havada gerçekleştirilen antrenmana sakatlığı nedeniyle kupa maçında forma giyemeyen Mondragon da katıldı. Sakatlıkları bulunan Hakan Şükür, Lukunku, Abdullah, Suat Usta ve Baliç ise idmana çıkmadı. 
     Abdullah'ın durumunun ciddi olduğu ve bu futbolcunun Elazığspor maçı kadrosuna alınmayacağı bildirilirken, Hakan Şükür'ün tedavisinin sürdüğü, salonda bisikletle çalışan bu futbolcunun durumunun yarın sabah kesinlik kazanacağı açıklandı. 
     Galatasaray, Elazığspor karşılaşması için yarın öğle saatlerinde özel uçakla Elazığ'a gidecek. 
     
     İZİN VE KAMP PROGRAMI 

     Bu arada, Elazığspor maçının ardından başlayacak lig tatili Galatasaray'da 2 Ocak 2004'de bitecek. Futbolcular bu tarihte toplanırken, bazı futbolculara ise daha az veya daha fazla izinin Teknik Direktör Terim'in hazırlayacağı program çerçevesinde verilebileceği öğrenildi. 
     Sarı-kırmızılılar, 7-11 Ocak tarihleri arasında Antalya'da düzenlenecek Efes Cup'ta mücadele edecek. 
     
</TEXT>
</DOC>
