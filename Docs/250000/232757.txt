<DOC>
<DOCNO> 232757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sondun46.html </URL>
<DATE> 2004/04/19/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Annan, Kıbrıs raporunu yarın Güvenlik Konseyi'ne sunabilir 
</HEADLINE>
<TEXT>

     BM Genel Sekreteri Kofi Annan'ın Kıbrıs konusunda hazırladığı raporu, yakında Güvenlik Konseyi'ne sunması bekleniyor. 
     BM kaynakları, bugünkü gündemde Güvenlik Konseyi'nin toplantısının görünmediğini belirterek, Genel Sekreter'in Kıbrıs raporunu yarın Konsey'e sunabileceğini ifade ettiler. 
     Kofi Annan'ın merakla beklenen raporunda, Ada'daki BM barış gücünün UNFICYP yeniden şekillendirilmesinin de aralarında bulunduğu bir dizi konuları içeren raporunu sunarak Güvenlik Konseyi'ni bilgilendirmesi öngörülüyor. 
     Kıbrıs'ta Rum AKEL partisi, Güvenlik Konseyi'nden güvence gelmesi durumunda hafta sonundaki referandumda ''evet'' oyu verebileceklerini açıklamıştı. 
     Konsey'in Kıbrıs'ta hafta sonu yapılacak referandumların ardından bir karar tasarısını oylaması bekleniyor. 
     BM kaynakları, referandumlar öncesi Güvenlik Konseyi'nin Kıbrıs konusundaki bölünmüşlüğüne işaret ederek, Konsey'deki bu ikiliğin alınacak önemli kararlar arifesinde sıkıntı yaratabileceğini belirtiyorlar. 
     Güvenlik Konseyi'nde daimi üyelerden Fransa'nın başını çektiği aralarında Rusya ve Çin'in bulunduğu grubun Rum yanlısı tutum izlediklerini belirten BM kaynakları, ABD ve İngiltere'nin Kıbrıs'ta tarafların referandumlarda ''evet'' demeleri için Rumlara daha güçlü uyarı yapılması yönünde çaba sarf ettiğini kaydediyorlar. 
     Diplomatik kaynaklar, Fransa ve diğer ülkelerin bu tutumunun Güvenlik Konseyi'nin geçen yıl kabul ettiği ve Genel Sekreter'in ''iyi niyet misyonuna destek veren'' 1475 sayılı kararın çok gerisinde olduğunu ifade ediyorlar. 
     
</TEXT>
</DOC>
