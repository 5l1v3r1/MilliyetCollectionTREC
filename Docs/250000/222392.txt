<DOC>
<DOCNO> 222392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sondun15.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya, askerlerini Irak'tan çekiyor 
</HEADLINE>
<TEXT>

     İspanya Sosyalist İşçi Partisi lideri Jose Luis Rodriguez Zapatero, ''30 Haziran'a kadar yeni bir gelişme olmazsa Irak'taki İspanyol askerlerinin çekileceğini'' söyledi. 
     İspanya'da dün yapılan genel seçimlerin galibi Zapatero, Irak'ta 30 Haziran'da iktidarın Iraklılara devredileceğini hatırlatarak, ''O tarihe kadar yeni gelişme olmazsa İspanyol askerleri şüphesiz dönecektir'' dedi. 
     Cadena Ser radyosunda konuşurken soru üzerine, 30 Haziran'a kadar yeni bir gelişme öngörmediğini de belirten Zapatero, yeni parlamentonun 2 Nisan'da göreve başlamasından sonra Irak'taki askerlerin çekilmesi için talimat vereceğini kaydetti. 
     Zapatero, ''Irak savaşı felaketti. İşgal de felaket'' dedi. 
     Irak'a geçen yaz 1300 İspanyol askeri konuşlandırılmıştı. 
     
     Polonya Komutayı sürdürürüz 

     Irak'ın güneyinde koalisyon güçlerinin komutasını yürüten Polonya, bölgedeki tümenin komutasını 1 Temmuz'da devralması gereken İspanya'nın askerlerini çekmesi durumunda aynı görevi yürütmeye hazır olduğunu bildirdi. 
     Polonya'nın NATO temsilcisi Jerzy M.Nowak, Irak'ta 24 ülkenin katılımıyla oluşturulan tümenin komutasını geçen eylül ayında alan ülkesinin gerekirse yıl sonuna kadar bu görevi sürdürmeye hazırlanacağını, ancak bunun için de NATO'nun desteğine ihtiyaçları olacağını söyledi. 
     Nowak, ''Eğer gerekirse çokuluslu tümenin komutanlığına devam edeceğiz. İspanya sözünü gerine getiremeyecek olsa da biz bu görevi sürdürmeye hazırız'' dedi. 

     
</TEXT>
</DOC>
