<DOC>
<DOCNO> 202513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sonspo07.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yardımcı hakemlik sıradan insanlara göre değil 
</HEADLINE>
<TEXT>

     Hakemlere göre, çağdaş yardımcı hakemlik sıradan insanların üstesinden gelebileceği bir görev olmaktan çıktı. 
     Türkiye Faal Futbol Hakemleri ve Gözlemcileri Derneği'nin, internet sitesinde hakemlere yönelik yayınlanan yazıda, çağdaş yardımcı hakemin görev ve sorumluluklarının neler olduğu belirtilerek, ''Çağdaş yardımcı hakemlik, oyun takibi, günümüz futbolunun hız ve tempo kazanması, daha agresif oynanması yardımcı hakemin görev ve sorumluluğunu oldukça arttırmıştır'' denildi. 
     Yardımcı hakemliğin sıradan insanların üstesinden gelebileceği bir görev olmaktan çıktığı belirtilen yazıda, yardımcı hakemlik, ''Zeki, dikkatli, enerjik, yorum yapma yeteneğine sahip, çağdaş futbolu özümseyen insanların işi olmuştur'' şeklinde yorumlanıyor. 
     Yazıda çağdaş bir yardımcı hakemde olması gereken özellikler şöyle belirleniyor 
     ''Yetenek, fiziksel beceri, konsantrasyon, doğru açıdan izleme, kendine güven, baskı ve itirazlardan etkilenmeme, paylaşımcı olmayı gerektirir. Yardımcı hakem bir oyuncu kadar zeki, hızlı, atak ve kıvrak değilseniz, bu görevde başarılı olmanız mümkün değildir.'' 
     
     ''İYİ YER TUTUN Kİ, YANILMAYASINIZ'' - 
     Yardımcı hakemlere pozisyonları takip ederken, iyi yer tutmaları da öğetleniyor 
     ''Sondan ikinci savunma oyuncusunu tam hizadan izlemeyen yardımcının doğru tespitler yapması olası değildir. 1 metrelik sapmanın, 10-12 metrelik bir açı yayı oluşturduğu matematiksel bir gerçektir. 50 santimlik bir hatayla pozisyon takip eden yardımcının 5 metrelik bir ofsaytı kaçırması veya 5 metre geriden gelen oyuncu için bayrak kaldırması kaçınılmazdır. Oyunu ve oyuncuları cepheden yüzü, vücudunun ön kısmı oyun alanına dönük izlemeyen yardımcının, koşarken yandan bakıp doğru fotoğraf çekmesi mümkün değildir. Eğer bir yardımcı hakem ofsayt ihlalinden kesinlikle emin değilse, bayrak kaldırmamalıdır. Yani şüpheli durumlarda takdirini hücum eden takım lehine kullanmalıdır. Hücum eden takım oyuncusunun, rakibin gol çizgisine sondan önceki savunma oyuncusundan daha yakın olup olmadığına karar verirken, hücum eden oyuncunun ayaklarının ve vücudunun sondan önceki savunma oyuncusuna göre ileride olup olmadığını göz önüne alınmalıdır. Yardımcı hakemin ofsayt için işaret vermeden önce ''bekle gör'' taktiğini uygulaması ve topun hareketi, yön, hız, uzaklık, herhangi bir sekme, oyuncunun aktif oyunun içinde olması, oyuna müdahale, rakibe müdahale ve avantaj sağlama gibi kriterleri göz önüne alması gerekir. 
     
     ''HATA YAPACAĞINA BEKLE VE GÖR'' 
     Yardımcı hakem, çabuk ve hatalı işaret vermektense, biraz geç ve doğru karar vermelidir denirken, ''Eğer ofsayt için bayrak kaldırılır ve bunu hakem hemen görmez ise yardımcı hakem bayrağını hakemin görmesini temin için bir süre tutmalı, top savunan takıma geçince veya pozisyon tamamen değişince indirmelidir. Ancak, bu ofsayt işaretini hakem görmemiş akabinde bir gol veya gol şansı doğmuş ise yardımcı bayrağını havada tutmalıdır. Topun oyun alanı dışına çıkması, bariz bir şekilde oyun alanını terk etmiş ise yardımcı hakem oyunun nasıl başlayacağını taç, aut, korner ve yönünü işaret etmelidir. Ancak yön hakkında bir şüphesi var ise sadece bayrağını kaldırmalı, hakemle göz göze gelmeli ve hakemin işaretine uymalıdır. Şayet top çıkacak gibi olmuş, fakat tamamiyle oyun alanı çizgisini terk etmemiş ise el işareti ile topun oyunda kaldığını belirtmelidir'' şeklinde öğütler veriliyor. 
     Yardımcı hakem, hakemden daha iyi bir konumda ise ve hakemin ihlali görmediğinden emin ise bayrağını kaldırarak faulü işaret etmeli, hakem oyunu durdurunca da yönünü göstermelidir denen yazıda, faul işareti vermeden önce bir avantaj olup olmadığına dikkat etmelidir, çağdaş futbolun mantığı hakemi, oyunu hızlı ve tempolu oynatmaya, rakibe kasten yapılan ihlallere izin vermemeye, topun daha uzun süre oyunda kalmasını sağlamaya, bu bağlamda oyunu az kesintilerle sürdürmeye yöneltmelidir. Şüpheli her hareket için, her temas için, hatta her ihlal için avantajı gözetmeden düdük çalıp oyunu kesmek oyunu çirkinleştirir. 
     
     ''HAKEM HATA YAPARSA OYUN ALANINA GİRİN'' 
     Yardımcı hakeme, hakeme her konuda yardımcı olması telkin edilirken, Fenerbahçe-Çaykur Rizespor maçında yaşanan çeift sarı kart olayı örnek gösterilerek, gerekirse sahaya girerek uyarıda bulunmaları öneriliyor. 
     Yazıda, 'Eğer hakemin bariz bir hata yaptığından emin iseniz, örneğin ikinci ihtarı vermesine rağmen oyuncuyu ihraç etmeme, yanlış oyuncuya kırmızı veya sarı kart gösterme, aynı oyuncunun serbest vuruşu kullanırken topa iki kez vurması, top oyunda iken oyunu herhangi bir nedenle durdurduktan sonra, taç atışı, kale vuruşu gibi vuruşlara hükmetmesi durumunda bayrakla, sinyalle gerekirse oyun alanına girerek hakemi uyarmalıdır. böyle durumlarda diğer yardımcı hakem veya dördüncü hakem, hakeme yardımcı olmalıdırlar'' deniliyor. 
     
</TEXT>
</DOC>
