<DOC>
<DOCNO> 246410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/spor/spo05.html </URL>
<DATE> 2004/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözler Çankaya'da 
</HEADLINE>
<TEXT>



TBMM Genel Kurulu'nda 26 Mayıs'ta kabul edilerek Cumhurbaşkanı Ahmet Necdet Sezer'in onayına sunulan 5175 sayılı yeni futbol yasasının kaderi yarın belli olacak. 15 günlük bekleme süresinin dolmasına bir gün kala Cumhurbaşkanlığı makamından yasayla ilgili herhangi bir açıklama yapılmazken, Sezer'in özellikle geçici 7. madde üzerinde durduğu bildirildi. 
MECLİS görüşmelerinde son anda yasaya eklenen, "Bu kanunun yürürlük tarihine kadar hakkında mahkemelerce kapatma kararı verilen ya da davaları sürmekte olan amatör spor kulüpleri, üç ay içinde genel kurullarını toplamak şartıyla faaliyetlerini sürdürürler" maddesinin incelendiği öğrenildi. Yasanın veto edilmesi halinde federasyon seçimleri Temmuz ayına sarkacak. 

Atina'ya gidiyor 
BAŞBAKAN Recep Tayyip Erdoğan'ın 2004 Atina Olimpiyatları'nda madalya şansı olan sporcularımızın final müsabakalarını izleyeceği öğrenildi. Ağustos ayı programına Olimpiyat Oyunlarını da dahil eden Erdoğan, Süreyya Ayhan, Elvan Abeylegesse, Şeref Apak, Halil Mutlu, Hamza Yerlikaya, Şeref Eroğlu gibi madalya kazanmasına garanti gözüyle bakılan sporculara destek verecek. 





</TEXT>
</DOC>
