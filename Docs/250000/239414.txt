<DOC>
<DOCNO> 239414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonspo11.html </URL>
<DATE> 2004/05/12/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Doğan Yattara'dan önümüzdeki sezon için ümitliyim... 
</HEADLINE>
<TEXT>

     Trabzonspor Teknik Direktörü Ziya Doğan, ''Gelecek sezon Avrupa Şampiyonlar Ligi'nde başarılı olmak, ligde de şampiyon olmak istiyoruz'' dedi. 
     Işık Sigorta tarafından Kalyon Hotel'de düzenlenen ''11 Altın Adam'' yarışmasının jüri toplantısına katılarak, şubat-mart ayının altın antrenörü ödülünü alan Doğan, soruları yanıtladı. 
     Malatyaspor'u bırakma nedenini takımın doyuma ulaşması ve eski heyecanı bulamamak olarak açıklayan Doğan, Trabzonspor'un başındaki dönemde sergiledikleri performanstan dolayı çok mutlu olduğunu söyledi. 
     Şampiyon olamasalar bile, yarışı sonuna kadar sürdürdüklerini belirten Doğan, ''Artık Fenerbahçe'yi tebrik etmekten başka yapabileceğimiz bir şey yok. Gelecek sezon Avrupa Şampiyonlar Ligi'nde başarılı olmak ve ligde de şampiyon olmak istiyoruz'' dedi. 
     Beşiktaş'taki kongre sonrası seçilecek başkanın kendisiyle çalışmak istemesi durumunda tavrının ne olacağının sorulması üzerine de Ziya Doğan, şunları söyledi 
     ''Kendimi birilerine beğendirmek için hiç uğraşmadım. İnsanların kendilerini gündeme getirmesini de doğru bulmuyorum. Trabzonspor'da mutluyum. 1.5 yıllık daha mukavelem var. Şu anda Trabzonspor'un başarısından başka bir şey düşünmüyorum.'' 
     
     ''GÖKDENİZ PİŞMAN'' 

     Gökdeniz'in, Galatasaray maçı sonrası sarı-kırmızılı takım için yaptığı açıklamalar hakkındaki görüşlerini de açıklayan Doğan, ''Gökdeniz henüz 23 yaşında bir oyuncu. Maç bittikten sonra yorgun ve üzüntü içinde konuştu. Yönetim kurulu ve ben, kendisiyle konuştuk. Kendisi de pişman. Her genç oyuncunun yapabileceği bir hata. Tansiyonu yüksek maçlardan hemen sonra konuşmak yanlış'' dedi. 
     
     ''YATTARA'DAN ÖNÜMÜZDEKİ SEZON İÇİN ÇOK ÜMİTLİYİM'' 

     İbrahim Yattara'nın orta saha mı, yoksa forvet oyuncusu mu olduğu yönündeki bir soru üzerine de Ziya Doğan, şöyle konuştu 
     ''İkisi de değil. Profesyonellik anlayışında birçok eksikler var. Mesleğinin inceliklerini göstermiyor. Fizik kapasitesini üst seviyeye getirerek verim almaya çalışıyoruz. Göreve başladığımdan buyana çok büyük gelişme var. Önümüzdeki sezon için çok ümitliyim. Kendisiyle konuştum. 'Ya 40 bin dolarlık ya da milyon dolarlık oyuncu olacaksın. Karar senin' dedim. Artık tercih onun.'' 
     
</TEXT>
</DOC>
