<DOC>
<DOCNO> 207334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sonspo15.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da Mehmet Polat krizi 
</HEADLINE>
<TEXT>

     Trabzonspor, prensipte anlaştığı ve dün gece Trabzon'a getirttiği Mehmet Polat ile sakatlığı nedeniyle sözleşme imzalayamadı. 
     Bordo-mavili kulübün sağlık komitesi başkanı Ahmet Çubukçu tarafından sabah sağlık kontrolünden geçirilen futbolcunun belindeki eski sakatlığının sürdüğü tespit edildi. 
     Bunun üzerine bir durum değerlendirmesi yapan yönetim kurulu 14.00'de sözleşme imzalamayı düşündüğü oyuncunun transferini askıya alma kararı aldı. 
     Mehmet Polat'ın transferine ilişkin bilgi veren kulüp basın sözcüsü İbrahim Şahin, futbolcuyu bu sabah sağlık kontrolünden geçirdiklerini dile getirerek, ''Mehmet Polat'ın sağlık problemleri olduğu yönünde duyumlar almıştık. Bu doğrultuda bir dizi kontrollerden geçirdik. Bu kontrollerde futbolcunun belindeki eski sakatlığının sürdüğünü tespit ettik. Bize de acil bir katkı sağlayamayacağından Mehmet Polat'ın transferini askıya aldık'' dedi. 
     Gaziantepspor ve futbolcu ile her konuda anlaştıklarını bu yönde bir sıkıntılarının bulunmadığını, ancak futbolcunun sağlık problemleri nedeniyle sözleşme imzalayamadıklarını belirten Şahin, ''Şu an için bir anlaşma yapmamız söz konusu değil. Mehmet Polat da bu akşam Trabzon'dan ayrılacak'' diye konuştu. 
     Öte yandan, Güney Koreli eski oyuncusu Lee Eul Yong'un transferi konusunda futbolcunun kulübü ile sorunlar yaşayan Trabzonspor'un olumlu bir yanıt beklediği ifade edildi. 
     
</TEXT>
</DOC>
