<DOC>
<DOCNO> 212007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sontur01.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan "IMF'den 2005'ten sonra kredi kullanmayız" 
</HEADLINE>
<TEXT>

     Devlet Bakanı Ali Babacan, ABD temaslarını değerlendirirken, ''ABD'den daha çok yatırım, daha çok karşılıklı ticaret ve özellikle Irak'ta ekonomik işbirliği istedik'' dedi. 
     Babacan, Başbakan Recep Tayyip Erdoğan'ın ABD'ye yaptığı ziyaret çerçevesindeki kendisinin de katıldığı temaslar hakkında bilgi verdi. Dört gün boyunca çok verimli toplantılar gerçekleştiğini belirten Babacan, karşı tarafın Türk ekonomisiyle ilgili düşüncelerini öğrenme fırsatı bulduklarını kaydetti. 
     Görüşmelerden tarafların memnun kaldıklarını belirten Babacan, dün de ABD Başkanı Bush, Dünya Bankası Başkanı Wolfonson, IMF Başkanı Köhler ve Hazine Bakanı Snow'la görüşmeler yapıldığını ve bu görüşmelerde Türk ekonomisinde gerçekleşen olumlu gelişmelerden duyulan memnuniyetin dile getirildiğini söyledi. 
     Babacan, ABD'den alınacak 8,5 milyar dolarlık kredinin kullanılıp kullanılmayacağı sorusu üzerine, ''Bizim şu anda 8,5 milyar dolarlık krediyle ilgili herhangi bir ihtiyacımız gözükmüyor. Fakat biz bunu almayız da demiyoruz'' diye konuştu. 
     Hazine Bakanı Snow ile yapılan görüşmede, kredinin hazır beklediğini Erdoğan'a söylediğini kaydeden Babacan, söz konusu kredinin, Türkiye'nin ''ne zaman işine gelirse o zaman kullanacağı''nın karşı tarafa söylendiğini belirtti. 
     Bir gazetecinin, ''Sayın Başbakan'ın Türk ekonomisine ABD'nin desteğinin süreceği şeklinde ifadeleri oldu. Biraz açar mısınız '' sorusu üzerine, Babacan şöyle konuştu 
     ''Ekonomideki düzelme takdir ediliyor. Fazla soru sorulmuyor. Şunu nasıl yapacaksınız, kur rejiminiz nasıl olacak, bütçede nasıl şeyler uygulayacaksınız, para politikasında ne yapacaksınız gibi sorular gelmiyor. Türk ekonomisiyle ilgili çok kaygılanıyorduk, daha önceki dönemlerde. Şimdi daha rahatız. Artık endişe duymak, kaygılanmak durumunda olmuyoruz dediler.'' Türkiye'nin ABD'den daha çok yatırım, daha çok karşılıklı ticaret ve özellikle Irak'ta ekonomik işbirliği istediğini belirten Babacan, bölgede Türk ve Amerikan işadamlarının yapacağı pek çok iş olduğunu dile getirdi. 
     Babacan, şöyle konuştu 
     ''Düşünün, bir ABD'li Irak'ta iş yapacak, ABD'den uçakla gitmesi 12 saat sürecek. Bilmedikleri iş, yapmadıkları iş, alışık olmadıkları bir bölge. Öte yandan ABD yönetiminin orada etkisi ve sermaye birikimi var. Bizim işadamlarımız orada iş yapma becerisi ve bilgisine sahip, bölgede yaptıkları işlerin kalitesi ile işadamlarımız 1 numara. Burada güzel işbirliği olanakları olacak. Artık önemli olan ABD'den kredi istemek yok, şu yok. Artık bu dönemlerin bitmesi lazım. Bizim artık askeri ve siyasi alanlardaki işbirliğini, ekonomik alana da taşımamız gerekiyor.'' Babacan, Başbakan Erdoğan ile birlikte Türkiye'de sorunları olan Motorola firmasının CEO'suyla yapılan görüşmenin sorulması üzerine, Türkiye'de problemi olan firmaların çok olmasını ve bunların dünya kamuoyunda tartışılmasının Türkiye için iyi olmadığını belirtti. Kendilerinin Türkiye'de faaliyet gösteren firmaların mutlu olması için çaba sarfettiklerini kaydeden Babacan, ''Çünkü Türkiye'den memnun olan firmalar, başka firmalara referans olacaklardır'' diye konuştu. 
     
     ''İHTİYAÇ OLUR MU '' 
     Babacan, Türkiye'nin 2004'ten sonra IMF programlarının devamına ihtiyacı olup olmayacağı sorusuna da şu yanıtı verdi 
     ''Bu konuyla ilgili bir karar verilmiş değil. İhtiyacımız olur mu olmaz mı, buna 2004'ün ortalarında karar vereceğiz. Ama bizim şu an gördüğümüz, 2005'ten sonra böyle bir kredi içeren, yeniden böyle bir kredi kullanımını gerektiren programa ihtiyacımız olmayacak gibi görünüyor. Ama IMF ile çalışmak için de pek çok format söz konusu. Bu formatlardan hangisini seçeriz, nasıl devam ederiz, bunlar hep görüşülür. Bu arada, Kohler ve Wolfonson, 15 Mart'ta İstanbul'da yapılacak Yatırımcı Konseyi'ne geleceklerini Başbakan'a teyit ettiler. Toplantının amacı, yatırımcıların daha çok Türkiye'yi düşünmelerini sağlamak.'' 
     
</TEXT>
</DOC>
