<DOC>
<DOCNO> 236386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/spor/spo06.html </URL>
<DATE> 2004/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Güler misin, ağlar mısın 
</HEADLINE>
<TEXT>



Engeller bitmiyor 
TÜRK atletizmi bir türlü "engellerden" kurtulamıyor Süreyya Ayhan'a Antalya'da vurulan kilidin ardından, atletizmdeki bir başka "gariplik" de Ankara'da yaşanıyor. Atletizm Federasyonu'nun 19 Mayıs Spor Kompleksi'nde taşındığı yeni binasına kapı yapılmadığı için personel ve ziyaretçiler içeriye pencereden girmek zorunda kalıyor. 75 milyarlık kaynağa rağmen, SİT alanında kaldığı için de eksikleri bir türlü giderilemeyen yeni binada yaşanan kara mizaha şahit olanlar, "gülsek mi, ağlasak mı " demekten kendilerini alamıyor. 

Tesisat da eksik 
BİNAYA pencereden girilmesi, ufak tefek birçok kazayı da beraberinde getiriyor. Son olarak, engelli memur Hüsamettin Baruğ dengesini yitirip düştü. Federasyona gelen ziyaretçi, sporcu ve antrenörler de binanın çevresinde dakikalarca dolanarak kapı arıyor, pencereden girmeleri söylendiğinde ise büyük şaşkınlık yaşıyorlar. Bilgisayar ve internet bağlantısının bulunmadığı binanın, elektrik tesisatı da eksik. Personel, duvarlarda elektrik düğmesi bulunmadığı için ana şalteri kullanmak zorunda kalıyor. 

Mehmet Atalay müdürü korudu 

GENÇLİK ve Spor Genel Müdürü Mehmet Atalay, milli atlet Süreyya Ayhan ile ilgilenmeyen Antalya'daki İl Müdürü'nü savundu, "Müdürümüz, şu anda en iyi il müdürlerimizden biridir" dedi. Atalay, Gençlik ve Spor İl Müdürü Nadir Yapsakaloğlu'nu olaydan sonra Ankara'ya çağırdığını belirterek, "Yapsakaloğlu Nevşehir'e uluslararası organizasyonlar almış ve burayı ihya etmiş bir kişidir. Antalya'yı da derleyip toparlıyor. Bizim bütün şampiyonlarımıza telefonlarımız açık. Kazayla bir bekçi, Süreyya'yı tanımamış olabilir" diye konuştu. 


</TEXT>
</DOC>
