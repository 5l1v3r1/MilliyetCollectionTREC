<DOC>
<DOCNO> 231774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sontur12.html </URL>
<DATE> 2004/04/15/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Abant İzzet Baysal Üniversitesi'nde deprem korkusu... 
</HEADLINE>
<TEXT>

     Abant İzzet Baysal Üniversitesi'nde eğitim gören kız öğrenciler, dün yaşanan depremin korkusuyla geceyi kapalı spor salonunda geçirdiler. 
     Abant İzzet Baysal Üniversitesi'ne ait kız öğrenci yurdunda kalan öğrenciler, yaşadıkları deprem korkusuyla, dün gece saat 00.30'dan itibaren yurtlardaki odalarından aldıkları battaniye, yastık ve uyku tulumlarıyla, AİBÜ Beden Eğitimi ve Spor Yüksekokulu'nun kapalı spor salonuna geldiler. Öğrenciler, spor salonunda bulunan jimnastik minderlerini de yatak olarak kullandılar. 
     Spor salonunda kalan öğrencileri ziyaret eden AİBÜ Rektörü Prof. Dr. Yaşar Akbıyık da öğrencilerle konuşarak moral verdi. Öğrencilerden soğukkanlı olmalarını isteyen Prof. Dr. Akbıyık, ''Bolu'da yaşanan 2 depreme rağmen üniversiteye ait binalar hasar görmedi. Korkmanız için bir neden yok'' diye konuştu. 
     Rektör Akbıyık, Bolu'da yaşanan 4.6 büyüklüğündeki depremin, üniversitede eğitim gören öğrencileri olumsuz etkilediğini belirterek, ''Yaşadıkları deprem korkusu nedeniyle öğrencilerimizin psikolojisi bozuldu. Bu nedenle Üniversite'de bugün ve yarın yapılacak sınavları iptal ettik'' dedi. 
     Prof. Dr. Akbıyık'ın ikna çabalarına rağmen kız öğrenciler, geceyi spor salonunda sabahlayarak geçirdiler. 
     
</TEXT>
</DOC>
