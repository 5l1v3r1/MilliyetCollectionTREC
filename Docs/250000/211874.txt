<DOC>
<DOCNO> 211874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/yazar/sazak.html </URL>
<DATE> 2004/01/29/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Bir adım önde 
</HEADLINE>
<TEXT>

   
   WASHINGTON 
   Başbakan Erdoğan, Beyaz Saray'da görüştüğü ABD Başkanı George W. Bush'tan Kıbrıs'ta çözüm konusunda istediği desteği aldı. 
   Başkan Bush, ABD Dışişleri Bakanı Colin Powell'ı BM Genel Sekreteri Kofi Annan ile temas konusunda görevlendirdi. Beyaz Saray'daki Erdoğan - Bush görüşmesinin ikinci gündem maddesi olan Irak'ın geleceği konusunda da ABD Başkanı Bush'tan çarpıcı bir değerlendirme geldi. Bush, Türkiye'nin Irak'ın parçalanması konusunda duyduğu tedirginlik üzerine "Ben Tanrı'ya inanan bir insanım, bana güvenin. Türkiye'nin aleyhine bir gelişme olmayacak" dedi. 
   Erdoğan, görüşmeden hayli memnun ayrıldı. 
   Erdoğan - Gül yönetimi, 'Bir adım önde gitmek' tezinin Beyaz Saray'ca da desteklenmesi üzerine 1 Mayıs'tan önce Kıbrıs'ta çözüm bulunabileceğine ve 2004 sonunda AB yolunun açılacağına inanıyor. Aksi halde, 1 Mayıs 2004'ten sonra hem Güney Kıbrıs'a 'veto' hakkı doğacak hem de Yunanistan'ın AB üzerinden Ankara'yı baskı altına alma olasılığı artacak. 
   AB Komisyonu Başkanı Romano Prodi ile yapılan görüşmelerin ardından Avrupa'da yakalanan olumlu havanın dağılmaması için Türkiye, Kıbrıs'ta çözümü zorlayan taraf haline geliyor. ABD'nin desteği AB süreci nedeniyle de önemli. 2004'ün ilk yarısında sağlanacak ilerleme Hollanda, Avusturya gibi, aralık sonunda takvime karşı ülkelerin tutumunu da etkileyecek. 
   Türkiye, Irak savaşında ABD'nin yanında 'işgalci' duruma düşmeyerek Avrupa'da saygınlığını artırdı. 1 Mart tezkeresi nedeniyle bozulan ABD ilişkileri geçen altı ay sonunda onarılmış durumda. İncirlik önemini koruyor. 
   ABD'nin Ortadoğu'da savunduğu demokratikleşme modeline en uygun ülke Türkiye. Başbakan Erdoğan her fırsatta 'medeniyetler buluşması' tezinden söz ediyor. Washington'daki Stratejik Araştırmalar Merkezi'ndeki konuşmasında Erdoğan, 11 Eylül eylemi, 'İslam dışıdır' derken İstanbul saldırılarını 'dinci terör' şeklinde yorumlamaktan kaçınmadı. 
   Irak'ın geleceği de Türk - ABD ilişkilerinde öncelikli gündem maddesi. 
   Beyaz Saray'daki görüşmeye girmeden Erdoğan'ın 'Federe Kürt devleti yaklaşımını sağlıklı bulmuyorum' demesi dikkat çekiciydi. 
   Bush görüşmesinde PKK-KADEK'in aldığı yeni isim Kongra - Gel terörist örgüt olarak ilan edildi. 
   Beyaz Saray programında bir son dakika değişikliği yapıldı ve Bush - Erdoğan görüşmesiyle aynı gün planlanan 'lider eşlerinin çay' daveti bugüne bırakıldı. 
   Heyetin kaldığı Ritz Carlton Oteli lobisinin iki kez 'yangın alarmı' nedeniyle boşaltılması ise '11 Eylül sendromu'ndan çok, sigara ve puro merakının sonucuydu 
   
      
   
   
</TEXT>
</DOC>
