<DOC>
<DOCNO> 209875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sondun28.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu ve Gül'ün açıklamaları Türk-Yunan ilişkilerini yumuşattı 
</HEADLINE>
<TEXT>

     Yunanistan Hükümet Sözcüsü Hristos Protopapas, Başbakan Yardımcısı ve Dışişleri Bakanı Abdullah Gül'ün Yunanistan Dışişleri Bakanı Yorgo Papandreu'nun ''karşılıklı olarak savunma harcamalarının azaltılması'' önerisine verdiği tepkinin çok olumlu olduğunu söyledi. 
     Protopapas, yaptığı basın toplantısında, Gül'ün dün gece Yunan özel MEGA televizyonunda, Papandreu'nun geçen hafta sonu yaptığı öneriye ''özellikle olumlu bir biçimde'' yaklaştığını kaydetti. 
     Protopapas, ''Bu yaklaşımın, bu konudaki diyalogun devamına ve Papandreu'nun önerisinin yaşama geçirilebilmesine temel olacağı kanısındayım'' dedi. 
     Bu arada Yunanistan Savunma Bakanı Yannos Papandoniu, Yunan devlet radyosu NET'e yaptığı açıklamada, Gül'ün Papandreu'nun önerisine verdiği tepkiyi ''son derece olumlu'' olarak nitelendirdi. 
     Papandoniu, ''Gül'ün yaklaşımı, ilişkilerimizde yeni bir dönem açabilir. Bu yaklaşımla Türk-Yunan ilişkilerindeki iyileşme elle tutulur bir şekilde ifade edilebilir hale gelebilir. Bu, haklarımızın güvenliği ve refahını doğrudan etkileyen bir konudur. Umarım, Papandreu'nun cesur girişimi sayesinde gerçekleşen bu gelişmede Türkler sözlerinin eri olurlar'' dedi. 
     Yunanistan Parlamentosu Başkanı Apostolos Kaklamanis de yaptığı açıklamada, Gül'ün yaklaşımının olumlu olduğunu vurguladı. 
     Kaklamanis, bu yaklaşımın pratiğe dökülmesi ve savunma harcamalarının tek tarafça değil, karşılıklı olarak azaltılması gerektiğini kaydetti. 
     
     YUNAN BASINI 
     Öte yandan Yunan basını, Gül'ün Papandreu'nun önerisine olumlu yaklaşımının, Türk-Yunan ilişkilerinde olumlu gelişmeler kaydedilmesi ve Ege'de gerginliğin azalması beklentisi yarattığını yazdı. 
     Gül'ün yanıtının seçimlerden sonra ikili bir anlaşmaya varılmasının yolunu açtığını belirten gazeteler, Ankara'nın Ege konularını ''ciddi biçimde'' görüşme niyetini belli etmiş olduğu değerlendirmesini yaptı. 
     Savunma harcamalarının azaltılması anlaşmasına varılana dek uzun mesafe kaydedilmesi gerektiğine de dikkati çeken Yunan basını, Yunanistan Başbakanı Kostas Simitis'in de Gül'ün yaklaşımını ''tatmin edici'' olarak nitelediğini kaydetti. 
     
</TEXT>
</DOC>
