<DOC>
<DOCNO> 230979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/soneko51.html </URL>
<DATE> 2004/04/13/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Maliye Bakanı Unakıtan Kuzuların sayısını artırmamız lazım 
</HEADLINE>
<TEXT>

     Maliye Bakanı Kemal Unakıtan, ''Kuzuların sayısını artırmamız lazım'' dedi. 
     Kemal Unakıtan, Sakıp Sabancı'nın cenaze töreninde Şevket Sabancı'nın '' Sayın Bakanım, Kurumlar Vergisi'nin yüzde 10'unu bizim müesseseler karşılıyor. Biz öyle kuzuyuz'' dediğini aktardı. 
     Unakıtan, ''Enflasyon Muhasebesi ve Kayıtdışı Ekonomi'' konulu panelde yaptığı konuşmada, bakanlık olarak teknolojik açıdan altyapıyı kuvvetlendirdiklerini ve vatandaşlık numarasıyla vergi numarasını birleştireceklerini söyledi. Bu sayede herkesin kontrol altında olacağını kaydeden Unakıtan, bilgisiyar sistemine girmemiş herhangi bir vergi dairesinin kalmayacağını belirtti. 
     10 milyar liranın üstündeki ödemelerin bankalardan yapıldığına işaret eden Unakıtan, ''Bundan sonra 10 milyar liralık kısmı da indiriyoruz. İlk kademede 8 milyar liraya kadar indireceğiz. 8 milyarın üstünde herkes bankadan ödemek mecburiyetinde. Bundan sonra hamiline çek yazmak yok, nama yazılacak'' diye konuştu. 
     Naylon fatura hastalığına tutulan bazı kişiler olduğuna işaret eden Unakıtan, ''Adam, naylon faturayı matbaa gibi basıyor. Takır takır basıyor. Biz naylon fatura kesmeyi, basmayı kendine alışkanlık getirmiş adamlara hapis cezası getiriyoruz'' dedi. 
     Kemal Unakıtan, vergi gelirlerinin artırılmasıyla ülke riskinin azaldığını ve böylelikle faizlerin düştüğünü vurgulayarak, ''Yüzde 1 faiz, 2 katrilyon lira demek. Yüzde 1 faiz düştüğü zaman bu millet 2 katrilyon lira kazanıyor. Yani 2 katrilyon lira daha az faiz ödüyor. Bu millete bu kadar katrilyonlarca faizi ödetmeye kimsenin hakkı yok. Alınmayan faturaların, fişlerin bedelini birileri ödüyor'' şeklinde konuştu. 
     Mali disiplinin, hesabı iyi bilmek olduğunu ifade eden Kemal Unakıtan, ''Hesabını bilmeyen adamdan ne kendisine, ne ailesine hayır gelmez. Hesabını iyi bilmeyen devletten de hayır gelmez'' dedi. 
     
     ''KUZULARIN SAYISINI ARTIRMAMIZ LAZIM''... 

     Enflasyon muhasebesine işaret eden Unakıtan, enflasyon muhasebesi olursa kayıplar olacağının söylendiğini belirterek, o kayıpları da göze aldıklarını, söyledi. 
     Kayıtdışılıkta çok iyi bir performans yakalayacaklarını belirten Maliye Bakanı Unakıtan, şöyle devam etti 
     ''Kuzuların sayısını artırmamız lazım. Dün rahmetli Sabancı'nın cenaze merasiminde Şevket Bey, Sayın Bakanım, Kurumlar Vergisi'nin yüzde 10'unu bizim müesseseler karşılıyor. Biz öyle kuzuyuz dedi. Yani kuzuları artırmalıyız. Zarar beyan etmek birşey ifade etmez. Yanında çalıştığı adamdan daha az gelir beyan etmek hiçbir kimseye fayda getirmez. 2004'de toplam gelirlerimiz 114 katrilyon lira olacak. Faizleri 60 belki 66 diye hesapladık. Ama çok daha altına düşürülecektir. Dolayısıyla o eski günler geride kaldı. Paradan para kazanma devri geride kaldı. Artık yan yatıp, paraları faizle, repoyla değerlendirmek suretiyle üretimi hiçe sayma devri geri kaldı. Bundan sonra üretim devri, yatırım devri...'' 
     
     KIBRIS 

     AB'ye üyelik sürecine de işaret eden Unakıtan, ''AB'ye bizi aldılar, almadılar...AB'ye alınmadık diye hiçbir Türk hayatını kaybetmez, ama AB'ye girmek bizim en büyük hedefimizdir. Biz devamlı en konservatif nasılsa o şekilde hesabımızı yaparız. Hani derler ya, hesabını kış tut, yaz çıkarsa bahtına ...Biz bu şekilde çok temkinli olarak hesabımızı yaparız'' şeklinde konuştu. 
     Konuşmasında Kıbrıs konusuna da değinen Unakıtan, hükümet olarak Kıbrıs'ta çözümden yana olduklarını belirtti. Unakıtan, ''Eğer bu son fırsatı da kaçırırsak, bunun faturasını ağır öderiz'' dedi. 
     Maliye Bakanı Kemal Unakıtan, panel sonrası gazetecilerin Kıbrıs'a ilişkin, ''Konuşmanızda Kıbrıs'ın faturasının ağır olabileceğini söylediniz. Ekonomik olarak Kıbrıs'ın ağır bedeli ne olabilir '' şeklindeki sorusuna, ''Kıbrıs milli bir davadır. Bunun para yönü belki daha sonra tartışılması gerekir. Ama ben Maliye Bakanı olarak şunu belirtmek isterim, Kıbrıs'ın bütçede bir yükü var'' cevabını verdi. 
     Unakıtan, ''Ne kadarlık bir yük '' sorusuna karşılık da, şunları söyledi 
     ''Mesela 2004 bütçesinde ilk ödeneklerde 570 trilyon lira koyduk biz buna. Ama bütün kalemlerde yüzde 13 azaltma yaptık. Yalnız maaş kalemlerinde yapmadık. O azalmadan, o ödenek de hissesini aldı. Bir de oranın kalkınması için 100-150 trilyon lira kadar da kredi ödemelerimiz var. Orada askerlerimiz var. Bunların hepsi bütçenin üzerindeki kalemler.'' Başka bir soru üzerine de Kıbrıs'ın milli dava olduğunu tekrarlayan Unakıtan, ''Milli davamızı parayla ölçmenin imkanı, mukayesesi söz konusu olamaz. Milli davalarımız, politikalarımız herşeyin üzerindedir'' dedi. 

     
</TEXT>
</DOC>
