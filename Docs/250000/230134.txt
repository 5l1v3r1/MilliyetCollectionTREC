<DOC>
<DOCNO> 230134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/yazar/guclu.html </URL>
<DATE> 2004/04/10/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Atatürk'ün İş Bankası hisseleri 
</HEADLINE>
<TEXT>

   
   İş Bankası, sadece Türkiye'nin değil, dünyanın önde gelen bankalarından birisi. Cumhuriyet Türkiye'sinin bir kurumu. Kurtuluş Savaşı'nın hemen sonrasında kuruldu. Genel Müdür Ersin Özince'nin söylemi ile devlet eliyle kurulan ilk özel Türk bankası. 
   Genç Türkiye Cumhuriyeti'nin kalkınması için gereken sermaye birikimini sağlamak ve girişimcileri desteklemek amacı ile kurulmuş. Hisselerinden önemli bir bölümü de Atatürk'e ait. Vasiyetinde, hisselerini kurucusu olduğu Cumhuriyet Halk Partisi'ne, gelirini de yine Cumhuriyet'in temel kurumlarından olan Türk Tarih ve Türk Dil Kurumu'na bağışlamış. 
   Söz konusu hisselerin, yıllık temettü gelirleri bile trilyonları buluyormuş. 
   Bu konuya nereden geldik 
   İş Bankası Genel Müdürlüğü'nün yanı sıra Türkiye Bankalar Birliği Başkanlığı'nı da yapan Ersin Özince, önceki gece Genç Bakış'ta konuğumuzdu. Söz İş Bankası'nın öğrencilere neden daha fazla katkı sağlamadığı noktasına gelince, sohbet döndü dolaştı Atatürk'ün hisselerine geldi. Bunun üzerine Özince'ye, mevcut ana hisselere dokunulmadan, gelirlerinin bir bölümü ile öğrencilere ve bilim adamlarına burs verilemez mi sorusunu yönelttim. İmkansız değil ama zor dedi. 
   Atatürk'ün vasiyetini tartışmak elbette haddimize değil. Ama yaşasaydı eminim ki böyle yapardı. Çünkü o, ülkenin geleceğini başkalarına değil gençlere bıraktı. Hedef olarak da bilimi gösterdi. Bu yüzden onların gelişmesine katkıda bulunacak her türlü desteği sağlardı. 
   İşin yasal tarafı nasıl düzenlenir bilmiyorum. Ama eğer böyle bir uygulamaya gidilirse, emin olun çok hayırlı iş yapılmış olur. 
   Atatürk Burs Fonu kurularak, her yıl binlerce öğrenciye ve bilim adamına burs sağlanabilir. Böylece tarikat bursları karşısında da adilane bir denge kurulmuş olur. 
   Bu konuda son söz mercii CHP. Elbette istediği gibi hareket edebilir. Ama, İş Bankası gelirlerinin bir bölümünü vasiyette olduğu gibi Türk Dil ve Tarih Kurumu'na, kalanını da bursa yöneltmesi sizce de çok şık olmaz mı .. 
   
   YÖK yasası ne olacak    Akademik çevrelerden kiminle karşılaşsak, YÖK yasası ne zaman değişecek sorusunu yöneltiyor. Biz de AKP kurmaylarından kimi görsek aynı soruyu soruyoruz. Ama ortada hala ne fol var ne de yumurta. Görünen o ki YÖK yasasının değiştirilmesi bir başka bahara kalacak. Şu an için eğer hükümet YÖK üniversiteler üçgeninde bir uzlaşma sağlanırsa sadece ve sadece ÖSS'de bir değişikliğe gidilecek. Ama o da takvim açısından her geçen gün zora giriyor. Dahası hükümetin hukuk danışmanları da anlaşılan bu konuda hala konuyu yeterince kavrayabilmiş değiller. 
   ÖSS'ye yönelik bir değişikliği yani üniversiteye giriş koşullarını sadece YÖK değiştirebilir. TBMM'den çıkacak bir yasa, Anayasa'ya aykırı olduğu için geri dönebilir. 
   Anayasa açık, yükseköğretime geçişi YÖK düzenler diyor. Dolayısı ile bu konuda TBMM'nin alacağı karar değil, YÖK'ün aldığı karar geçerli olacaktır. Bu yüzden ya Anayasa değiştirilecek ya da YÖK. Şu an için her ikisi de zor gözüktüğü için gelişmeleri herkes gibi biz de merakla izliyoruz. 
   Özetin özeti Hukuk devletinde, yasaları beğenelim beğenmeyelim, her şey hukuk kuralları çerçevesinde gerçekleşir. Aksi yöndeki çaba ve niyetlerin, ortamı gerginleştirmenin ötesinde hiçbir yaptırım gücü yoktur... 
   
      
   
   
</TEXT>
</DOC>
