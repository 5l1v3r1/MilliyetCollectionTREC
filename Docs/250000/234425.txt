<DOC>
<DOCNO> 234425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sonsiy09.html </URL>
<DATE> 2004/04/24/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Kenan Evren "Kıbrıs'ta 'Evet' çıkacak ve hayırlı olacak" 
</HEADLINE>
<TEXT>

     Türkiye'nin 7. Cumhurbaşkanı Kenan Evren'in 7. kişisel resim sergisi, İstanbul'da açıldı. 
     Nişantaşı'ndaki Bali Sanat Galerisi'nde düzenlenen serginin açılışında basın mensuplarının sorularını yanıtlayan Evren, daha çok doğa ve çiçek resimleri yapmayı sevdiğini söyledi. 
     Evren, resimlerinin beğeni toplamasından memnuniyet duyduğunu belirterek, ''Önceden 2-3 yılda bir sergi açıyordum. Şimdi her sene açıyorum. Marmaris'te bir kolejimiz var. İkinci koleji Muğla'da açıyoruz. İşte bu paralarla oluyor'' dedi. 
     Kenan Evren, Kıbrıs'taki referandumla ilgili bir soru üzerine de, ''Kıbrıs'ta dananın kuyruğu bu akşam kopacak. Akla kara belli olacak. Kuzey'de 'evet' bekliyorum. 'Evet' çıkacak gibi geliyor. Onlar için de hayırlı olacak gibi geliyor'' diye konuştu. 
     1. Ordu Komutanı Orgeneral Yaşar Büyükanıt da, resim uzmanı olmadığını kaydederek, ''Ben resim uzmanı değilim, askerim. Fakat resimlerin hepsi çok hoşuma gitti, çok beğendim. Sayın eski Cumhurbaşkanımızın eğitime yönelik böyle faaliyetlerde bulunması çok anlamlı'' dedi. 
     Açılışa, İstanbul Valisi Muammer Güler, eski başbakanlardan Bülent Ulusu, eski genelkurmay başkanlarından emekli Orgeneral İsmail Hakkı Karadayı, eski bakanlardan Sümer Oral ve Kenan Evren'in kızlarıyla davetliler katıldı. 
     Evren'in yaptığı 24 natürmort ve peyzaj yağlıboya tablodan oluşan sergi, 8 Mayıs'a kadar açık kalacak. 
     Bu arada, tabloların satışından elde edilen gelirin Kenan Evren Eğitim ve Kültür Vakfı'na bağışlanacağı, bu sergide de şu ana kadar satılan 17 tablodan yaklaşık 100 milyara yakın gelir sağlandığı bildirildi. 
     
</TEXT>
</DOC>
