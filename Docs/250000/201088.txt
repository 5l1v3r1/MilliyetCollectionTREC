<DOC>
<DOCNO> 201088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sondun12.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra'da "Türk-Kürt mafyası" operasyonu 10 tutuklama 
</HEADLINE>
<TEXT>

     İngiltere'nin başkenti Londra'da dün gece Türk mafya örgütlerine yönelik düzenlenen operasyonda 10'u aşkın kişinin tutuklandığı bildirildi. 
     İngiliz Sky TV kanalı, operasyonun, ''Türk ve Kürt mafyasını'' hedef aldığını duyurdu. 
     Televizyonun haberine göre, Londra'nın Türklerin yoğun olarak yaşadığı kuzeydoğu bölgesinde 16 ayrı adrese düzenlenen baskınlar sırasında çok sayıda silah ele geçirildiğini belirten polis yetkilileri, operasyonun planlamasının 3 ay sürdüğünü, baskın düzenlenen adreslerin uyuşturucu ticareti, para aklama, cinayet, işkence ve haraç gibi mafya suçlarına karıştığından kuşkulanılan kişilere ait ev ve işyerleri olduğunu söylediler. 
     Baskın yapılan adreslerden birinde bulunan tavana asılı çengellere de dikkati çeken polis yetkilileri, bunun da baskı ve dehşet yaratmaya çalışan mafya çetelerinin sorgulama ya da tehdit amacıyla söz konusu adrese getirdikleri kişilere yaptıkları işkencenin bir kanıtı olduğunu savundular. 
     Yetkililer, aralarında özel tim mensuplarının da bulunduğu 100'e yakın polis memurunun katıldığı baskınlar sırasında geçen yıllarda işlenen 8 cinayetle ilgili ipuçlarının ele geçirilmesini umduklarını belirttiler. 
     Polis yetkilileri, dün gece başlatılan ve sabaha kadar süren operasyonun Türk ve Kürt mafya çetelerine yönelik olarak yapılan tarihin en büyük operasyonu olduğunu söylediler. 
     
</TEXT>
</DOC>
