<DOC>
<DOCNO> 217553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sontur49.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ATV'nin yarıışması "Akademi Türkiye" başlıyor 
</HEADLINE>
<TEXT>

     ATV'de yayınlanacak ''Akademi Türkiye'' adlı yarışma programı, 28 Şubat'ta başlayacak. 
     Yarışmanın tanıtımı amacıyla Conrad Oteli'nde düzenlenen basın toplantısında konuşan ATV Genel Müdürü Fatih Ediboğlu, dünyada fenomen haline gelmiş bir yarışma formatını Türkiye'de ''Akademi Türkiye'' olarak gerçekleştireceklerini ifade ederek, yarışmanın 28 Şubat'ta ekrana gelecek ilk bölümüyle başlayacağını dile getirdi. 
     Ediboğlu, 16 bin kişi arasından 15 yarışmacının seçildiğini, 16'ncı yarışmacının ise 3 kişi arasından yarışma sırasında belirleneceğini kaydederek, 15 hafta devam edecek yarışmada, herkesin, yaşanacak heyecana ortak olacağını belirtti. 
     Yarışmanın Türkiye yapımcısı S Yapım Genel Müdür Yardımcısı Pelin Akat da yarışma için yapılan 16 bin başvurunun 7 bin 500'ünü konservatuvar öğrencilerinin oluşturduğunu ifade ederek, 35 ülkede başarıya ulaşmış yarışmanın Türkiye'de de ilgi göreceğini söyledi. 
     Yarışmanın jüri üyelerinin ilk kez 6 Mart'taki programda açıklanacağını da anlatan Akat, Akademi Türkiye'de yarışmacıların 15 hafta boyunca çeşitli eğitimlerden geçeceklerini kaydetti. 
     Yarışma için oluşturulan akademinin müdürü Meral Okay ise yarışmacılara kendi alanlarından uzman hocalar tarafından drama, dans, şan, İngilizce gibi derslerin yanı sıra yaşam ve iletişim derslerinin de verileceğini anlattı. 
     Okay, Akademi Türkiye'nin eğitmen kadrosu içinde Can Gürzap, Deniz Adanalı ve Ali Saydam gibi hocaların yer aldığını dile getirdi. 
     Blendax'ın sponsorluğunda gerçekleştirilecek yarışmanın gala geceleri cuma-cumartesi günleri ATV'de canlı yayınlanacak. 
     Her hafta jüri, yarışmacıların yarışma süresince kalacakları evden ayrılmaları için 4 isim belirleyecek. Bu 4 isimden biri ev arkadaşları, biri eğitmenleri tarafından koruma altına alınırken, geriye kalan 2 yarışmacıdan biri ise seyircilerin oylarıyla kalmaya hak kazanacak. 
     
</TEXT>
</DOC>
