<DOC>
<DOCNO> 222389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sondun12.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hrisostomidis Denktaş zaman tüketiyor 
</HEADLINE>
<TEXT>

     Kıbrıs Rum yönetimi sözcüsü Kipros Hrisostomidis, KKTC Cumhurbaşkanı Rauf Denktaş'ın, ''sürekli olarak tanınma ve ayrı egemenlik isteyerek görüşmelerin çerçevesinin dışına çıktığını'' savundu. 
     Hrisostomidis, yaptığı açıklamada, Cumhurbaşkanı Denktaş'ın ''zamanı tükettiğini'' iddia ederek, ''Denktaş, her durumda ve sürekli olarak tanınma ve ayrı egemenlik isteyerek çerçevenin dışına çıkmaktadır. Elbette BM, erken bir zamanda, yani görüşmelerin birinci turu tamamlanmadan Sayın Denktaş'a çerçeve dışında bulunduğunu hatırlatmalıdır'' diye konuştu. 
     Türkiye'nin bugüne kadarki süreçte Rum kesiminin AB'ye katılım anlaşmasının iptaline ve üyeliğin tüm AB üyeleri tarafından yeniden onaylanmasıyla tekrarına çalıştığını söyleyen Hrisostomidis, Rum yönetiminin ''Türkiye'nin bu isteğinin olası görüşülmesinin, AB'de karışıklık yaratacağını ve bu tür bir isteğin dikkate alınmasının imkansız olduğunu varsaydığını'' kaydetti. 
     Bunun, Rum tarafının ''imkansız'' saydığı iki şeyi önkoşul olarak gördüğünü ifade eden Hrisostomidis, bu koşulları, ''Denktaş ile bu talep üzerinde anlaşmaya varmamız ve bunun 15 üye ülke parlamentoları tarafından onaylanması'' diye açıkladı. 
     
</TEXT>
</DOC>
