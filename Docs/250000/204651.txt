<DOC>
<DOCNO> 204651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sontur10.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Okul aşı günleri kampanyası bugün sona eriyor... 
</HEADLINE>
<TEXT>

     Sağlık Bakanlığı'nın kızamık eliminasyonu programı çerçevesinde, ilköğretim çağındaki çocuklara uygulanan aşı kampanyası bugün sona eriyor. 
     Sağlık Bakanlığı'nın önderliğinde, Milli Eğitim Bakanlığı'nın işbirliği ve UNICEF'in katkılarıyla yürütülen ve 8-26 Aralık'ta uygulanan ''Okul Aşı Günleri'' kampanyası çerçevesinde bütün ilköğretim öğrencileri ek bir doz kızamık aşısı ile aşılandı. 
     Kızamık hastalığının Türkiye'de yok edilmesi amacıyla başlatılan kampanya kapsamında, okul çağındaki yaklaşık 10 milyon çocuğun aşılanması hedeflendi. 
     Kampanya, 2004 yılında okul öncesi çocuklar ve okula devam etmeyen 6-14 yaş arası çocukların aşı istasyonlarında ve evlerinde aşılanmasıyla devam edecek. 
     Hedeflenen tüm çocukların aşılanması başarılırsa Türkiye, Avrupa bölgesinde yürütülen en büyük kızamık kampanyasını gerçekleştiren tek ülke olacak. 
     
</TEXT>
</DOC>
