<DOC>
<DOCNO> 249800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/ekonomi/eko06.html </URL>
<DATE> 2004/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
35 milyar dolar ihracat taahhütlü 'iş ve aş' projesi 
</HEADLINE>
<TEXT>


Bölgesel asgari ücret ve vergi indirimi isteyen hazırgiyimciler, 35 milyar dolar ihracat sözü verdi 

EKONOMİ SERVİSİ 

Türkiye Hazırgiyim Platformu, işsizlik sorununu çözmeye yönelik "Yerinde İş ve Aş için Eylem Planı" hazırladı. Platformu oluşturan dernek temsilcilerinin katıldığı bir basın toplantısıyla kamuoyuna duyurulan eylem planında, işsizliğin ülkenin en büyük sorunu olduğu vurgulandı. 
Planda, ihracatın sürekliliğinin, uluslararası rekabetçiliğin devamına bağlı olduğu kaydedildi. İstihdam ve ihracatın artırılması için sayılan çözüm önerileri arasında bölgesel asgari ücrete geçilmesi, asgari ücret artışında 'yılda bir kez sistemine' dönülmesi, istihdama göre kademeli vergi indirimi, illerin gelişmişlik düzeylerine göre yatırım teşviki yer aldı. Bu önerilerin yerine getirilmesi halinde 2010'da 34.8 milyar doları ihracat olmak üzere 67.5 milyar dolarlık hazır giyim cirosu taahhüt edildi. 

'Asgari ücrete zam yapılmasın' 
Türkiye Giyim Sanayicileri Derneği TGSD Başkanı Umut Oran, asgari ücrete yapılacak zammı taşıyacak durumda olmadıklarını belirterek, "Asgari ücrete zam yapılmamalı. Ancak yapılacaksa bu mutlaka devletçe karşılanmalıdır" dedi. Oran, "Asgari ücret ve SSK tabanı birbirine eşit olmalı ve istihdam sayısına göre vergi indirimi uygulanmalı" dedi. 

'Çay, simit hesabıyla olmaz' 
Asgari ücret zammı ile ilgili Başbakan'ın karar vermeden ocak ayı zammına bakması gerektiğini belirten Oran, "Başbakan işçinin aldığı maaşı değerlendirirken çay ve simit parasıyla bu hesabı yapıyor. Bu iş çay ve simit hesabıyla olmuyor" diye konuştu. 


</TEXT>
</DOC>
