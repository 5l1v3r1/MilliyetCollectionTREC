<DOC>
<DOCNO> 233860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonsiy01.html </URL>
<DATE> 2004/04/22/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Erdoğan "Ortak beklenti ve kaygılarımız zirve bildirgesinde yer aldı" 
</HEADLINE>
<TEXT>

     Başbakan Recep Tayyip Erdoğan, Güney Doğu Avrupa Ülkeleri İşbirliği Süreci Devlet-Hükümet Başkanları Zirvesi'nin Türkiye açısından yararlı geçtiğini belirterek, ''Ortak beklenti ve kaygılarımız zirve bildirgesinde yer almıştır'' dedi. 
     Erdoğan, Esenboğa Havalimanı'nda yaptığı açıklamada, ''Balkan Zirvesi'' olarak tanımlanan Güney Doğu Avrupa Ülkeleri İşbirliği Süreci Devlet-Hükümet Başkanları Zirvesi'ne katılmak için dün akşam Dışişleri Bakanı Abdullah Gül ile Saraybosna'ya gittiklerini hatırlattı. 
     Toplantıya, sürece taraf diğer ülkeler Arnavutluk, Bosna-Hersek, Bulgaristan, Yunanistan, Makedonya, Sırbistan, Romanya'nın yanı sıra Moldova'nın özel konuk sıfatıyla katıldığını belirten Başbakan Erdoğan, Hırvatistan'ın statüsünün kendi talebi üzerine gözlemcilikten tam üyeliğe dönüştürüldüğünü kaydetti. 
     Zirvede, Balkanlar'da faaliyet gösteren uluslararası kuruluşların da temsil edildiğini anlatan Başbakan Erdoğan, Romanya'nın süreç dönem başkanlığını Bosna-Hersek'ten devraldığını belirtti. 
     Türkiye'nin Güneydoğu Avrupa ülkeleri işbirliği sürecinin kuruluşunda ve gelişiminde öncü katkıları olduğunu bildiren Başbakan Erdoğan, bu yöndeki gayretlerin Saraybosna zirvesinde de sürdürüldüğünü söyledi. 
     Başbakan Erdoğan, ''Nitekim, ortak beklenti ve kaygılarımız zirve bildirgesinde yer almıştır'' dedi. 
     Kosova'da geçtiğimiz ay meydana gelen şiddet olaylarını büyük üzüntü ve endişe ile karşıladıklarını, bunun ''Balkan Modeli'' anlayışına gölge düşürmemesinin en samimi temennileri olduğunu zirvede vurguladıklarını belirten Erdoğan, bu sayede Balkanlarının kendisini olumsuz kavramlardan kurtararak, ''etnik uyum, karşılıklı saygı ve barış içinde, birlikte varolabilme'' gibi kavramlarla anılması gerektiğine dikkat çektiklerini kaydetti. 
     Başbakan Erdoğan, zirve çerçevesinde katılımcı ülkelerin liderleriyle çok yararlı görüşmeler yapma fırsatı bulduklarını belirterek, bu görüşmelerde ikili ilişkilerin seyrinin gözden geçirildiğini ve daha da geliştirilmesi üzerinde durulduğunu ifade etti. 
     Saraybosna'daki diğer temasları hakkında da bilgi veren Erdoğan, güçlenerek devam eden zirvenin, ülkeler arasında ekonomik, ticari, siyasi ve kültürel ilişkilerin daha da güçleneceğine olan inançlarını artırdığını söyledi. 
     Erdoğan ile Dışişleri Bakanı Abdullah Gül ve bazı milletvekilleri de Türkiye'ye döndü. 
     
</TEXT>
</DOC>
