<DOC>
<DOCNO> 235161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sondun14.html </URL>
<DATE> 2004/04/27/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
ETA, İspanya'ya tatile gidecekleri tehdit etti 
</HEADLINE>
<TEXT>

     İspanya'nın kuzeyindeki Bask bölgesinin bağımsızlığı için savaşan terör örgütü ETA, İspanya'daki bazı yabancı ülkelerin diplomatik temsilcilerine yolladığı mektupta, ''Vatandaşlarınızı İspanya'da tatile göndermeyin'' tehdidinde bulundu. 
     İspanya'da 14 Mart'ta seçimleri kazanan Sosyalist İşçi Partisi'nin PSOE hükümeti kurmasından sonra ilk kez sesini duyuran ETA'nın, İspanyol turizmini yeniden tehdit etmeye başladığı kaydedildi. 
     Verilen bilgilerde, 6 ve 8 Nisan günlerinde aralarında Almanya, Belçika ve Avusturya'nın olduğu Madrid'deki bazı yabancı diplomatların bürolarına mektup yollayan terör örgütünün, olası bir terör saldırısında yabancıların ölmesi halinde sorumluların, diplomatlarına mektup gönderilen ülkelerin hükümetleri olacağını ileri sürdüğü kaydedildi. 
     ETA, Şubat ayında da bazı tur operatörleri ve seyahat acentalarına aynı şekilde tehdit mektubu göndermişti. 
     Akdeniz havzası içinde yılda 55 milyona yakın turist çeken İspanya, turizmden büyük gelir elde ediyor. 
     
</TEXT>
</DOC>
