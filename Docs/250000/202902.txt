<DOC>
<DOCNO> 202902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/yazar/sazak.html </URL>
<DATE> 2003/12/18/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Kutsal olmayan savaş 
</HEADLINE>
<TEXT>

   
   Irak'ta 'Saddam'ın yakalanması' üzerine hız kesmesi beklenen eylemler şiddetini sürdürüyor. Bağdat'ta dünkü patlamada 17 kişi öldü. İşgale karşı direnişin aracı haline gelen bombalı saldırıların 'Saddam sonrası' da devam edeceği anlaşılıyor. 
   11 Eylül'den sonra Afganistan'da Taliban, Irak'ta Saddam rejimlerinin devrilmesi ABD ve Batı dünyası açısından İslam coğrafyasındaki diktatörlüklerin son bulması açısından 'hayırlı' bir sonuç gibi gösterilmeye çalışılsa da, Bush yönetiminin 'önleyici savaş'ta henüz istediğini elde ettiği söylenemez. Daha doğrusu bu savaşların hedefinin, Ortadoğu'da 'terör'ün kaynağı olarak görülen 'tiranlıklar'ın devrilmesi olduğunu - tek başına - savunmak güç. Petrol başta olmak üzere 'bilinen çıkarlar ile bilinmeyen pazarlıklar' arasında içinden çıkılmaz onlarca soru var. 
   Saddam'ın 'neden sağ yakalandığı', Usame bin Ladin'in 'neden hala yakalanamadığı' küresel bilmecenin çözümsüzleri arasına girdi. 
   Kafalar biraz daha karışsın diye Saddam Hüseyin'i CIA sorgulayacakmış 
   11 Eylül'ü atlayan CIA ve Bush yönetimi, Amerika'yı vuran terörü, 'köktendinci nefret dalgasına' bağladıkları için, Taliban ve Saddam operasyonları ardından bu tepkiye bir set çekeceklerini düşündüler. Özellikle Irak savaşına abartılı bir beklenti yüklendi. Müdahale için 'kitle imha silahları yalanı' dahil her şeye başvuruldu. 
   Nihayet Saddam da ele geçirildi. Terör buna rağmen hız kesmiyor. Şiddet şiddeti doğuruyor. 
   ABD yönetiminin Saddam yakalandıktan sonra daha soğukkanlı değerlendirmeler yapması gerekiyor. 
   Georgetown Üniversitesi Ortadoğu - İslam Araştırmaları Enstitüsü Başkanı John L. Esposito'nun tezleri uyarıcı olmalı. 'Kutsal Olmayan Savaş' adıyla Türkiye'de yayımlanan kitabında Esposito 11 Eylül'ü yorumluyor 
   "El Kaide'yi bastırma girişimleri ne kadar başarılı olursa olsun, İslam dünyası ve ötesindeki dini terörizm, ülkeler ve uluslararası topluluk için bir tehdit olmaya devam edecektir. 
   Küresel terörizmi yalnızca askeri ve ekonomik araçlarla yenmeyeceğiz. Açık diplomasi önemli bir bileşen olmalıdır. İslam adına terörün mazereti olamaz. İntihar saldırıları, bombalamalar ve suikastlar hangi dava uğruna olursa olsun ister Allah, ister adalet, ister devlet güvenliği adına haklı gösterilsin, gene terörizmdir. 
   Karşı konulamaz bir güçle Arap sokaklarını sindirme girişimleri gibi çabuk ve kolay tepkiler duygusal olarak tatmin edici olabilir, ancak uzun vadede etkisiz kalacak ve daha büyük köktendinciliğe ve Amerikan karşıtlığına katkıda bulunacaktır." 
   Esposite kitabında İslami cihat, modernleşme ve demokratikleşme sorunları, İslami reform gibi mayınlı alanlara da giriyor. 
   Saddam'ın 'oyundan çıkması' 11 Eylül sürecini açıklamaya yetmiyor 
   
      
   
   
</TEXT>
</DOC>
