<DOC>
<DOCNO> 243651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sontur28.html </URL>
<DATE> 2004/05/28/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
O da 'sigara talihsizi'... 
</HEADLINE>
<TEXT>

     Sağlık Bakanlığı'nın düzenlediği ''Bırak Kazan 2004'' adlı 5 milyar lira ödüllü sigarayı bırakma kampanyasının talihlisi olan, ancak kampanyanın ikinci haftasında sigara içtiği için ödül alamayan Serap Balkan, ''Para ödülünü kaybettiğim için değil ama taahhüdümü yerine getiremediğim için üzüldüm'' dedi. 
     Balıkesir Sağlık Müdürlüğü'ne gelen Balkan, Sağlık Müdür Yardımcısı Altan Paç ile birlikte, ödülle ilgili herhangi bir hak talep etmediğini belirten tutanağı imzaladı. 
     Paç, burada yaptığı açıklamada, 2-29 Mayıs tarihleri arasında düzenlenen kampanyanın ilk iki haftasında sigara içtiğini söyledi. 
     İkinci kez katıldığı kampanyayı teşvik edici bulduğunu ifade eden Balkan, şöyle konuştu 
     ''Keşke başından itibaren kuralları uygulasaydım. Ama, sonuçta amaç sigarayı bırakmaktı, biraz gecikmeli olsa da bıraktım. Başardığım için mutluyum. Herkesin bu kampanyaya katılmasını öneriyorum. Para ödülünü kaybettiğim için değil ama taahhüdümü yerine getiremediğim için üzüldüm. Zaten sigarayı bırakmak maddi ve manevi bir kazanç. Benim için en büyük ödül sağlık oldu, keşke başından beri sigara içmeseydim.'' Balkan, kamuoyunda kendisiyle ilgili ''sigarayı bıraktı, yeniden başladı'' diye yorum yapıldığını, bu yorumun gerçeği yansıtmadığını söyledi. 
     Paç ise sigarayı bırakmanın kolay olmadığını belirterek, ''Serap hanım da bu zorluğu çekmiş. Ancak sigarayı bırakıp bırakmadığının şahitlerle anlaşılması kesinlikle söz konusu değil. Kendisi kampanyaya katıldıktan sonra iki hafta sigara içtiğini, sonra nikotin bandı kullandığını ve içmediğini söyledi. Biz de bakanlığa danıştık. Ödülü almasının mümkün olmadığı bildirildi. Yedek talihlinin ödülü alması kararlaştırıldı'' dedi. 
     
</TEXT>
</DOC>
