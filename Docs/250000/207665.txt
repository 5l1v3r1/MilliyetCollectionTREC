<DOC>
<DOCNO> 207665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/spor/ykocaomer.html </URL>
<DATE> 2004/01/10/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Her şeyi bilenler 
</HEADLINE>
<TEXT>

   
   GSGM Vekili Mehmet Atalay, aynı zamanda Merkez Ceza Kurulu Başkanı olan Yargıtay 9. Daire Başkanı Hasan Gerçeker'i telefonla arar "Başkan, başta Hıncal Uluç olmak üzere medya bize çok sert şamarlar atıyor. Lütfen kurulunuzu toplayın ve Elvan'ın hocası Ertan Hatipoğlu'na verilen cezayı 3 aya indirin" der. 
   Bunun üzerine Hasan Gerçeker, Merkez Ceza Kurulu Üyeleri olan Yargıtay 6. Ceza Dairesi Üyesi Celal Altunkaynak'ı, avukat Mehmet Bilgin'i, eski Elazığ Fırat Üniversitesi Rektörü şimdi Gazi Üniversitesi İktisadi İdari Bilimler Fakültesi Kamu Yönetimi Bölümü Öğretim Görevlisi Porf. Dr.Eyüp G.İşbir'i ve Danıştay 2. Daire Başkanı Mustafa Birden'i derhal toplantıya çağırır, "Zor durumdayız, bu cezayı indireceğiz" diye konuşur. Böylece Ertan Hatipoğlu'nun 10 aylık cezası 3 aya indirilir. 
   Böyle bir mantık var mı Böyle bir hukuk anlayışı olabilir mi Bunu yazanlar "Tükürdüklerini yalattık" diyenler, önce Merkez Genel Müdürlük Ceza Kurulu ve Merkez Ceza Kurulu'nun nasıl çalıştığını bir araştırmazlar mı Bu kadar ucuz mudur böyle köşe yazıları yazarak insanları karalamak 
   Yukarıda adı geçen Merkez Ceza Kurulu üyelerinin tamamı Türk sporuna katkıda bulunmak için hiçbir ücret almadan gönüllü çalışan insanlardır. Yargıtay'da ve Danıştay'da Daire Başkanlığına yükselmiş, Rektörlük yapmış insanlar bilmeden nasıl böyle karalanır Gençlik ve Spor Genel Müdürü bırakın talimatı, böyle bir ricada bulunsa bile her biri devletin ayrı bir hukuk organı veya Öğretim Kurumu'nda en üst düzeylerde görev yapan bu insanların hangisi buna tahammül eder Ama her şeyi bildiğinizi iddia ederseniz, "En büyük benim, başka büyük yok" derseniz, böyle saçmalıkları da yazarsınız, benzerlerini de. 
   Ertan Hatipoğlu kendisine verilen 10 aylık cezaya itiraz ederek, bir üst kuruluş olan Merkez Ceza Kurulu'na başvurmuş ve Üst Ceza Kurulu kendi yorumuna göre cezayı fazla bularak indirime gitmiştir. Bu tamamıyla hukuk kuralları içinde gerçekleşmiş bir olaydır. Gençlik ve Spor Genel Müdürlüğü'ndeki Merkez Ceza Kurulu'nun görevi, Genel Müdürlük Ceza Kurulu'nun vermiş olduğu kararları karşı yapılan itirazları incelemek ve karar vermek, Ceza Kurulları'nın Başkan ve üyeleriyle Amatör Sporların Federasyon Başkanları ve üyeleri hakkındaki tahkikatları yapmaktır. Genel Müdürlük Ceza Kurulu'ndan ceza alan bir kişi, Merkez Ceza Kurulu'na itiraz hakkına sahiptir. Yani bir başka deyişle, Merkez Ceza Kurulu sivil ve genel hukukumuzdaki Yargıtay görevini yapmaktadır. Bağımsız mahkemelerin verdiği birçok karar nasıl Yargıtay tarafından gerektiğinde bozulabilirse, burada da aynı durum söz konusudur. 
   Bu tip yarım yamalak bilgilerle ve insanların hislerine kapılarak yazdığı köşe yazıları Türk sporuna zarar vermektedir. Bir kurumun işleyiş tarzını, şeklini bilmeden veya bilmezden gelerek kamuoyunu yanıltmak, o köşe yazarına geçici popülarite sağlayabilir. Ama toplumumuza ve sporumuzun geleceğine vereceği zararın bedeli çok yüksektir. 
   
      
   
   
</TEXT>
</DOC>
