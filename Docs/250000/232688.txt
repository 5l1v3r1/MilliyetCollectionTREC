<DOC>
<DOCNO> 232688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/yasam/ayas.html </URL>
<DATE> 2004/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük bir ihmal 'ölüm'e götürdü 
</HEADLINE>
<TEXT>

   İşsiz mühendis Yaser Çiçekli güç bela iş bulmuştu. Ama yapılmayacak bir hata yaparak inşaat alanında baretsiz çalıştı. Bu onun son hatası oldu 
      AHMET TAŞ Antalya DHA 
   
   Antalya'nın Alanya ilçesinde, baret takmadan çalışan inşaat mühendisi Yaser Çiçekli 26 , tuğla taşımakta kullanılan yük asansörünün kopan ayağının başına düşmesi sonucu yaşamını yitirdi. 
   Hatay'da yaşayan Çiçekli, uzun süredir iş arıyordu. Bir yakını sayesinde, bir ay önce Ersel İnşaat'ta işe başladı. Çiçekli'ye Kestel beldesinde inşa edilen bir sitenin denetim görevi verildi. Çiçekli dün saat 09.30 sıralarında üçüncü kat betonu dökülmesi önce çalışmaları son bir kez gözden geçirmeye başladı. Ancak uyarı levhalarını dikkate almayan Çiçekli, tuğla taşımakta kullanılan asansörün hemen altında baretsiz halde duruyordu. Ayakları sabitlenmeyen yük asansöründen kopan parça başına isabet eden Çiçekli, olay yerinde hayatını kaybetti. 
   
   'Baret taksa kurtulurdu' 
   Cesedi Alanya Devlet Hastanesi morguna kaldırılan genç mühendis için doktorlar, "Baretli çalışsaydı, kazayı hafif yaralı atlatırdı" dedi. Jandarma da asansörü kullanan işçi Ahmet Kaya'nın ifadesini aldı. Kaya, beton döküleceği için yük asansörünün sabit ayaklarını vidalamadıklarını, ayakların üzerine tuğla koyarak sabitlediklerini, ancak ağır yüke dayanamayarak düştüğünü söyledi. 
   Tedbirsizlik kurbanı genç mühendisin ölümü büyük üzüntü yarattı.Yalnız yaşayan Çiçekli'nin bugün yeni kiraladığı eve taşınmayı planladığı öğrenildi. 
   
   
</TEXT>
</DOC>
