<DOC>
<DOCNO> 209483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sontur05.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis, bu hafta Aria-Aycell evliliğini görüşecek... 
</HEADLINE>
<TEXT>

     TBMM, bu hafta yine yoğun bir gündemle çalışacak. 
     Geçen haftayı Kamu Yönetimi Temel Yasa Tasarısı'nın tartışmalarıyla geçiren Meclis, bu haftaya da sözkonusu tasarının ne zaman görüşüleceğini belirleyerek başlayacak. AK Parti, hafta başında toplanarak konuyla ilgili karar verecek. 
     Hazine Müsteşarlığı'nın, Türk Telekom'daki bazı yetkilerinin Ulaştırma Bakanlığı'nca kullanılmasını ve Aycell-Aria birleşmesinin usul ve esaslarına ilişkin düzenlemeleri içeren yasa teklifi, bu hafta TBMM Genel Kurulu'nda ele alınacak. 
     AK Parti Afyon Milletvekili Ahmet Koca, Kütahya Milletvekili İbrahim Yılmaz ve Adıyaman Milletvekili Mahmut Göksu'nun teklifi, Hazine Müsteşarlığı'nın Türk Telekom'daki pay sahipliğine dayalı oy, yönetim, temsil, denetim gibi hak ve yetkilerinin Ulaştırma Bakanlığı'nca kullanılmasına yönelik hükümler içeriyor. Teklife göre, pay sahipliğine dayalı mali haklar Hazine Müsteşarlığı tarafından kullanılacak ve Türk Telekom'un özelleştirme bedeli Hazine Müsteşarlığı'na aktarılacak. 
     
     DERNEK VE VAKIFLAR 
     Kamu bünyesindeki vakıf ve dernekleri yeniden düzenleyen tasarının da bu hafta yasalaşması bekleniyor. 
     Tasarıya göre, dernek ve vakıflar kamu kurum ve kuruluşlarının ismini alamayacak, kamu hizmet binalarında faaliyet gösteremeyecek. Hizmet karşılığı olarak vatandaştan hiçbir şekilde para istenmeyecek. Kamu hizmetlerinde kullanılan araç ve sarf malzemesinin vakıflarca temini de mümkün olmayacak. Kamu kurum ve kuruluşlarının bütçelerinden yasa kapsamındaki vakıf ve derneklere para aktarılamayacak. Yasa hükümlerine aykırı davranan kamu görevlileri ile vakıf ve dernek yöneticileri hapse mahkum edilecek. 
     TBMM Genel Kurulu'nun bu hafta yapacağı toplantılarda, uluslararası anlaşmaları içeren yasa tasarılarının yanı sıra, öğretmen ve eğitim uzmanı yetiştiren yükseköğretim kurumlarında parasız yatılı veya burslu öğrenci okutma ve bunlara yapılacak sosyal yardımları yeniden düzenleyen yasa tasarısının de görüşülmesi planlanıyor. 
     
     KOMİSYONLARIN GÜNDEMİ YOĞUN 
     TBMM'deki ihtisas komisyonları da bu hafta gündemlerindeki yasa tasarısı ve tekliflerini ele alacak. 
     Plan ve Bütçe Komisyonu, 20 Ocak Salı günü, Türk Lirası'ndan 6 sıfır atılması ile geçen hafta görüşmeleri tamamlanamayan Sosyal Yardımlaşma ve Dayanışmayı Teşvik Fonu'na tüzel kişilik kazandıran yasa tasarısını 21 Ocak Çarşamba günü ise yatırımların ve istihdamın teşviki ile bazı kanunlarda değişiklik yapılmasına dair yasa tasarısını ele alacak. 
     Sağlık, Aile, Çalışma ve Sosyal İşler Komisyonu, 20 Ocak Salı günü, SSK ve BAĞKUR'dan emekli olanların maaşlarına 2004 yılının birinci ve ikinci 6 ayında yüzde 10'ar zam yapılmasını içeren yasa tasarısını görüşecek. 
     Sanayi ve Ticaret Komisyonu bu hafta yapacağı toplantıda, yabancılara ikinci el taşıt satışı hakkında kanun tasarısını ele alacak. 
     KİT Komisyonu, denetimlerini bu hafta da sürdürecek. Komisyon 20 Ocak Salı günü Toplu Konut İdaresi Başkanlığı ile Toplu Konut Fonu 21 Ocak Çarşamba günü TPAO 22 Ocak Perşembe ise TRT'nin hesaplarını inceleyecek. 
     
</TEXT>
</DOC>
