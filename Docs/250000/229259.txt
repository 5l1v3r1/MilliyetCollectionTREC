<DOC>
<DOCNO> 229259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sondun47.html </URL>
<DATE> 2004/04/07/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Irak...Sünni Ulemalar, BM ile tüm ilişkilerini askıya aldı... 
</HEADLINE>
<TEXT>

     Irak'taki Sünni toplumunun temsilcilerinden biri olan Sünni Ulemalar Komitesi, Irak'ın Felluce ve diğer kentlerindeki kuşatmalar ile askeri operasyonları açıkça kınamadığı sürece, BM ile bütün ilişkilerini askıya aldığını bildirdi. 
     Komitenin Genel Sekreteri Şeyh Haret El Dari, düzenlediği basın toplantısında, ''Birçok Irak kentinde Irak halkını hedefleyen askeri operasyonları açıkça kınamadığı müddetçe, BM ile bütün ilişkimizi ve görüşmelerimizi askıya alıyoruz'' dedi. 
     Şeyh Dari, BM'ye, ''Felluce ve diğer Irak kentlerindeki kuşatmanın kaldırılması ve askeri operasyonların durdurulması için işgal kuvvetleri nezdinde girişimde bulunması'' çağrısı yaptı. 
     Komite ayrıca, kuşatmalar ve askeri operasyonlar son buluncaya kadar tüm Irak'ta grev yapılması, Amerikan ile İngiliz mallarının boykot edilmesi çağrısında bulundu. 
     BM'nin Irak sorumlusu Lakhdar Brahimi, egemenliğin devri konusunda yardımcı olmak için, geçen Pazar'dan bu yana Irak'ta bulunuyor. 
     
</TEXT>
</DOC>
