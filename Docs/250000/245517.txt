<DOC>
<DOCNO> 245517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/yasam/yas04.html </URL>
<DATE> 2004/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hepsi mucit çocuklar .. 
</HEADLINE>
<TEXT>


TÜBİTAK'ın 4. Buluş Şenliği'nde, minik mucitler buluşlarını sergiledi Koku önleyen küllük, hamsi temizleme cihazı, çorbamatik, hatta 'Bush şemsiyesi'... 

ANKARA Milliyet 

Türkiye'nin küçük mucitleri, birbirinden ilginç buluşlara imza attı. Sigara kokusunu önleyen kültablası, kravat sabitleyicisi, ters dönmeyen şemsiye gibi buluşların dikkat çektiği bilim şenliğinde 300 buluş görücüye çıktı. 
TÜBİTAK Bilim Çocuk Dergisi'nin düzenlediği 4. Buluş Şenliği'nde kokusunu önleyen kültablası buluşunu sergileyen ilköğretim öğrencisi Osman Çelik, büyüklere 'Çocuklar zehirlenmesin' mesajı verdiğini söyledi. Çelik, buluşunu "İki kültablasını üst üste koydum. Kültablalarının arasına döktüğüm sirkeyle sigara dumanını dağıttım" diye anlattı. Elif Furkan Atalay da, annesinin birkaç kez ocakta unuttuğu çaydanlığı yakmasından yola çıkıp suyu bittiğinde alarm veren çaydanlık geliştirdi. Bilgehan Alperen ise, yağmurlu havalarda, rüzg rda ters dönmeyen şemsiye geliştirdi. Alperen, buluşunu şemsiyesi ters dönünce ne yapacağını şaşıran ABD Başkanı Bush'a da gönderebileceğini söyledi. 

İşte diğer buluşlar 
İlköğretim düzeyindeki çocukların ağırlıkla katıldığı şenlikte, trafik lambalarına yerleştirilen özel sensör sayesinde, hasta taşıyan ambulansların kırmızı ışığı uzaktan kumandayla yeşile çevirip zaman kaybetmesini önleyen buluş da görücüye çıktı. Sifonunu kendisi çeken tuvalet, sabah yataktan kalkamayanlar için 'yüze su fışkırtan saat', çorba karıştırmaya yarayan 'çorbamatik', 'fıstık ve hamsi temizleme' cihazlarıyla, 'konuşan otobüs durakları' hayatı kolaylaştırmak üzere tasarlanan buluşlar arasında yer aldı. 
Geleceğin bilim adamları, ağaçlara ya da toprağa 'nem sensörü' yerleştirilerek yangın öncesinde ilgilileri uyaracak sistemler gibi buluşlara da imza attı. 



</TEXT>
</DOC>
