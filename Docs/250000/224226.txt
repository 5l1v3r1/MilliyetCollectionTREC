<DOC>
<DOCNO> 224226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/soneko20.html </URL>
<DATE> 2004/03/21/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Unakıtan İşsiz gençler kalmayıncaya kadar mücadele edeceğiz... 
</HEADLINE>
<TEXT>

     Maliye Bakanı Kemal Unakıtan, ''kahve köşelerinde işsiz gençler kalmayıncaya kadar mücadele edeceklerini'' söyledi. 
     Unakıtan, AK Parti Belediye Başkan Adayı Ahmet Zeki Kılavuz'a destek vermek için geldiği Lüleburgaz'da, AK Parti İlçe Başkanlığı önünde halka seslenerek, ekonominin yoluna girdiğini ve karanlık günlerin geride kaldığını söyledi. Vatandaşlardan Lüleburgaz Belediye Başkan Adayı Kılavuz'a destek vermelerini isteyen Unakıtan, şöyle devam etti 
     ''3 Kasım seçimlerinden önce, milletimize hizmet edeceğimize dair söz vermiştik. Geceli gündüzlü çalışarak yerine getirdik. Kahve köşelerinde işsiz gençler kalmayıncaya kadar mücadele edeceğiz. Lüleburgaz'ın bir sorunu var, onu çok iyi biliyorum. Trakya'nın neresini kazsanız doğalgaz çıkıyor. Lüleburgazlılar uyuyor mu Ankara'ya gider gitmez soluğu Enerji ve Tabii Kaynaklar Bakanı'nın odasında alacağım. Doğalgaz işinin takipçisi olacağız. Başkanınız için sizden destek istiyorum. Sakın ha beni Başbakanıma mahcup etmeyin.'' Bakan Unakıtan daha sonra Lüleburgaz'ın beldelerini ziyaret ederek, seçmenlerle görüştü. 
     
</TEXT>
</DOC>
