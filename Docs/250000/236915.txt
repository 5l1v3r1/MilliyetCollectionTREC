<DOC>
<DOCNO> 236915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonsiy10.html </URL>
<DATE> 2004/05/03/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Gül "Türk halkı zor dönemlerinde Irak'ın yanında olacak" 
</HEADLINE>
<TEXT>

     Dışişleri Bakanlığı Eğitim Merkezi tarafından, Iraklı 20 diplomata, Irak'ın yeniden yapılanması çalışmaları çerçevesinde verilecek mesleki kurs bugün başladı. 
     Dışişleri Bakanlığı'nın Tandoğan'daki ek binasında kursun açılışını yapan Dışişleri Bakanı ve Başbakan Yardımcısı Abdullah Gül, Iraklı diplomatların kurs sayesinde Türkiye'nin dış politikası hakkında daha geniş bilgiye sahip olacaklarını, böylece Türkiye'yi daha iyi tanıyabileceklerini kaydetti. 
     Irak'ın Türkiye için büyük önem taşıdığına işaret eden Gül, iki ülke arasındaki tarihi, kültürel ve insani bağların köklü geçmişine değindi. 
     Irak'ın bugün zor bir dönemden geçtiğini belirten Gül, ''Türk halkının zor dönemlerinde Irak halkının yanında olacağını'' söyledi. Irak'ı bir bütün olarak gören Türkiye'nin bu ülkenin yeniden yapılanmasına büyük katkılarda bulunduğunu hatırlatan Gül, yardımlara devam edileceğini, bu çerçevede BM, AB ve İKÖ ile birlikte çalışıldığını kaydetti. 
     Gül, ''Irak'ın ekonomik, sosyal ve siyasi yapılanması çerçevesinde verilen desteğin Irak'ın kendi ayakları üzerinde durmasını hedeflediğini'' söyledi. 
     Irak'taki geçiş sürecinin barışçı, özgür ve demokratik bir Irak'ın kurulmasını sağlayacağına olan inancını dile getiren Gül, Irak'ın toprak ve siyasi bütünlüğünün korunmasının, kaynaklarının Irak halkı tarafından paylaşılmasının, tüm kesimlere eşit temsiliyet verilmesinin ve anayasanın Irak halkı tarafından belirlenmesinin önemine işaret etti. 
     Bölgedeki kaosun sadece Irak'ı değil bölge ülkelerini de etkileyeceğini belirten Gül, Irak halkı ve bölge çıkarının demokratik ve istikrarlı bir Irak'tan geçeceğini kaydetti. 
     Gül, diplomatlara seslenerek, çabaları sonucu Irak'ın barış ve refaha ulaşacağını söyledi. 
     Iraklı diplomat heyetinin başkanı Dr. Mahdi Musa Albayati de yaptığı konuşmada, kursun kendileri için yararlı olacağına olan inancını dile getirerek, aynı zamanda Türkiye hakkında daha çok bilgiye sahip olacaklarını belirtti. 
     Bu arada, Iraklı diplomatlara verilecek altı aylık mesleki eğitime ilaveten yöneticilikle ilgili eğitici kursların da verilmesi öngörülüyor. 
     İstanbul, İzmir, Antalya ve Kapadokya'da da incelemelerde bulunacak olan kursiyerler, 8 Haziran'da Ankara Palas'ta düzenlenecek törenle diplomalarını alacaklar. 
     
</TEXT>
</DOC>
