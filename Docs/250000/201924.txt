<DOC>
<DOCNO> 201924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/siyaset/siy10.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tereciye tere sattık 
</HEADLINE>
<TEXT>

   ODTÜ Teknokent'te faaliyet gösteren GATE şirketi, Japonya'ya 5 milyon dolarlık yazılım ihraç etti. ETA Elektronik de ABD'ye lazerli hedef sistemleri sattı 
   BAHAR ATAKAN Ankara 

   
   ODTÜ Rektörü Prof. Dr. Ural Akbulut, Teknokent bünyesinde faaliyet gösteren GATE Elektronik Şirketi'nin bu yıl Japonya'ya 5 milyon dolarlık yazılım ihraç ettiğini söyledi. Türk Silahlı Kuvvetleri ve Milli Savunma Bakanlığı için yazılım - ileri teknoloji ürünleri geliştirilmesi amacıyla Teknokent'e üç bina inşa edildiğini belirten Akbulut, "Burada, ASELSAN, HAVELSAN, TUSAŞ ve TAİ gibi şirketler bulunacak" dedi. 
   Savunma binasının tamamlanmasıyla Teknokent'in alanının 52 bin metrekareye çıkacağını kaydeden Akbulut, "Savunmayla ilgili alanlar yazılım, elektronik, telekomünikasyon ve ileri malzemedir. Şirketlerin silahla ilgisi olmayacak" diye konuştu. 
   Bugüne kadar 100 genç girişimciye fırsat verdiklerini söyleyen Akbulut, şunları söyledi 
   
   60 milyon dolar 
   "ODTÜ Elektronik Mühendisliği mezunu Turgay Maleri ile Kimya Mühendisliği mezunu Nuray Karalar'ın kurduğu GATE Elektronik 3 yılda büyük firma oldu. Bu yıl Japonya'ya ihraç ettikleri yazılımın değeri 5 milyon dolar. Gelecek yıl 60 milyon dolarlık ciro bekliyorlar." 
   ETA Elektronik'in de ABD'nin Wespoint Askeri Akademisi'ne lazerli elektronik hedef sistemleri ihraç ettiğini anlatan Akbulut, "Amerika'da eşdeğeri 1 milyon dolara satılıyor. Hürsel İşler'in geliştirdiği teknoloji 10 bin dolara satıldı. Amerikan Silahlı Kuvvetleri, personel eğitiminde bu arkadaşımızın ürününü kullanıyor. Şu ana kadar 10 bine yakın ihracat yaptı" dedi. 
   
   17 ülkeyi geçti 
   Karalar, Dünya Genç Girişimci Yarışması'nda 17 ülke finalistini geride bırakarak, "İş Planlaması Kategorisi"nde ödül aldı. Maleri, Rusya ve NATO Bakım Merkezi'ne bakım hizmeti verdiklerini söyledi. İşler de, geliştirdikleri ürünün 5. Teknoloji Kongresi'nde "Teknoloji Başarı Ödülü"ne layık görüldüğünü belirtti. 
   
   
   
</TEXT>
</DOC>
