<DOC>
<DOCNO> 244762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonspo05.html </URL>
<DATE> 2004/06/02/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Fenerbahçe, ilk futbol plağının da sahibi... 
</HEADLINE>
<TEXT>

     Kurulduğu 1907 yılının Mayıs ayından beri Türkiye futbol tarihinin köşe taşlarından birisi olan Fenerbahçe, plaklı tarihte de ''ilklerin takımı'' unvanını aldı. Ülkenin ilk futbol plağı, Fenerbahçe için çıkarıldı. 
     AA muhabirinin Toplumsal Tarih Dergisi'nin Haziran için söz konusu çalışmayı yapan İstanbul Üniversitesi Siyasal Bilgiler Fakültesi Öğretim Üyesi Yard. Doç. Dr. Mehmet Alkan'dan aldığı bilgiye göre, 2003-2004 sezonu şampiyonu Fenerbahçe'nin plaklı tarihi, 1931'de başladı. 
     1929-1930 sezonunda, hiç mağlup olmadan, 8 galibiyet ve 2 beraberlikle 6. kez İstanbul Lig Şampiyonluğu'nu elde eden Fenerbahçe, aynı yıl Cumhuriyet Halk Fırkası'nın icadı İstanbul Şildi Şampiyonluğu'nun ilkini de kazandı. Aynı yıl iki şampiyonluk birden elde etmesi, bestekar Muallim Kazım Bey'i çok etkileyince, kulüp ve futbol tarihi, 1931 yılında ilk plağına kavuştu. Cumhuriyet Gazetesi'nde 26 Mayıs 1931 günü yayınlanan ilanda, ''Fenerbahçe Şampiyonluk Hatırası-1931'' adlı 78 devirli plak için, ''Şampiyon takımın büyük muvaffakiyeti şerefine, maruf bestekarlarımızdan Muallim Kazım Bey'in bestelediği methiye, bir hatıra olmak üzere Odeon plaklarına okunmuştur'' ifadesine yer verildi. 
     
     MACAR GALİBİYETİ VE EZELİ RAKİPLERİN KARŞILAŞMASI 

     Daha sonra piyasaya çıkan iki 78 devirli taş plaktan ilkini, uzun yıllar hafızalarda yer edecek Türkiye-Macaristan milli maçı oluşturdu. 
     Türk Milli Takımı, dönemin efsanesi Macar takımını, 19 Şubat 1956'da Lefter'in 2, Metin'in 1 golüyle 3-1 yenince, maçın önemli anları, 78 devirli taş plağa konu oldu. 
     Aynı dönemde çıkan ikinci taş plak ise iki ezeli rakip Fenerbahçe ile Galatasaray'ın 1-1 berabere kaldığı maçın gollerini aktardı. ''Columbia'' firmasının çıkardığı bu plağın birinci yüzünde Fenerbahçe'yi öne geçiren gol, ikinci yüzünde de Galatasaray'ın beraberlik golü anlatıldı. 
     
     45'LİK İLK SPOR PLAKLARI 

     45 devirli plakların dönmeye başladığı 1960'lı yıllarda, ilk 45'lik spor plağında da yine Sarı-Lacivertliler öncü oldu. 
     Fenerbahçe'nin, 1964-1965 sezonunda İngiliz Oscar Hold'un antrenörlüğünde yaptığı 30 maçın 18'ini kazanarak, attığı 52 golle Türkiye ligi şampiyonu olması, 45'liğe ''Şampiyonlar Şarkısı'' olarak yansıdı. Ezgi Plak'tan çıkan plağın ön yüzünde lig şampiyonluğu anısına bestelenen bu şarkı yer alırken, arka yüzde ise maçların efsane sunucusu Halit Kıvanç'ın, takımın 15 maçının gollerini anlatışı kayda girdi. ''Fenerbahçe golleri bütün kalelerde. Şampiyonluk golleri bütün filelerde...'' cümleleriyle başlayan plak, Fenerbahçe'nin, şampiyonluğunu ilan ettiği Hacettepe maçındaki golün anlatımı ile son buluyordu. 
     Macar Antrenör Ignace Molnar'ın döneminde Sarı-Lacivertliler için 1967-1968 sezonu da lig şampiyonluğunun yanında Türkiye, TSYD ve spor toto kupalarının kazanıldığı çok başarılı bir yıl oldu. Aynı yıl Yunan AEK takımı ile Balkan şampiyonluğu için yapılacak maç, Kıbrıs gerginliği nedeniyle 30 Mayıs 1968 tarihinde gerçekleşebildi. İnönü Stadı'ndaki karşılaşmada Yunan takımını, Ogün Altıparmak ve Yılmaz Şen'in golleriyle 3-1 yenen Sarı-Lacivertlilerin, Balkan Kupası'nı kazanan ilk Türk takımı olmasının onuru da hemen plaklara, ''Şampiyon Fenerbahçe'' adıyla yansıdı. 
     
     ''MAALESEF DEĞERLİ DİNLEYİCİLER...'' 

     1968-1969 sezonunda oynanan Avrupa Şampiyon Kulüpler Kupası'nın ilk turunda, Manchester City ile İngiltere'de yaptığı birinci maçta 0-0 berabere kalan Türkiye temsilcisi Fenerbahçe, 2 Ekim 1968'de oynanan ikinci maçın başında bir gol yiyince yenileceği düşünüldü. Ancak ikinci devrede Abdullah ve Ogün'ün golleriyle karşılaşmayı 2-1 galip tamamlayarak ikinci tura çıkan Fenerbahçe'nin başarısı, iki ayrı plağa konu oldu. 
     ''Fenerbahçe-Manchester City Maçı-2 Ekim 1968'' adını taşıyan ilk plak, Halit Kıvanç'ın sesiyle ''Maalesef değerli dinleyiciler, maalesef...Hiç de beklenmez bir gol, hatta gol pozisyonu olmayan bir anda kalemize kaydedilen bir gol, Türk şampiyonunu, İngiliz şampiyon karşısında, birinci yarıda yenik düşürdü. Evet, burası Mithatpaşa Stadı, karşınızda Halit Kıvanç'' sözleriyle başladı, ''Evet, evet, evet maç bitti, Türk şampiyonu galip... Fenerbahçe, İngiliz şampiyonu Manchester City'i, Mithatpaşa'da, 2 Ekim 1968 gecesi yendi, hem de eze eze yendi... İngiliz futbolu yok sahada. Türk futbolu var Avrupa'da'' cümlesiyle bitti. 
     Aynı maçın şarkılı türkülü bir başka anlatımı, Pertev Tunaselli tarafından ''Şampiyon Fenerbahçe-Manchester'in Maçı'' adıyla hazırlandı. 
     
     TARAFTARIN SESİ 

     Ünlü Brezilyalı teknik adam Didi'nin antrenörlük dönemindeki Fenerbahçe'nin, 1973-1974 sezonunda lig şampiyonluğunun yanında 4 kupa daha kazanması, yine plak konusu oldu. Bu kez Fenerbahçe takımı stüdyoya girdi ve Nesrin Sipahi'nin okuduğu ''Yaşa Fenerbahçe'' adlı ünlü marşa eşlik etti. 
     Bu dönemde piyasaya çıkan bir başka plakta bu kez taraftarın sesi duyuldu. Fenerbahçe tribünleri, Urfalı Babi adıyla da tanınan Amigo Babi Yılmaz Kayral ile birlikte ''Haydi Bastır'' adlı şarkıyı plağa okudu. Plağın arka yüzünde ise ''Fenerbahçe Oyun Havası'' yer aldı. 
     Sarı-Lacivertlilerin galibiyetleri, mizahi plaklara da konu oldu. Ali Poyrazoğlu'nun 1970'lerdeki ünlü 'Ali Uyanık' tiplemesiyle hazırladığı 'İcabında Fenerbostan', Fenerbahçeliliği anlatan mizah plaklarının öncülüğünü yaptı. 

     
</TEXT>
</DOC>
