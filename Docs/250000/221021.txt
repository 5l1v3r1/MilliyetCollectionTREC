<DOC>
<DOCNO> 221021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sonspo14.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'da cezalı futbolcular isyan ettirdi 
</HEADLINE>
<TEXT>

     Konyaspor Kulübü Başkanı Mehmet Köseoğlu, Fenerbahçe maçından önce Altan ve Zafer Biryol'u cezalı duruma düşüren hakem hatasının düşündürücü olduğunu söyledi. 
     Köseoğlu, futbolun yeşil sahada oynandığına inanan ve bu düşünceyi benimseyen bir kulüp olduklarını kaydetti. 
     Yönetim ve teknik heyet olarak masa başı oyunlarını kesinlikle bilmediklerini ifade eden Köseoğlu, Süper Lig'de yaptıkları bazı maçlarda masa başı oyunlarına kurban gittiklerini iddia etti. 
     İlk yarıda hakem hataları yüzünden galip gelecekleri maçlardan beraberlik ya da yenik ayrıldıklarını ileri süren Köseoğlu, ikinci yarı da benzer hataların sürdüğünü savundu. 
     Köseoğlu, Bursaspor maçında 2 etkili oyuncularının sarı kart görmesine anlam veremediklerini ifade ederek, şunları söyledi 
     ''Altan ve Zafer Biryol, belki de en parlak yılını Konyaspor'da geçiriyorlar. İkisi de oynadıklarında maçın sonucu etkileyecek yetenekte olduklarını gösterdi. Orta sahada Altan, ilerde Zafer Biryol rakiplerin adeta korkulu rüyası oldu. Ancak, bu futbolcuların 3 sarı kartı olduğu bir şekilde hakeme belirtilmiş. Hakem bu futbolcuları ezberleyerek sahaya çıkmış.'' Maçın henüz başlarında 2 futbolcularının da sarı kart görerek cezalı duruma düştüğünü belirten Köseoğlu, kafa topuna arkası dönük olarak çıkan Zafer Biryol'a hakemin neden sarı kart gösterdiğini halen anlamadıklarını kaydetti. 
     Bu tür olayların Türk futboluna yakışmadığını anlatan Köseoğlu, ''Fenerbahçe maçından önce Altan ve Zafer Biryol'u cezalı duruma düşüren hakem hatası düşündürücüdür. Futbolculara gösterilen kartlar gerçekten çok ağır bir karar. Büyük maçtan önce bur tür hatalar çok yanlış'' dedi. 
     Köseoğlu, Fenerbahçe maçında yine 11 kişiyle sahaya çıkacaklarını ve bahanenin arkasına sığınmayacaklarını vurgulayarak, ''Masa başı oyunlarından sonra futbolcularımız daha da hırslandı. İstanbul'da en iyi şekilde mücadele edip galibiyetle dönmeyi planlıyoruz'' diye konuştu. 
     Altan ve Zafer Biryol da kendilerine gösterilen sarı kartları kesinlikle hak etmediklerini, kartların kasıtlı gösterildiğini savundu. 
     
</TEXT>
</DOC>
