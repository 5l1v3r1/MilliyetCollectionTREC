<DOC>
<DOCNO> 215762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sonspo17.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor İkinci yarı maçlarında daha dikkatli olmalıyız... 
</HEADLINE>
<TEXT>

     Samsunspor Teknik Direktörü Erdoğan Arıca, '' İkinci yarı maçları telafisi olmayan karşılaşmalar olduğu için çok daha dikkatli olmamız ve mutlaka kazanmamız gerekli'' dedi. 
     Nuri Asan Tesisleri'nde basın toplantısı düzenleyen Arıca, oyuncularını haftalardır sergiledikleri mücadeleci ve istekli oyunlarından dolayı tebrik ettiğini ve önlerinde daha uzun bir yol olduğunu söyledi. 
     Her karşılaşmanın önemli olduğunu düşünerek iyi hazırlık yaptıklarını belirten Arıca, şunları kaydetti 
     ''Futbolcularım bu zamana kadar çok şeyler yaptı. Kendileri ve takımları için de yapmaları gerekiyordu. Ama yapacakları daha çok iş var. Hiç kimse geçmişi hatırlamaz, son noktaya bakar. İkinci yarı maçları telafisi olmayan karşılaşmalar olduğu için çok daha dikkatli olmamız ve mutlaka kazanmamız gerekli. Herkes bunun farkında. Artık zorlu günler bizi bekliyor.'' Halen cezalı ve sakat oyuncu bulunmadığını bildiren Arıca, ''İstanbulspor maçı hazırlıklarına bugün başlıyoruz. Zorlu bir karşılaşma olacak. İstanbulspor puan cetvelinde kendisine yaklaşan takımlarla arasını açmak için kazanma isteğiyle çıkacaktır. Ama biz de bu maçı kazanmamız gerektiğinin farkındayız. UEFA hedefimize ulaşmamız için galibiyet şart'' diye konuştu. 
     Futbolcuların performansının kendisini sevindirdiğini ifade eden Arıca, Samsunspor'u iyi günlerin beklediğini söyledi. 
     Forvet sorunlarının kalmadığını da kaydeden Arıca, Serkan Aykut'tan özlenen gollerini beklediklerini, genç oyuncu Caner'e fırsat vermeye devam edeceklerini belirtti. 
     
</TEXT>
</DOC>
