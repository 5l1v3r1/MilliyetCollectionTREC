<DOC>
<DOCNO> 238699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/spor/axspo04.html </URL>
<DATE> 2004/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Korktuğu başına geldi 
</HEADLINE>
<TEXT>


Trabzonspor Teknik Direktörü Ziya Doğan'ı, maçtan önce rehavet konusundaki endişelerinin gerçeğe dönüşmesi üzdü 


'Cezasını çektik' 
BORDO - Mavili kulübün başında 14. maçında yenilgi ile tanışan Ziya Doğan, Türkiye Kupası şampiyonluğunu fazla büyütmelerinin cezasını çektiklerini söyledi. Tecrübeli hoca "Kupa oyuncularda büyük bir rehavete neden oldu. Bu havayı hafta içi üzerimizden atmak istedik, ancak başarılı olamadık. Kupa şampiyonluğunu fazla büyütmenin cezasını çektik" diye konuştu. 

Hak ettiler 
ELLERİNDEN gelen mücadeleyi ortaya koyduklarını belirten Trabzon'un hocası, şöyle devam etti "İlk yarı iki gol yiyince oyundan koptuk. Galatasaray hak etti. Bu maçın kazanılmasını çok istiyordum. Ne yazık ki olmadı. Çarşambanın faturasını ağır ödedik. İyi oynamamıza rağmen 7 - 8 gol pozisyonunu değerlendiremedik, Fenerbahçe'ye şampiyonluğu hayırlı olsun". 

İlginç mesajlar 
GENEL Sekreter Yusuf Ziya Yılmaz ise, "Şerefimizle yenildik. Şerefsizce senaryo üretenler, bakalım şimdi ne diyecekler Parayla maç alanlar, şimdi bunları açıklasınlar" yorumunu yaptı. Gökdeniz de, "Taraftardan özür diliyoruz. Galatasaray sezonun en iyi futbolunu oynadı. Seneye yüzüncü yılını kutlayacaklar, onlarla iki maçımız var" sözleriyle mesaj gönderdi. 

Dünyaları yıkıldı 

Avni Aker Stadı dün tarihi bir gün yaşadı. Bordo-Mavililer'in büyük ilgisi nedeniyle kapılar saatlerce önceden kapandı. Ancak 90 dakikanın sonu k busla noktalandı 

Tribünler doldu 
TRABZON'DA dün yer yerinden oynadı. Bordo - Mavili taraftarlar, şampiyonluk yarışındaki kaderlerini belirleyecek olan Galatasaray maçına büyük ilgi gösterdi. Avni Aker Stadı yıllar sonra ağzına kadar dolarken, yoğun ilgi nedeniyle kapılar öğle saatlerinde kapandı. Ergun Gürsoy'a çiçek veren tribünler, Sarı - Kırmızılı takımı ve Hakan Şükür'ü alkış yağmuruna tuttu. 

Umutlar sönünce 
AVNİ Aker Stadı'nda ilk düdükle birlikte müthiş tezahürat başladı. Ancak Galatasaray'ın ilk 45 dakika sonunda bulduğu iki gol, şampiyonluk yarışında en büyük darbe olurken, taraftarları da şaşkına çevirdi. Bordo - Mavili taraftarlar, ikinci yarıda skor 3 - 0 olunca Galatasaray'ı ıslıklarla protesto etti. Şeref Tribünü'nde oturan Ergun Gürsoy da tepkilerden nasibini aldı. 

Necati tartıştı 
BİTİŞ düdüğünün ardından tribünleri büyük sessizlik kapladı. Soyunma odasından çıkan Galatasaraylı Necati, bir taraftarla tartıştı. Golcü futbolcu, basın mensuplarıyla konuşurken Bordo - Mavili bir taraftarın küfürleriyle karşılaştı. Bunun üzerine Necati de taraftarın üzerine yürüdü. Necati - taraftar yumruklaşması, basın mensuplarının araya girmesiyle son anda önlendi. 

Teselli gençlerden 

Trabzonspor'un Genç Takımı, Galatasaray'ı 3 - 2 yenerek PAF Ligi'nde şampiyonluğa ulaştı. Maça hızlı başlayan Galatasaray ilk devreyi Zait ve Tayfun'un golleriyle 2 - 0 önde bitirdi. Bordo - Mavili takım ikinci yarıda Emre, Çağlar ve Aşkın'ın sayılarıyla 3 - 2'lik skoru buldu. Bu arada Galatasaray teknik heyeti maçın hakemi Adnan Çağlar'a tepki gösterdi. 


</TEXT>
</DOC>
