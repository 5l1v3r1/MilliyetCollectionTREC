<DOC>
<DOCNO> 205086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sondun18.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
FT "Kürtler doğal kaynakları kontrol etmek istiyor" 
</HEADLINE>
<TEXT>

     İngiltere'de yayımlanan günlük ekonomi ve siyaset gazetesi Financial Times, Irak'ta iktidar devri çalışmaları çerçevesinde, Kürtlerin taleplerinin bölgenin doğal kaynaklarının kontrolünden ordunun bölgedeki askeri hareketlerini veto yetkisine kadar çeşitli alanları kapsadığını yazdı. 
     Irak'taki Geçici Hükümet Konseyi'ndeki Kürt üyelerin, değişim sürecinde yapılacak yasal düzenlemelerle Kürt bölgesine geniş egemenlik hakları sağlamaya çalıştıklarını belirten gazete, Kürtlerin peşinde oldukları egemenlik haklarının bölgenin doğal kaynaklarının kontrolünden Irak ordusunun bölgedeki askeri hareketlerini veto yetkisine kadar çeşitli alanlarda ortaya çıktığını öne sürdü. Gazete, ''Kürtlerin bu talepleri 28 Şubat tarihine kadar bitirilmesi hedeflenen yasal hazırlıkların önünde yeni bir engel oluşturacak'' diye yazdı. 
     Kürt partilerin yarı özerk bir yönetim yapısının sağlanmasını da önerdiklerini, bu yapıya ''Kürt bakanlar konseyi'' adının verilmesini istediklerini belirten Financial Times, oluşturulacak konseye Bağdat'ta yapılan bütün idari uygulamalara onay verme hakkının sağlanmasının da hedeflendiğini kaydetti. 
     Financial Times, konuyla ilgili olarak bu ay içinde Geçici Hükümet Konseyi'ne sunulan tasarıların muhabirleri tarafından ele geçirildiğini de iddia etti. 
     Gazete, Kürtler tarafından Konseye sunulan bu tasarıların bir anda yapılan tartışmaların odağına oturduğunu belirtirken, Kürtlerin bu isteklerine Hükümet Konseyi'nin birçok Arap üyesinin karşı çıktığını belirtti. 
     Financial Times, bu durumda Kürtlerin referandum seçeneğini zorlayacağını yazdı ve Irak Kürdistan Yurtseverler Birliği'nin IKYB 'nin sözcüsü Adil Murat'ın, ''Eğer reddedilirsek, referandum yolunu seçeriz'' dediğini bildirdi. 
     
</TEXT>
</DOC>
