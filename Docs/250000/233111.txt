<DOC>
<DOCNO> 233111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sondun48.html </URL>
<DATE> 2004/04/20/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Romanya ve Bulgaristan askerleri Irak'ta kalıyor 
</HEADLINE>
<TEXT>

     Romanya ve Bulgaristan'ın askerlerinin Irak'ta kalacağı bildirildi. 
     Romanya Dışişleri Bakanı Mircea Geoana, İspanya Başbakanı Jose Luis Rodriguez Zapatero'nun Irak'taki askerlerini çekeceğini açıklamasından sonra, dün gece ABD Dışişleri Bakanı Colin Powell ve Ulusal Güvenlik Danışmanı Condoleezza Rice ile görüştüğünü söyledi. 
     Geoana, telefon görüşmesinde Powell ve Rice'a, Romanya'nın aynı sayıda askerini Irak'ta bulundurmaya devam edeceği konusunda güvence verdiğini ifade etti. 
     Romanya'nın, Nasıriye'de İngiltere komutası altında 500, Hille'de Polonya komutası altında 200 askeri bulunuyor. 
     Bulgaristan Dışişleri Bakanı Solomon Pasi de Powell ile telefon görüşmesi yaparak, Sofya yönetiminin, Irak'taki askerlerini çekmeyeceği konusunda güvence verdiğini söyledi. 
     Pasi, Bulgaristan'ın Irak'ta düzenin sağlanması için desteğinin süreceğini ifade etti. 
     Bulgaristan'ın Kerbela'da, Polonya komutası altında 485 askeri görev yapıyor. 
     
</TEXT>
</DOC>
