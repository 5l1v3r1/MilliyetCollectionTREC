<DOC>
<DOCNO> 228181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/yazar/tamer.html </URL>
<DATE> 2004/04/03/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Kredi kartı borcunu ödeyemeyenler kaç kişi 
</HEADLINE>
<TEXT>

   348 trilyon, bankalar için sorun olmayabilir, ancak harcama limiti düşük çok sayıda tüketici temerrüte düştüyse, sayı artmasın diye formül aranabilir 
      
   Bankalar Birliği Başkanı ve İş Bankası Genel Müdürü Ersin Özince, "Kredi kartlarında vatandaş kesesine göre harcarsa, sorun çıkmaz" demiş. Özince, tüketicinin son dönemde hızla tırmanan kart borçlarının, bankacılık sektörü açısından henüz bir risk taşımadığına dikkat çektikten sonra "Ancak artık vatandaşlarımız kendi sorumluluklarını bilmeli. Ödeyebileceği kadar borç almalı" diyerek topu kredi kartı sahibine atmış. 
   Özince'nin "Kredi kartlarındaki hızlı artış, bankacılık sektörü için henüz bir risk taşımıyor" görüşüne aynen katılıyorum. Dün de yazdım. Bankaların kredi kartı aracılığıyla vatandaşa kullandırdıkları toplam 7.4 katrilyon liralık krediden geri ödenmeyenlerin oranı henüz 4.7 348 trilyon , dolayısıyla bankalar açısından sorun yok. Aynı miktarda krediyi şirketlere verdiklerinde riski daha yüksek olmalı ki, son dönemde bankalar ısrarla vatandaşa kredi vermeye uğraşıyorlar. Zaten 3 - 4 yıl önce bireysel kredilerin toplam krediler içindeki payı 15'ken, şimdi 30'a çıkmış olması da şu sıralar vatandaşa borç vermenin daha az riskli olduğunu gösteriyor. Hatta kimi bankacılara göre, vatandaşa verilecek kredinin, bankaların toplam kredilerinin 50'sine kadar uzanması mümkün. Sanayici ve tüccar kesimi bu işe pek kızacak, ama ufukta bankaların her 100 liralık kredisinin yarısını sokaktaki vatandaşa kaptırmak gibi bir durum var 
   
   Özince'ye itiraz 
   Özince'nin "Artık vatandaşlarımız da kendi sorumluluklarını bilsinler. Ödeyebilecekleri kadar borç alsınlar" görüşüne ise itirazım var. Birincisi geçmiş yılların aksine vatandaşların çoğu kredi kartını kullanırken sorumluluğunun bilincinde, ama çaresizlik içinde... Zor oyunu bozuyor. Daha önce de yazdığım gibi kredi kartı borcunu taksitlendirenlerin çoğunluğunu, aylık geliri 500 - 600 milyon lira civarında olan, harcama limiti düşük kesim oluşturuyor. Yani çoğu kişi, çoluğuna - çocuğuna karşı sorumluluğunu yerine getirebilmenin başka türlü çaresini bulamıyor. 
   Bu noktada aslında bankaların da kredi kartı pazarlamasında bu denli agresif olmak yerine biraz daha seçici olmaları gerekmiyor mu Aylığı 500 milyon lira olan bordrolu bir vatandaşın cebinde nasıl 3 kredi kartı olabiliyor Bu kredi kartlarından birinin harcama limiti 500 milyon lirayken, diğerininkinin 1.5 milyar olması da izaha muhtaç değil mi Eğer siz her markete girdiğinizde ya da 14 - 15 yaşındaki çocuğunuz her hafta sonu sinemaya gittiğinde kredi kartı sahibi yapılmaya uğraşılıyorsa, bankalara da bir miktar sorumluluk düşmüyor mu 
   
   Özince'ye çağrı 
   Birkaç gündür araştırmama ve konunun uzmanlarının samimi desteğine rağmen, geri ödenemeyen 348 trilyon liralık kredi kartı borcunun kaç kişiye ait olduğunu ya da kaç kredi kartının temerrüte düştüğünü öğrenmeyi başaramadım. Sayın Özince'den bir istirhamım var. Bu rakam en kısa sürede kamuoyuna açıklansın ve borcunu ödeyemeyenlerin düşük harcama limitli çok sayıda kredi kartı sahibi olup olmadığını hep birlikte görelim. 
   Zira kredi kartı sahiplerinin geri ödeyemedikleri borçları ilk kez 348 trilyon gibi rekor bir hacme ulaşmıştır. Havuz büyüdüğü için bankalar açısından sorun olmasa da borcunu ödeyemeyen kart sahibi sayısı arttıkça vatandaş için sorun kartopu gibi büyüyecektir. Borcun yapısı, işletilen faizlerin temerrüt hariç en düşük ve en yüksek yıllık oranları ve temerrüt faizleriyle birlikte ulaştıkları seviyenin kamuoyu tarafından bilinmesi, vatandaş için geleceğe dönük ciddi bir uyarı olacaktır. 
   Kredi kartı sahiplerinin bu aşamada uyarılması, gerek vatandaş gerekse bankalar açısından gelecekte daha tatsız olayların meydana gelmesini de önleyecektir. 
   
      
   
</TEXT>
</DOC>
