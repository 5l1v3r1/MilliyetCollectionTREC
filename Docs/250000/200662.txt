<DOC>
<DOCNO> 200662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur06.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sözleşmeli sağlık personelinin atama kuraları çekilecek 
</HEADLINE>
<TEXT>

     Sağlık Bakanlığı'nca sözleşmeli çalıştırılacak uzman, pratisyen doktor, eczacı ve diş hekimlerinin kuraları, 10 Aralık'ta çekilecek. 
     4924 sayılı Kanun çerçevesinde, eleman temininde güçlük çekilen yerlerde çalıştırılmak üzere, 15 bin sözleşmeli sağlık personeli kadrosundan 940 uzman hekim, 2545 pratisyen hekim, 160 diş hekimi ve 100 eczacı olmak üzere toplam 3745'ine sınavsız ve kura yoluyla atama yapılacak. 
     Kuralar, Ankara Hastanesi Konferans Salonu'nda, 10 Aralık Çarşamba günü saat 11.00'de, adayların katılımına açık olarak çekilecek. 
     Kuraya, uzman tabip, tabip, diş tabibi ve eczacı unvanlı sözleşmeli personel pozisyonlarına atanmak üzere kamu hizmetlerine ilk defa atanacaklar ile halen ve daha önce devlet memuru olarak çalışanlar başvurabilecek. 
     
     SINAVLA ATANACAKLAR 
     Sözleşmeli çalıştırılacak 11 bin 255 yardımcı sağlık personeli ise sınava girecek. 
     Sağlık Bakanlığı'nca 100 diyetisyen, 100 psikolog, 100 fizyoterapist, 30 sağlık teknikeri odyometri , 500 sağlık teknikeri acil tıp , 2 bin 184 hemşire, 3 bin 601 ebe, bin 10 sağlık memuru toplum sağlığı , 750 sağlık memuru laboratuvar , 750 sağlık memuru röntgen , 750 sağlık memuru anestezi , bin 40 sağlık memuru acil tıp ve 340 sağlık memuru tıbbi sekreter olmak üzere toplam 11 bin 255 pozisyona sözleşmeli sağlık personeli alımı için yapılacak sınav, 13 Aralık'ta gerçekleştirilecek. 
     Sınava, 84 bin 888 yardımcı sağlık personeli müracaat etti. 
     
</TEXT>
</DOC>
