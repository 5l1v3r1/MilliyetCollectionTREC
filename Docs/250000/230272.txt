<DOC>
<DOCNO> 230272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sonyas03.html </URL>
<DATE> 2004/04/10/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Köpek için başsağlığı dilemeyince terk edildi... 
</HEADLINE>
<TEXT>

     ''Indiana Jones'' filminin ünlü aktörü Harrison Ford, uğruna eşinden boşandığı nişanlısının köpeğinin ölüm acısını paylaşmayınca, kendini kapının önünde buldu. 
     ''Ally McBeal'' dizisinin yıldızı Calista Flockhart, köpeğinin ölümünün ardından kendisine ''başsağlığı'' dilemeyen Ford'u acımadan terk etti. 
     Internetteki ''imdb'' sitesinin haberine göre, teriyer cinsi köpeği Webster'ın ölümünü takmayan Ford'a sinirlenen Flockhart, Ford ile yollarını ayırdı. Harrison Ford'un birkaç hafta önce annesini kaybetmesinin ardından ünlü aktörü hiç yalnız bırakmayan Flockhart, aynı ''hassasiyeti'' görmeyince bozuldu. 
     Köpek yüzünden aralarına ''kara kedi'' giren çift bu olay yüzünden görüşmezken, bir arkadaşları, Ford'un Flockhart'ın üzüntüsüne ''hiç ilgi göstermediğini'' söyledi. 
     Ford'un, köpeğin ölümünü 'acı verici bir olay'' olarak görmediğini ifade eden arkadaşları, ''Köpek Webster, Calista'nın en iyi arkadaşıydı. Calista, Harrison'ın annesinin ölümünden dolayı üzüntülü olduğunu biliyordu. Ama bu davranışına anlam veremedi'' dedi. 
     Ünlü aktörün evli olduğu sırada tanışan 62 yaşındaki Harrison Ford ile 39 yaşındaki Calista Flockhart 3 yıldır birlikteydi. Ford'un 90 milyon dolar tazminat ödeyerek eşi Melissa Mathison ile boşanmasının ardından nişanlanan çift, Ford'un bir gece kulübünde iki Meksikalı kadınla görüntülenmesi nedeniyle de sorun yaşamıştı. 

     
</TEXT>
</DOC>
