<DOC>
<DOCNO> 220002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sondun30.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus mühendisler Saddam'a yardım etti mi 
</HEADLINE>
<TEXT>

     Rus mühendislerin, Irak'ın devrik lideri Saddam Hüseyin'in uzun menzilli balistik füze programına gizlice yardım ettikleri öne sürüldü. 
     New York Times gazetesinin adını açıklamadığı Amerikalı hükümet kaynaklarına dayandırdığı haberinde, Rus mühendislerin Irak'ın silah programı üzerinde hem Moskova hem de Bağdat'ta çalıştıklarını, bu çalışmalardan bazılarının 2001'e kadar uzandığını yazdı. 
     Gazetenin haberinde, savaş öncesinde yasaklanmış silahlar için teknik yardım sağlayan mühendislerin, Rus hükümeti için değil özel bir şirket için çalıştıkları belirtildi. 
     Rus elçiliğinin sözcülerinden Yevgeni Khorishko ise gazeteye açıklamasında, ABD'nin, silah programına Rusya'nın yardım ettiğine dair hiçbir delil göstermediğini söyledi. 
     1991 Körfez Savaşı'ndan sonra Irak'ın 150 kilometreden fazla menzili olan füzelere sahip olması yasaklanmıştı. 
     
</TEXT>
</DOC>
