<DOC>
<DOCNO> 221105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/ekonomi/eko09.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoksullara şartlı yardım 
</HEADLINE>
<TEXT>

   Yoksul ailelere 100 trilyon yardım öngören projeye katılacaklardan çocuklarını düzenli sağlık kontrolüne götürmeleri ve okula devamını sağlamaları istenecek 
   ÖNDER YILMAZ Ankara 
   
   Hükümet, kuşaklar arası yoksulluk zincirini kırmak amacıyla 1 milyon 200 bin çocuk ve 200 bin anneye yıllık ortalama 100 trilyon liralık yoksulluk yardımı yapmaya hazırlanıyor. 
   Devlet Bakanı Beşir Atalay'ın koordinasyonunda gerçekleştirilen sosyal riski azaltma projesi kapsamında, yoksulluk nedeniyle çocuklarını okullara gönderemeyen, okuldan almak zorunda kalan ya da okul öncesi çocuklarını düzenli sağlık kontrolüne götüremeyen ailelere, "şartlı nakit transferi yardımı"nda bulunulacak. 
   Projenin amacı, "çocukların okul masraflarının karşılanması, yoksul aile çocuklarının doğum sonrası temel sağlık ve beslenme hizmetlerinden yararlanması, anne adaylarının doğum öncesinde gebelik risklerinin önlenmesi ve güvenli doğum için doğum yardımı" şeklinde belirlendi. 
   
   21 ile yaygınlaştırılacak 
   Şimdiye kadar, Çankırı, Ankara, Sinop, Kahramanmaraş, Zonguldak ve Gaziantep'te başlatılan "şartlı nakit transferi uygulaması", mart ayından itibaren 21 ile yaygınlaştırılacak. Yardım almak için başvurular Sosyal Yardım ve Dayanışma Vakıfları ile okullarda, sağlık ocaklarında ve muhtarlıklarda bulunan başvuru formlarını doldurmasıyla gerçekleştirilecek. Para yardımı yapılabilmesi için yoksul ailelere şu üç şart öngörülüyor 
   0 - 6 yaş arası çocuklar sağlık ocaklarına düzenli olarak götürülecek. Böylece, temel sağlık ve beslenme faaliyetlerinden faydalanılacak.1. ve 11. sınıflarda okuyan çocukların okullarına düzenli olarak devamları sağlanacak.Anne adayları düzenli gebelik kontrolü yaptıracak ve doğumlarını hastanede gerçekleştirecek. 
   
   Doğum yardımı 50 milyon 
   Proje çerçevesinde, gebelik yardımı her ay 15 milyon lira, doğum yardımı 50 milyon lira, sağlık yardımı da çocuk başına 15 milyon lira olarak belirlendi. Eğitim yardımı ise bir ailede birinci çocuk için 16 milyon 500 bin lira, ikinci çocuk için 15 milyon lira, üç ve daha fazlası çocuklar için de 13 milyon lira nakit yardımı olarak hesaplandı. 
   
   
</TEXT>
</DOC>
