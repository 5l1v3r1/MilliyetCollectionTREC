<DOC>
<DOCNO> 213585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sontur07.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye gelen turist ortalama 700 dolar harcadı... 
</HEADLINE>
<TEXT>

     Türkiye'yi geçen yıl ziyaret eden 13.7 milyon turistin kişi başına ortalama harcaması 700 doları geçti. 
     Aynı dönemde gelen 2.6 milyon Türk vatandaşının kişi başına harcaması ise 1356 doları buldu. 
     ANKA'nın Devlet İstatistik Enstitüsü'nün DİE 
     verilerinden yaptığı belirlemeye göre, 2003 yılında Türkiye'ye gelen 13 milyon 701 bin 419 yabancı ziyaretçi, toplam 9 milyar 676.6 milyon dolarlık harcama yaptı. Turist sayısı, bir önceki yıla göre yüzde 6, harcama tutarı da yüzde 7.4 oranında arttı. 2002 yılında Türkiye'ye gelen 12 milyon 921 bin 982 turistten toplam 9 milyar 9.7 milyon dolarlık gelir elde edilmişti. Türkiye'ye gelen turistler, 2003 yılında kişi başına 706 dolar harcadı. Bu tutar, bir önceki yıl 697 dolar olarak gerçekleşmişti. 
     
     TÜRK VATANDAŞLARI DAHA FAZLA HARCIYOR 

     Gurbetçilerin kişi başına harcama tutarı ise yabancıların neredeyse iki katına ulaştı. 2003 yılında Türkiye'ye ziyaret için gelen 2 milyon 600 bin 634 Türk vatandaşından 3 milyar 526.5 milyon dolarlık turizm geliri elde edildi. Gurbetçilerin sayısı bir önceki yıla göre yüzde 13.4, harcama tutarı yüzde 22 oranında arttı. 
     Türk vatandaşlarının ortalama harcama tutarı 1356 doları buldu. Gurbetçilerin kişi başına harcama tutarı, 2002 yılındaki 1261 dolarlık düzeyine göre yüzde 7.5 oranında artış gösterdi. 
     Buna göre, 2003 yılında Türkiye'ye gelen 16 milyon 302 bin yabancı ve Türk vatandaşından toplam 13 milyar 203.1 milyon dolarlık gelir sağlandı. Kişi başına harcama tutarı, bir önceki yıldaki 782 dolarlık düzeyinden 810 dolara yükseldi. 
     
</TEXT>
</DOC>
