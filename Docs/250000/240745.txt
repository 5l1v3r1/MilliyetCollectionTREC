<DOC>
<DOCNO> 240745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sonspo21.html </URL>
<DATE> 2004/05/17/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Yanal Amacımız çağdaş, dinamik göze hoş gelen futbol oynamak... 
</HEADLINE>
<TEXT>

     A Milli Takım Teknik Direktörü Ersun Yanal, amaçlarının çağdaş, dinamik, göze hoş gelen futbol oynamak olduğunu söyledi. 
     Ersun Yanal, Polat Renaissance Otel'de düzenlediği basın toplantısında, Belçika ile yaptıkları hazırlık maçında ortaya koydukları futbolun umut verici olduğunu vurgulayarak, şunları kaydetti 
     ''Avrustralya ve Güney Kore ile yapacağımız hazırlık maçlarını da en iyi şekilde değerlendirip, oyun sistemimizi oturtmak istiyoruz. Bu maçlarda oyuncularımızı tanıyıp, 2006 Dünya Kupası eleme maçları için çalışmalarımızı sürdüreceğiz. Uzun ve zor bir yolculuk yapacağız. Futbolcularımızın iklim şartlarından ve uzun yolculuktan etkilenmemeleri için gerekli programları yaptık. Kampın verimli geçmesi için en iyi organizasyonu yapıp, futbolcuların mutlu olmasını sağlayacağız'' diye konuştu. 
     ''Kamp süresince transfer görüşmeleri yapacak olan futbolcuların bundan etkilenip, etkilenmeyeceği'' şeklinde bir soru üzerine de Yanal, ''Son dünya kupası finallerinde de bu durum yaşanmıştı, artık futbolcular birebir transfer görüşmesi yapmıyor. Menajerler bunu gerçekleştiriyor'' dedi. 
     Ersun Yanal, bir gazetecinin ''Bu kamp programı sizden önce belirlenmişti, daha önce gelseydiniz kampı yapar mıydınız '' sorusunu da şöyle yanıtladı 
     ''Bizden önce yapılmış bir program var. Buna göre bugün saat 15.00'de yolculuğa başlayacağız. Kampı en iyi şekilde değerlendireceğiz.'' 
     
     3 FUTBOLCU KADRODAN ÇIKARTILDI 
     Kadrodaki oyuncular hakkında da bilgiler veren Ersun Yanal, Gökdeniz, Fatih Tekke ve Ümit Davala'nın kadrodan çıkartıldığını ifade etti. 
     Gökdeniz'in lig bitmeden bir operasyon geçirdiğini kaydeden Yanal, şöyle konuştu 
     ''Bu oyuncuyu kadrodan çıkarttık. Fatih Tekke'nin de bir sorunu vardı. Kampta kontrolden geçirdik, onu da kadrodan çıkarttık. Ümit Davala ise hem sakat hem kulübü Werder Bremen önümüzdeki günlerde bir kupa maçı yapacak, bu nedenle kadrodan çıkartıldı. Bu oyuncuların yerine Ali Tandoğan kadroya alındı. 
     Yeni oyunculardan Ali Güneş, Ali Tandoğan, Mehmet Yılmaz ve Önder Turacı bulunuyor. Önder'in parmağında bir sorun var. Bir süre takımdan ayrı kalacak, yine de oynatacağız. Hamit Altıntop ve Yıldıray ise maçları nedeniyle 25 Mayıs'ta Sydney'de olacak.'' 
     
     ''ÖNDER KALİTELİ BİR FUTBOLCU'' 
     Kadroya ilk kez çağırılan Standard Liegeli Önder Turacı hakkında bigi veren A Milli Takım Teknik Direktörü Yanal, şunları söyledi 
     ''Önder kaliteli bir oyuncu. Kendisi takımında en fazla forma giyen oyunculardan biri. Kendisini dört yıl önce izlemiştim. Bu yıl Belçika A Milli Takımı'ndan da davet almıştı. Uzun boylu ve süratli bir oyuncu. Milli takıma bu gibi birçok oyuncuyu kazandırmak istiyoruz.'' Yanal, Mustafa İzzet konusundaki soruları ise ''Mustafa İzzet'i takip ediyoruz, önümüzdeki dönemde de takip edeceğiz. Buna benzer birçok futbolcuyu sürekli izleyeceğiz'' şeklinde yanıtladı. 
     Ersun Yanal son olarak, ligde şampiyon olan Fenerbahçe'yi kutlayarak Avrupa Kupaları'nda başarılar diledi. 
     
</TEXT>
</DOC>
