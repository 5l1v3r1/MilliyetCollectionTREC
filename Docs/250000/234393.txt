<DOC>
<DOCNO> 234393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sondun46.html </URL>
<DATE> 2004/04/24/ </DATE>
<TIME> 21.40 </TIME>
<AUTHOR>  </AUTHOR>
<HEADLINE>
AKEL "Yarın dünden zor olacak" 
</HEADLINE>
<TEXT>

     Kıbrıs Rum kesiminin en büyük partisi AKEL'in Genel Sekreteri Dimitris Hristofyas, Rumların Annan Planı'nı reddetmelerinden sonra, ''yarının dünden daha zor olacağı'' yorumunu yaptı. 
     Hristofyas, yaptığı açıklamada, Rumlara ''Paniğe kapılmayalım'' çağrısında bulundu. Hristofyas, Rum liderliğinin, bu referandum sonucunun Annan Planı'nın öldüğü ya da çözüm çabalarının duracağı anlamına gelmediğini kesinlikle vurgulaması gerektiğini belirtti. 
     AKEL lideri, ''Aksi halde, ortaya kesinlikle yalnızlığa itilme tehlikesi çıkacaktır. Tüm liderler oturup, tam olarak ne istediğimizi açıkça ortaya koymamız lazım'' dedi. 
     Referandum sonucunun, AKEL'in erteleme talebinin ne kadar haklı olduğunu ortaya çıkardığını savunanan Hristofyas, şunları söyledi 
     ''Halkın, Annan Planı'nı daha iyi anlamasını istiyorduk. Halkın büyük çoğunluğu, duyduğu güvensizlik nedeniyle 'hayır' oyu verdi. Maalesef ne ertelemeyi, ne de güvenceleri sağlayamadık. AKEL olarak güçlü bir 'evet' sonucu çıkacak bir referandumun daha yapılması için çabalarımız sürecek. Bu çerçevede Annan Planı ortadadır ve ortada kalacaktır.'' Kıbrıslı Türkleree kendilerini yalnız hissetmemeleri ve her türlü desteği verecekleri mesajını veren Hristofyas, gazetecilerin soruları üzerine, BM Özel Temsilcisi Alvaro de Soto'nun ''Fırsat kaçtı'' şeklindeki düşüncesine katılmadığını söyledi. 
     Hristofyas, ''AB Türkiye'ye müzakere tarihi verirse, uluslararası toplum Kıbrıs sorununa ilgisiz kalmayacaktır. Bu referandum sonucu kesinlikle Kıbrıs'ta iki devlet anlamına gelmiyor'' diye konuştu. 
     
</TEXT>
</DOC>
