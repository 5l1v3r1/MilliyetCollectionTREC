<DOC>
<DOCNO> 246711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/siyaset/axsiy02.html </URL>
<DATE> 2004/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye destek 
</HEADLINE>
<TEXT>


G-8 Zirvesi'nde Alman Başbakanı ve ABD Başkanı Türkiye'yi konuştu. Reformları öven iki lider, Türkiye'nin Avrupalı bir geleceğe sahip olması gereği üzerinde durdu 

Yasemin Çongar Savannah 


Başbakan Recep Tayyip Erdoğan'ın ABD tarafından "Geniş Ortadoğu ve Kuzey Afrika Girişimi" adlı reform projesini görüşmek üzere "demokratik ortak" olarak davet edildiği G - 8 Zirvesi'nden Türkiye'nin demokratik reformlarına ve AB üyeliğine destek mesajı çıktı. 
DEP milletvekillerinin tahliyesinin G - 8 Zirvesi'ne yansıma biçimi de bir ABD'li yetkili tarafından "çok olumlu" diye değerlendirildi. Aynı yetkili, "Erdoğan, bu karardan sonra G - 8'deki dostları tarafından demokratik sicili biraz daha iyileşmiş bir ülkenin lideri olarak görülüyor" dedi. 
Türkiye'nin G - 8 gündemine girmesi, Erdoğan'ın zirvenin yapıldığı Sea Island tatil beldesine varışından önce gerçekleşti. ABD Başkanı George W. Bush, zirvenin ilk gününde, Almanya Başbakanı Gerhard Schröder'le yaptığı görüşmede Türkiye'nin AB üyeliğine destek verdi. Schröder de Türk hükümetinin son dönemde gerçekleştirdiği siyasi reformlardan etkilendiklerini dile getirdi. 
Bush - Schröder görüşmesiyle ilgili açıklama yapan üst düzey bir ABD'li yetkili, "Liderler, Türkiye'nin Avrupa yöneliminin desteklenmesi ve reformlarını sürdüren Türkiye'nin Avrupalı bir geleceğe sahip olması gereği üzerinde durdular. Her ikisi de Türk hükümetinin reformlarını ilerletmesinden ve birçok önemli konuda ilerleme kaydetmesinden ne kadar etkilendiklerini samimi şekilde ifade ettiler" dedi. 
Bir Alman diplomatik kaynak da, Bush'un Erdoğan'ı "Demokratik Ortak" sıfatıyla zirveye davet etmesinden ve Türkiye'nin demokratik reform konusunda Ortadoğu coğrafyasında etkin olma isteğinden büyük memnuniyet duyduklarını açıkladı. 

Schröder'le yan yana 
Erdoğan dün Geniş Ortadoğu ve Kuzey Afrika Girişimi'nin görüşüldüğü öğle yemeğinde, Schröder ile italya Başbakanı Silvio Berlusconi'nin ortasında oturdu. Erdoğan daha sonra, G - 8'in yanı sıra, AB Dönem Başkanı İrlanda, Irak dahil altı Müslüman ülkenin liderleri ve Avrupa Komisyonu Başkanı ile birlikte "aile fotoğrafı" çektirdi. 
Gerek Ankara gerekse birçok Avrupa ve Arap başkentinde, Geniş Ortadoğu Girişimi'nin başarı şansı konusunda çekince yaratan İsrail - Filistin meselesi de, Sea Island'daki buluşmanın gündemini belirledi. Erdoğan, bu sorun çözülmedikçe, Geniş Ortadoğu'da reform girişiminin "masada kalmaya mahk m olacağı" vurgusunu yaparak, G - 8 ve bölge liderlerini Arap - İsrail barışı için çabalarını yoğunlaştırmaya davet etti. 
Mısır ve Suudi Arabistan'ın Sea Island'a gelmeyi reddetmelerine karşın, Ürdün, Yemen, Bahreyn, Afganistan ve Irak liderlerinin katılımı, Geniş Ortadoğu Girişimi'nin "bölgeye dışarıdan dayatılmadığının göstergesi" olarak sayıldı. Ortak bildiride, İskenderiye Kütüphanesi Bildirgesi başta olmak üzere Arap ülkelerinin son dönemde ürettiği bir dizi reform belgesinden alıntı yapılması da, girişimin "yerel sahipliğini" öne çıkardı. Bu kapsamda, Türkiye'nin "Demokratik Yardim Diyaloğu" adlı alt mekanizmanın eş başkanlığını Yemen ile birlikte üstlenmesi, İtalya'nın da G - 8 adına mekanizmaya başkanlık yapması kararlaştırıldı. Bu karar, G - 8'in yayımladığı ortak bildirgeye de yansıdı. 


</TEXT>
</DOC>
