<DOC>
<DOCNO> 211120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/ekonomi/eko08.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
350 bin şirket tek adreste 
</HEADLINE>
<TEXT>

   
   Erdoğan Cengiz, turizm sektöründe çalışırken, yaşanan krizler sonucunda bir arayışa girmiş ve ortaya 350 bin firmayı tek adreste toplayan bir site çıkmış. 
   Asıl mesleği Maden Yüksek Mühendisliği olan Cengiz, siteyi kurarken her ildeki ticaret odaları ile iletişime geçtiklerini ve bulabildikleri kadar firma bilgisini kaydettiklerini söylüyor. Sitede firma adı, sektör, ürün gibi arama seçenekleri mevcut. Firma ünvanı, adresi, telefonu, internet adresi, firma sahiplerinin isimleri gibi bilgilerin yanında, tahmini çalışan sayısı ve ciro bilgilerine ulaşmak da mümkün. Siteden Türk Telekom'a link olduğu gibi tüm resmi kurum ve kuruluşların, belediyelerin, valiliklerin, sivil toplum örgütlerinin telefonlarına da ulaşılabiliyor. Alo118 sitesi, Avrupa Rehber Yayıncıları ve Veribankaları Birliği'ne EADP - European Assosiation of Directory and Database Publishers üye. 
   
   
</TEXT>
</DOC>
