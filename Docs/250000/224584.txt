<DOC>
<DOCNO> 224584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sontur09.html </URL>
<DATE> 2004/03/22/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Gökçeada'nın kadın Mal Müdürü tabancayla vurulup öldürüldü 
</HEADLINE>
<TEXT>

     Çanakkale'nin Gökçeada İlçesi'nde Mal Müdürü Ayşe Ceyhan tabancayla vurularak öldürüldü. Ceyhan'ın 38 , uğruna 30 yıllık karısını boşayan nişanlısı Ahmet Kaptan 58 tarafından ''yüzüğü attığı'' gerekçesiyle tabancayla vurularak öldürüldüğü belirlendi. 
     Alınan bilgiye göre, Sinop'un Boyabat ilçesinden hemşehri olan ve Almanya'da işçi olarak çalıştığı bildirilen Ahmet Kaptan ile Gökçeada Mal Müdür Vekili olarak görev yapan Ayşe Ceyhan, bir süre önce nişanlandı. 
     Görev yaptığı Çanakkale Defterdarlığı'ndan 3 ay önce Gökçeada'ya atanan Ceyhan, iddiaya göre, Almanya'daki nişanlısı Kaptan'a mektup yazarak ''kendisinden ayrılmak istediğini, nişan yüzüğünü parmağından çıkardığını'' bildirdi. 
     Aldığı haberden etkilenen Kaptan, uğruna 30 yıllık karısını boşadığı nişanlısını bulmak için Almanya'dan Çanakkale'ye geldi. Çanakkale Defterdarlığı'ndan Ceyhan'ın Gökçeada'ya atandığını öğrenen Kaptan, ilçeye giderek nişanlısı ile görüşme girişiminde bulundu. 
     Tüm girişimlerine rağmen yüzüğü atan nişanlısını ikna edemeyen Kaptan, yeni hizmete giren Gökçeada Resort Oteli'nin Otoparkı'nda rastladığı Ceyhan'a ''barışmak istediğini, yüzüğü tekrar takmasını'' istedi. 
     Ceyhan'ın teklifi kabul etmemesi üzerine yanında taşıdığı ruhsatsız tabancasını ateşleyen Kaptan, Mal Müdürü Ayşe Ceyhan'ı öldürdü. 
     Kaptan, olaydan kısa bir süre sonra tabancasıyla birlikte yakalanarak gözaltına alındı. 
     
</TEXT>
</DOC>
