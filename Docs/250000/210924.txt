<DOC>
<DOCNO> 210924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/ekonomi/eko05.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Trichet kurda istikrar istedi 
</HEADLINE>
<TEXT>

   Avrupa Merkez Bankası ECB Başkanı Trichet euro - dolar kurunda istikrar isterken ABD Başkan Yardımcısı Cheney 'Bütçe açığı kontrol edilebilir' dedi 
      EKONOMİ SERVİSİ 
   
   Avrupa Merkez Bankası ECB Başkanı Jean Claude Trichet, İsviçre'nin Davos kentinde devam eden Dünya Ekonomik Forumu'nda yaptığı konuşmada dolar - euro paritesinde istikrar istediğini söyledi. "Mevcut durumda söyleyebileceğim tek şey, istikrarı özellikle vurguladığımız ve aşırı kur hareketlerinden kaygı duyduğumuzdur" diyen Trichet'nin bu sözleri ECB'nin doların euro karşısında gerileyişini durdurmak için harekete geçmeye hazırlandığının yeni bir işareti olarak değerlendirildi. 
   Euro - dolar paritesindeki istikrarsızlık geçen yıl doların euro karşısında hızla değer kaybetmeye başlamasıyla Avrupa ihraç mallarının göreli fiyatlarının artmasına neden olarak Avrupa ekonomisine zarar vereceği korkusuna neden olmuştu. Ekonomistler ise ECB'nin uzun süredir izlediği pasif tavrı bırakarak, gelecek ay doların ucuzlamasını frenlemek için faiz hadlerini yükseltebileceği yorumunu yapıyor. 
   
   'Bütçe açığı kontrol edilebilir'    ABD Başkan Yardımcısı Dick Cheney, ülkesinin bütçe açığının kontrol edilebilir düzeyde olduğunu ancak uzun vadede dengeli bir bütçe hedeflediklerini söyledi. Dünya Ekonomik Forum'u için gittiği Davos'ta siyaset ve iş dünyası liderlerine konuşan Cheney, "Açıkların önemli olduğuna inanıyorum ancak takip ettiğimiz politikaya da inancım çok büyük. Amerikan ekonomisi üzerindeki vergi yükünü hafifletmek bizim açımızdan çok önemliydi" dedi. Cheney, ABD'nin şu anki bütçe açığının ülkenin genel üretimiyle kıyaslandığında çok büyük olmadığını da belirterek, "Kontrol edilebilir olduğunu düşünüyoruz" diye konuştu. 
   
   
</TEXT>
</DOC>
