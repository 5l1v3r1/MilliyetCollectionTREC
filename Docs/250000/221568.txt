<DOC>
<DOCNO> 221568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sonspo21.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta sakatlar iyileşti, yüzler güldü... 
</HEADLINE>
<TEXT>

     Beşiktaş'ta, 14 Mart Pazar günü Elazığspor ile yapılacak lig maçı öncesi sakat futbolcuların iyileşmesi teknik heyeti sevindirdi. 
     Sakatlıkları bulunan Ahmet Yıldırım, Tümer, Sergen ve İlie, bugünkü idmanda takımla birlikte çalışmaya katıldı. 
     Kulüp doktoru Ayhan Optur, sakatlığı süren Kaan Dobra dışındaki oyuncuların, görev verilmesi halinde Elazığspor maçında oynayabilecek durumda olduğunu söyledi. 
     Bu arada Beşiktaş, Elazığspor maçı hazırlıklarını bugün yaptığı tek idmanla sürdürdü. 
     Teknik Direktör Mircea Lucescu yönetiminde, BJK Nevzat Demir Tesisleri'nde gerçekleştirilen ve yaklaşık 1,5 saat süren idmanda siyah-beyazlı futbolcular ısınma hareketleri ve koşunun ardından, tam sahada kontrollü pas çalışması yaptı. 
     Beşiktaş'ta, sakatlığı süren Kaan Dobra'nın yanı sıra sarı kart cezalıları Cordoba ve Pancu, Elazığspor maçında forma giyemeyecek. 
     Siyah-beyazlılar, hazırlıklarını yarın basına kapalı yapacağı idmanla sürdürecek. 
     Öte yandan, yaklaşık 2 yıl önce belinden ameliyat geçiren Yasin Sülün'ün kontrol amaçlı MR'ı çekilirken, durumunun iyi olduğu bildirildi. 
     
</TEXT>
</DOC>
