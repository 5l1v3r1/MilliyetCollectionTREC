<DOC>
<DOCNO> 224860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonsiy24.html </URL>
<DATE> 2004/03/23/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Erdoğan "Şu anda olması gerekiyorsa bu iktidar zam yapar" 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, makam ve mevkilerin gelip geçici olduğunu ifade ederek, ''Başbakan, bakan, milletvekili olsan ne yazar. Bunların hepsi gelip geçici. Vatandaşın gülen yüzü hepsinin üzerinde'' dedi. 
     Erdoğan, partisince Demokrasi Meydanı'nda düzenlenen mitingte vatandaşlara hitap etti. 
     Kulağı olup da duymayanlara, dili olup da konuşamayanlara bu Demokrasi Meydanı'ndan hep birlikte haykırmak istediğini belirten Başbakan Erdoğan, 3 Kasım öncesinde gecede yüzde 8 bin 500 faiz ödemek zorunda kalındığını, devletin iç borçlanma faiz oranlarının yüzde 69 olduğunu söyledi. Yüzde 69'un yüzde 24'e düştüğünü, aradaki farkın bugüne kadar hortumcunun cebine gittiğini kaydeden Erdoğan, ''Ben bunlara modern, çağdaş hırsız diyorum'' diye konuştu. 
     Erdoğan, artık aradaki farkın fakir-fukaranın, garip gurebanın cebine girmeye başladığını ifade ederek, fakir-fukaranın cebindeki parayı bugüne kadar ''çaktırmadan götürenlerin'' devranının bittiğini söyledi. 
     Bunun ispatının da 15 aylık iktidarlarında yaptıkları icraatlar olduğunu kaydeden Erdoğan, doğalgaza, elektriğe bu sürede zam yapmadıklarını hatırlattı. Beyaz eşya ve ilaç fiyatlarının da düştüğünü, çocukların yeni eğitim yılına ücretsiz kitaplarla girdiğini anlatan Erdoğan, ''Ben hiç zamdan bahsetmiyorum, düşen fiyatları anlatıyorum. 3 Kasım öncesine gittiğimizde zamlar adeta bizi otomata bağlamıştı. Zam, zam zam... Akşam yatıyorduk bir başka, sabah kalkıyorduk bir başka... Olması gerekiyorsa bu iktidar zam yapar. Aksi takdirde bu hükümet zam yapmaz'' diye konuştu. 
     Meydandakilerin ''Vur vur inlesin Baykal dinlesin'' sloganlarını ''Hayır'' diyerek kesen Başbakan Erdoğan, ''Siz bunu sandıkta yapacaksınız. Bizim kitabımızda vurmak yok, sevmek var'' dedi. 
     Vatandaşların ''Kıskananlar çatlasın'' diye bağırması üzerine de Erdoğan, ''Çatlamasın be... Onların da oyuna ihtiyacımız var. Onları da AK Parti'nin çatısı altına davet ediyoruz'' karşılığını verdi. 
     Erdoğan, ülke kaynaklarından halkın tamamının yararlanması için çaba gösterdiklerini belirterek, partisinin 3 kırmızı çizgisini anlattı. Erdoğan, şunları söyledi 
     ''Bir, bölgesel ayrımcılık yapmayacağız. Batı hangi imkandan istifade ediyorsa Doğu da, Güneydoğu da Karadeniz'i, Akdeniz'i İç Anadolu'su hepsi edecek. 
     Irka dayalı milliyetçilik olmayacak. Bizim ortak paydamız Türkiye Cumhuriyeti vatandaşlığıdır. Hepimiz bu paydada bütünleşeceğiz. Ayrım yok. Bunu böyle bileceğiz. Birliğimizi, paradan puldan, makamdan, mevkiden değil, Yunus'un diliyle yaradılanı severim yaradandan ötürü anlayışıyla seveceğiz. Anlayışımız bu. 
     Makam, mevki ne ki be... Başbakan olsan ne yazar, bakan olsan ne yazar, milletvekili olsan ne yazar. Bunların hepsi gelip geçici. Kim kaldı bu makamlarda Kimse... Ama benim vatandaşımın şu gülen yüzü var ya, işte o hepsinin üzerinde. Biz bunu bulmaya mecburuz, uğraşıyoruz.'' Erdoğan, Gaziantep Büyükşehir Belediye Başkan Adayı Asım Güzelbey için vatandaşlardan destek isterken, 2005 yılında Gaziantep'te doğalgaz dağıtımına başlanacağı müjdesini verdi. 
     İlin ticaret, turizm, taşımacılık ve tarımda önemli bir bölge olacağını da ifade eden Başbakan Erdoğan, son günlerde Zeugma'nın devlet tarafından bölgeden ''kaçırılacağı'' iddialarının kulağına geldiğini ifade etti. Bunun tamamen bir aldatmaca olduğunu, vatandaşlardan söylentilere inanmamalarını isteyen Erdoğan, ''Bunu yapanlara cevabınızı sandıkta verin'' dedi. Erdoğan, kendilerinin millete sevdalı olduğunu, halkın hizmetkarlığını yaptıklarını ifade ederek, bu hizmet kervanını engellemek isteyenlere vatandaşın 28 Mart'ta gereken dersi vererek ''dur'' diyeceğini söyledi. 
     
</TEXT>
</DOC>
