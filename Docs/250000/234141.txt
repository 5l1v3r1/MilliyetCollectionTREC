<DOC>
<DOCNO> 234141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/soneko10.html </URL>
<DATE> 2004/04/23/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Hüsnü Özyeğin Ekonomide herşey yolunda gidiyor 
</HEADLINE>
<TEXT>

     Fiba Holding Yönetim Kurulu Başkanı Hüsnü Özyeğin, Finansbank olarak Doğu ve Güneydoğu Anadolu'da bu yıl 5-6 şube açacaklarını belirterek, ''Ondan sonra Irak hududunda düşünüyoruz. Silopi gibi..'' dedi. 
     Hüsnü Özyeğin, Türkiye'de faizlerin yüksek olduğunu ancak yüzde 70-80'lere alışıldığı için yüzde 22'ye inildiğinde düşük diye telakki edildiğini kaydetti. Faizlerin daha da düşeceği görüşünü dile getiren Özyeğin, Merkez Bankası'nın bu konuda çok dikkatli davrandığına işaret etti. 
     Faizlerin düşmesiyle yurtiçi tüketimin artacağını ve ekonominin ısınacağını belirten Özyeğin, ekonominin büyüdüğünü ve net olarak büyüyen ekonominin de istihdam yaratıcı olacağını vurguladı. 
     Hüsnü Özyeğin, Türkiye'deki işsizliğe dikkat çekerek, krizden sonra eleman alımı konusunda daha dikkatli davranıldığını, ancak şimdi gazetelerin insan kaynakları sayfalarına bakıldığında daha çok iş arayan kuruluşun bulunduğunu söyledi. 
     Ekonomide ilk çeyreğe bakıldığında herşeyin yolunda gittiğini ifade eden Özyeğin, ''Programda öngörülen faiz, enflasyon, faiz dışı fazla kriteri yolunda gidiyor gözüküyor'' dedi. 
     
     BÜYÜME 5'TEN FAZLA OLACAK 
     Hüsnü Özyeğin, dolar konusunda bir tahmin yapmanın zor olduğunu ancak enflasyonda hedefin tutacağına, hatta yüzde 12'nin altında kalacağına inandığını kaydederek, ''Beklentim enflasyonda yüzde 10 civarı, ekonomik büyümede de yüzde 5.5-6 gibi... Bu yıla girişte ekonomik büyümede bir hız var. O nedenle bu yıl ekonomik büyümenin 5'den daha fazla olacağına inanıyorum'' diye konuştu. 
     Bankacılıkta bu yıl en çok pazar segmentine önem verdiklerini belirten Özyeğin, KOBİ'lerin ihtiyaçlarını daha iyi tespit ederek ve özen göstererek hizmet paketleri sunmaya çalıştıklarını, şube ve elemanlarını ona göre organize ettiklerini söyledi. 
     
     SİLOPİ'DE ŞUBE 
     Finansbank olarak Doğu ve Güneydoğu Anadolu'da bu yıl 5-6 şube açacaklarını bildiren Özyeğin, ''Ondan sonra Irak hududunda düşünüyoruz. Silopi gibi... Orada Irak'tan dolayı önemli bir ekonomik hareket başladı'' diye konuştu. 
     Hüsnü Özyeğin, bankacılık sektöründe birleşme ya da satın almaya nasıl baktıkları yönündeki bir soru üzerine de, ''Ben Türk bayrağıyla devam edeceğim'' dedi. 
     
</TEXT>
</DOC>
