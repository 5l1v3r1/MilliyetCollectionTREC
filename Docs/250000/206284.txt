<DOC>
<DOCNO> 206284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/ekonomi/eko03.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Uzanlar siyaset yapmıyor, kanundan kaçıyorlar' 
</HEADLINE>
<TEXT>

   Amerika'da yayımlanan Chicago Tribune gazetesi, "Cem Uzan'ın babası, annesi ve kardeşleri çalışıyor. Ancak siyaset için değil, kanundan kaçmaya çalışıyorlar " ifadesini kullandı 
   SEMA EMİROĞLU New York 
   
   ABD'de yayınlanan New York Times, Telsim'in sahibi Uzan ailesine karşı açtığı davayı kazanan Motorola şirketinin yönetim kurulu başkanlığına Edward Zander'in getirildiğini bildirdi. Chicago Tribune gazetesi de, Uzanlar'ın, Türkiye'nin yanı sıra dünya çapında bir şirket olan Motorola için de bir sorun oluşturduğunu kaydetti. 
   New York Times'ın haberinde, yarın görevi devralacak Zander'in önündeki en temel iki görevin, şirketin işletme planlarını daha iyi yürütmek ve büyüme için daha net bir strateji geliştirmek olduğuna dikkat çekildi. 
   Chicago Tribune'deki makalede de, "şaibeli Türk işadamı Cem Uzan'ın, geçen yıl Başbakan Recep Tayyip Erdoğan hakkında yürüttüğü karalama kampanyasında başarısız olduğu, ancak halen çalışmalarını sürdürdüğü" belirtildi. Haberde, "Uzan ailesinin geri kalanı, Cem Uzan'ın babası, annesi ve ağabeyi de çalışıyor. Ancak siyaset için değil, kanundan kaçmaya çalışıyorlar" ifadesi kullanıldı. 
   
   
</TEXT>
</DOC>
