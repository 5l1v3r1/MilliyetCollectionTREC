<DOC>
<DOCNO> 241179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/soneko06.html </URL>
<DATE> 2004/05/19/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Alarko ve Doğuş, Milli Piyango için el ele... 
</HEADLINE>
<TEXT>

     Alarko Holding Genel Koordinatörü Ayhan Yavrucu, Milli Piyango özelleştirmesi için yabancılar ve Doğuş Grubu ile birlikte bir şirket kuracaklarını belirterek, ''Yabancı ortaklarımızı önümüzdeki hafta belirleyip netleştireceğiz'' dedi. 
     Yavrucu, yaklaşık 70 milyon dolar tutarındaki Kırklareli Gaz Santralı yatırımlarının tamamlandığını, 15 milyon dolar makine-ekipman yatırımı öngördüklerini ve fabrikalarına da 7-8 milyon dolar civarında tevsi yatırımı yapacaklarını söyledi. 
     Şu anda Milli Piyango özelleştirmesini düşündüklerini ve Doğuş Grubu ile birlikte bu işe gireceklerini ifade eden Yavrucu, şöyle devam etti 
     ''Yabancı ortaklarımızı önümüzdeki hafta belirleyip netleştireceğiz. Yabancılar, Doğuş ve Alarko olarak bir şirket kuracağız. Düşüncemiz yerli ortaklar yüzde 50, yabancı ortaklar da yüzde 50 olacak şekilde. Yani aşağı yukarı yüzde 25 biz, yüzde 25 Doğuş, yüzde 50 de yabancılar... Yabancılar bir veya iki olabilir. Muhtemelen iki olacak. Önümüzdeki hafta açıklayacağız.'' Güney sahillerinde bir otel veya tatil köyü projeleri, İstanbul'da da bir şehir oteli çalışmaları bulunduğunu da kaydeden Yavrucu, ''Güneydeki 5 yıldızlı olacak. İstanbul'da düşündüğümüz 3-4 yıldızlı olabilir'' dedi. 
     Gerek turizm, gerekse enerji gruplarını halka açmayı düşündüklerini açıklayan Yavrucu, 2001'de enerji gruplarını halka açmayı planladıklarını, bu yönde hazırlık yaptıklarını, ancak Şubat krizi nedeniyle bunun durdurulduğunu anlattı. 
     Yavrucu, ''Şimdi ortaklarımızla bir daha toplanıp yeniden karar almamız gerekiyor. Biz enerji grubunda Fransızlar ile yarı yarıya ortağız. Onlar da bizimle mutabık. Yüzde 20'si halka açılacak. Bunun zamanlamasını bekliyoruz'' diye konuştu. 
     Borsadaki atmosferin biraz daha düzelmesini beklediklerini, 16 bin puan seviyesinde olan endeksin çıkması gerektiğini dile getiren Yavrucu, ''Bunun doğru fiyatla piyasada satılması lazım. Onun için Borsanın biraz daha toparlanmasını bekliyoruz'' değerlendirmesinde bulundu. 
     Enerjideki Fransız ortaklarının hisselerinin yüzde 65'inin dünyanın en büyük enerji firmalarından İspanyol Endesa'ya satıldığını belirten Yavrucu, böylelikle enerjide hem İspanyol hem de Fransız ortakları bulunduğunu söyledi. 
     Gelirlerinin yüzde 70-75'inin döviz olduğuna dikkat çeken Yavrucu, ''Dövizdeki hareketlilik bize müspet yansır. Bu hareketliliğin sürekli olacağını düşünmüyorum. Bir yerde dengeye girecektir. Özellikle yaz aylarında turizm gelirleri artacaktır'' şeklinde konuştu. 
     Ayhan Yavrucu, reel bazda ciroda yüzde 8 civarında bir büyüme öngördüklerini de bildirdi. 
     
</TEXT>
</DOC>
