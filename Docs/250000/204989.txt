<DOC>
<DOCNO> 204989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sontur36.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
15 yaşındaki kıza tecavüz eden 8 kişi gözaltında... 
</HEADLINE>
<TEXT>

     Küçükçekmece'de, arkadaşının yaş gününde kolasına uyku ilacı konularak ırzına geçilen 15 yaşındaki kız çocuğuna tecavüz ettikleri öne sürülen yaklaşık 25 kişiden 8'i gözaltına alındı. 
     Yaklaşık 1.5 yıl önce yaş gününü kutlamak üzere gittiği arkadaşının evinde kolasına uyku ilacı konularak kendinden geçirildikten sonra tecavüz edilen ilköğretim okulu öğrencisi M.K, bu durumu ailesine anlatamadığı gibi, kuaförlük yapan bir kişi tarafından da erkeklerle birlikte olmaya zorlandı. 
     Okula giderken çoğu kez yoldan bıçak zoruyla ya da durum ailesine anlatılmakla tehdit edilerek kaçırılan M.K, götürüldüğü inşaat veya ormanlık alanlarda tecavüze uğradı. 
     Bunun üzerine okulu bırakan M.K, sürekli ilişkiye zorlanmasından dolayı 12 Kasım 2003'te de Halkalı'daki evinden kaçtı. 
     Babasının, kızının kaybolduğunu bildirmesi üzerine harekete geçen polislerce bulunan M.K, 1.5 yıldır yaklaşık 25 kişinin tecavüzüne uğradığını anlattı. 
     M.K'nın beyanı üzerine harekete geçen polis, olayla ilgili 8 kişiyi gözaltına aldı. 
     Bu kişiler Küçükçekmece İlçe Emniyet Müdürlüğü Asayiş Büro Amirliği'nde sorguya alınırken, M.K. da Küçükçekmece Cumhuriyet Savcılığı'na götürülerek ifadesine başvuruldu. 
     Polis, olayda adları geçen diğer kişileri de yakalamaya çalışıyor. 
     Bu arada, bu kişilerden bazılarının askerde, bazılarının da işledikleri başka suçlardan dolayı cezaevlerinde olduğunun belirlendiği öğrenildi. 
     
</TEXT>
</DOC>
