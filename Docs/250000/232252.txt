<DOC>
<DOCNO> 232252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sondun25.html </URL>
<DATE> 2004/04/17/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Blair İsrail'in planı yol haritasını yok etmiyor... 
</HEADLINE>
<TEXT>

     İngiltere Başbakanı Tony Blair, İsrail'in Gazze Şeridi'nin tamamıyla Batı Şeria'nın bir bölümünden çekilmesine ilişkin planının, çözüm getireceğine inanılan ''yol haritası'' barış sürecini yok etmediğini söyledi. 
     BBC'ye yaptığı açıklamada, İsrail'in, ABD'nin de kabul ettiği planın, yol haritası sürecini canlandıracağına inandığını belirten Blair, ''İnsanların, neden yol haritasının zarar göreceğini söylediklerini anlamıyorum'' dedi. 
     Blair, İsrail ile Filistin arasındaki görüşmelerin devam etmesinin büyük bir önemi olduğunu vurguladı. 
     
     AB ''PLAN, YOL HARİTASI SÜRECİNE YARDIM EDEBİLİR'' 
     İrlanda'nın Tullamore kentinde toplanan AB'ye üye, katılımcı ve aday ülke dışişleri bakanlarının ortak açıklamasında da, Şaron'un planının, yol haritası sürecine katkıda bulunabileceği bildirildi. 
     Açıklamada, yol haritasının, barışa giden tek yol olduğu vurgulandı ve Şaron planının, bu yolda ileri bir adım olabileceği kaydedildi. 
     Temeli ABD, Avrupa Birliği, BM ve Rusya tarafından atılan yol haritası çözüm önerisi, Filistin'in 2005 yılına kadar devlet olarak tanınmasını Gazze Şeridi ile Batı Şeria'daki İsrailli yerleşimcilerin çekilmelerini öngörüyor. 
     İsrail Başbakanı Ariel Şaron, ABD tarafından da desteklenen yeni planında, İsrailli yerleşimcilerin, Gazze Şeridi'nin tamamıyla Batı Şeria'nın bazı bölümlerinden çekilmesi karşılığında, Batı Şeria'daki diğer yerleşkeleri daimi olarak elinde tutmak istiyor. 
     Açıklamasında Irak'taki duruma da değinen Blair, koalisyonun, şiddete karşı dik durması gerektiğini söyledi. 
     İngiltere Başbakanı Blair, ''Bir yanda fanatikler ve teröristler, diğer yanda da Irak halkı var. Irak'taki Geçici Yönetim Konseyi, BM, koalisyon ve tüm ülkeler, Irak'a istikrar istiyor'' diyerek, Irak halkının yanında olduklarını ve amaca ulaşmak gerekeni yapacaklarını belirtti. 
     
</TEXT>
</DOC>
