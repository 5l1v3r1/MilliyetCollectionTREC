<DOC>
<DOCNO> 241323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sondun04.html </URL>
<DATE> 2004/05/20/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
BM Güvenlik Konseyi'nden İsrail'e 'evleri yıkmayı durdur' çağrısı 
</HEADLINE>
<TEXT>

     BM Güvenlik Konseyi, İsrail'in, Gazze Şeridi'ndeki Refah mülteci kampında Filistinlilerin evlerini yıkmasından endişe duyduğunu bildirdi. 
     Konsey, İsrail'e uluslararası hukuk çerçevesindeki yükümlülüklerine saygı gösterme çağrısı yaparak, Filistinlilerin evlerini yıkmanın hukuka aykırı olduğunu tekrarladı. 
     Konsey ayrıca Refah'ta evsiz bırakılan Filistinlilerin insani durumlarıyla ilgili ciddi endişelerin dile getirildiği, acil yardım hazırlığı çağrısı yapılan ve İsrail'i kınayan kararı kabul etti. Oylamada, 14 üye lehte oy kullanırken, ABD çekimser kaldı. 
     Taraflar, BM, Avrupa Birliği, Rusya ve ABD tarafından desteklenen, tarafların karşılıklı ve paralel adımlar atarak 2005 yılında yan yana barış içinde yaşayan iki devlet oluşturmasını öngören yol haritası çerçevesindeki yükümlülüklerini yerine getirmeye de çağrıldı. 
     
     ANNAN, POWEL, RICE VE ARAFAT İLE GÖRÜŞTÜ 
     BM Genel Sekreteri Kofi Annan da dün yaptığı açıklamada, ABD Dışişleri Bakanı Colin Powel ve Ulusal Güvenlik Danışmanı Condoleezza Rice ile Filistin'deki durumu görüştüklerini, durumun kontrol altına alınmaya ihtiyacı olduğuna değindiklerini söyledi. 
     Filistin lideri Yaser Arafat'ın da kendisini aradığını ve uluslararası toplumdan acil yardım talebinde bulunduğunu belirten Annan, Arafat'ın BM ile uluslararası toplumun acilen bir şeyler yapması gerektiğini söylediğini belirtti. 
     Annan, Arafat'ın sivillerin tehdit altında olduğuna dikkat çektiğini, saldırılarda çok sayıda çocuk ve kadının öldüğünü belirttiğini de ifade etti. 
     Bir işgal gücü olarak İsrail'in sivillerin korunmasına dair yükümlülüklerinin bulunduğunu vurgulayan Annan, Filistinlilerin evlerinin yıkılmasının buradaki nüfus için şartları daha da zorlaştırdığını kaydetti. 
     BM Filistinli Mültecilere Yardım Ajansı tarafından hafta başında yapılan bir açıklamada, Mayıs başından bu yana Gazze'de Filistinlilere ait 191 evin yıkıldığı ve 2200 kişinin evsiz bırakıldığı belirtilmişti. 
     
</TEXT>
</DOC>
