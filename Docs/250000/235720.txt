<DOC>
<DOCNO> 235720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonyas17.html </URL>
<DATE> 2004/04/28/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Dünyanın en hızlı büyüyen ağacı ''Paulownia''ya büyük ilgi .. 
</HEADLINE>
<TEXT>

     ''Dünyanın en hızlı büyüyen ağacı'' olarak bilinen, pürüzsüz gövdesi ve işlenmesinin kolay olması nedeniyle mobilya sektöründe tercih edilen ''Paulownia'' ağacı satışlarında büyük artış yaşanıyor. 
     Yalova Süs Bitkileri Fuarı İşletme Müdürlüğü çalışanlarından İlker Korkmaz, AA muhabirine yaptığı açıklamada, anavatanı Çin olan paulownia ağacının Türkiye'nin iklim koşullarına uyum sağladığını, bu nedenle birçok bölgede yetişebildiğini belirtti. 
     Ağacın en önemli özelliğinin diğer ağaçların 30 yılda ulaştıkları büyüme hızına 3 yıl içinde ulaşması olduğunu kaydeden Korkmaz, yetişkin bir paulownia ağacının boyunun 15-20 metre, ömrünün ise ortalama 70 yıl olduğunu ifade etti. Korkmaz, ''Bu ağacın aynı kökünden 8-10 defa hasat yapmak mümkündür. Kerestesi bal renginde, pürüzsüz, budaksız ve işlenmesi kolay olan ağaçtır. Mobilya, deniz taşıtları ve kaliteli kağıt yapımında kullanılıyor. Bu özellikleri nedeniyle ağaç sektörünün paulowniaya olan ilgisi arttı, bu da satışların artmasını sağladı'' dedi. 
     Korkmaz, çürümeye ve deformasyona dayanıklı olan ağacın gövdesinden ısı yalıtım malzemesi de yapıldığına dikkati çekti. Ağacın yapraklarının kurutulup hayvan yemi ve gübre yapımda kullanıldığına işaret eden Korkmaz, bakımı çok kolay paulownia fidanlarının derin ve saçak kökleri sayesinde toprak kaymasını önlediğini söyledi. 
     
</TEXT>
</DOC>
