<DOC>
<DOCNO> 214384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/siyaset/siy01.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Denktaş çekilemez' 
</HEADLINE>
<TEXT>

   Erdoğan'dan Denktaş'a Kıbrıs uyarısı Yol haritasına sadık kalmazsan bedelini KKTC öder 
   ELÇİN ERGÜN Seul - Ankara 

      
   Başbakan Recep Tayyip Erdoğan, KKTC Cumhurbaşkanı Rauf Denktaş'a müzakereler için "yol haritası" verdiklerini belirterek, "Buna sadık kalmazsa bedelini KKTC öder" dedi. Erdoğan Denktaş'ın müzakerelerden çekilmesinin söz konusu olmadığını da söyledi. 
   Güney Kore'deki temaslarını tamamlayarak Türkiye'ye dönen Erdoğan uçakta gazetecilerin soruları üzerine şu açıklamaları yaptı 
   Her şey normal. Neyi almak istiyorsak onu bekliyoruz. Eğer bu gerçekleşmezse, olması gerekeni yaparız. Türkiye ve KKTC'nin menfaati neyi gerektiriyorsa, karşı tarafın da menfaatini gözetmek suretiyle bu işin çözülmesi gerektiğine inanıyorum. 
   Denktaş müzakere planına sadık kalmazsa bedelini KKTC ödeyecektir. Güney Kıbrıs AB'ye tam üye olduktan sonrasını düşünün. Ne gelir, ne gider Veya bu konularla bu kadar ilgilenenler, kurusıkı atanlar var. Bunlara '1 Mayıs'tan sonra KKTC ve Türkiye ne kazanacak, ne kaybedecek' diye sormak lazım. 
   Söylediğimiz iki kesimliliğin kuvvetlendirilmesi, garantörlük, haritanın net bir hale getirilmesidir. 
   Annan'ın mektubunda, yaptığımız görüşmelere yönelik herhangi bir olumlu yaklaşım görmedik. Tavrımız müzakerelerin başlamasına yönelikti. Annan'a Türkiye'nin beklentilerini dile getiren bir mektup gönderdim. Mektupta iki kesimlilik, garantörlük ve haritanın düz bir hat halinde olması konusundaki görüşler yinelendi. 
   
   'İkna derdim yok' 
   Erdoğan, TBMM'de Kıbrıs konulu genel görüşme konusunda da şunları söyledi "Muhalefeti ikna görevimiz yok. Biz doğrularımızı söyleriz. Dinler, kabul eder veya etmez. Benim böyle bir derdim yok." 
   
   Şehitlikte kıble aradı    
   Başbakan Erdoğan, Güney Kore'de, Kore Savaşı'nda şehit düşenlerin yattığı BM Anıtsal Mezarlığı'nı ziyaretinde dua etmek istedi. Erdoğan'ın kıblenin hangi yönde olduğunu sorması üzerine Koreli yetkililer, anıtmezara bir metre uzaklıkta bir balonun asılı durduğunu, kıblenin böyle bulunabileceğini belirtti. Erdoğan da , "O zaman askerlerimiz kıbleye göre yatmıyor" dedi. Erdoğan, daha sonra Hyundai fabrikasını gezdi. Hyundai Grup Başkanı Jung Mong Koo, şahsi bir hediye vermek istediğini belirterek bir araba seçmesini istedi. Erdoğan, fiyatı 80 bin dolar yaklaşık 108 milyar lira olan "Centennial" model limuzini tercih etti. 
   
   
   
   
</TEXT>
</DOC>
