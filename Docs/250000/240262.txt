<DOC>
<DOCNO> 240262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/soneko05.html </URL>
<DATE> 2004/05/15/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Tüzmen ABD ve AB'nin yumuşama eğilimi umut verici... 
</HEADLINE>
<TEXT>

     Paris'te yapılan OECD Bakanlar Konseyi Toplantısı'nda, Dünya Ticaret Örgütü'nün DTÖ Cancun toplantısında yaşanan tıkanıklığın aşılması için önemli kararlar alındığı, ABD'nin, gelişmekte olan ülkelerin talebi olan ''gelişmiş ülkelerin tarımsal destekleri kaldırması'' konusunda yumuşama sinyalleri verdiği belirtildi. 
     Toplantıda Türkiye'yi temsil eden Devlet Bakanı Kürşad Tüzmen, ABD ve AB'nin yumuşama eğiliminin DTÖ'de yaşanan sorunların aşılması için umut verici olduğunu söyledi. 
     OECD'nin Paris'te yapılan Bakanlar Konseyi Toplantısı'nda ana gündem maddelerinden birini, DTÖ'nün Cancun toplantısında gelişmiş ülkelerle gelişmekte olan ülkeler arasında yaşanan anlaşmazlığın giderilmesi oluşturdu. 
     Cancun'da yapılan son DTÖ Bakanlar Toplantısı'nda, gelişmekte olan ülkelerle gelişmiş ülkeler, tarımsal destekler konusunda derin görüş ayrılığına düşmüş ve toplantı, bir karar alınamadan dağılmıştı. 
     OECD Bakanlar Konseyi'nin Paris toplantısında bu durumun aşılması için yapılan bir dizi toplantıda, yaşanan tıkanıklığın aşılması için ABD'nin tarımsal desteklerin kaldırılması konusunda yumuşama eğilimi göstermesi, toplantıya katılan ülkelerce olumlu karşılandı. 
     
     TÜZMEN ABD'NİN YUMUŞAMASI UMUT VERİCİ 
     OECD toplantısında Türkiye'yi temsil eden katılan Kürşad Tüzmen, toplantıdan sonra Anadolu Ajansı'na yaptığı açıklamada, Doha ve Cancun'da yapılan toplantılarda, anlaşmazlığın ana konusu olan tarımsal destekler konusunda yeni gelişmeler olduğunu belirterek, şunları söyledi 
     ''DTÖ toplantılarına göre daha az bakanın katıldığı Paris OECD Bakanlar Konseyi toplantısında umut verici gelişmeler yaşandı. ABD Ticaret Temsilcisi ile ABD'nin Ticaretten Sorumlu Komiseri'nin, katılımcılara gönderdiği mektupla başlayan yumuşama eğilimi, toplantıda da devam etti. 
     ABD, tarım ürünleri ihracatında sübvansiyonu kaldırma ve iç desteklerde indirime gidilmesi konusunda Cancun'daki katı tutumunu yumuşatmış görünüyor. 
     AB de bu konuda olumlu eğilim içinde. Gelişmiş ülkeler, gelişmekte olan ülkelere bir adım yaklaştı. ABD ile AB arasındaki farklı görüşler giderilmeye başlandı. Dolayısıyla bir umut doğdu.'' Toplantılarda, sorunu çözme konusunda siyasi kararlılık ortaya çıktığını ifade eden Tüzmen, Türkiye'nin tezlerini anlattığını ayrıca, Avusturya Ticaret Bakanı, ABD Ticaret Temsilcisi, AB'nin Ticaretten Sorumlu Komiseri, Fransız, Şili, Meksika, Mısır, Belçika Ticaret Bakanları ve DTÖ Genel Müdürü ile ikili temaslarda bulunduğunu bildirdi. Devlet Bakanı Tüzmen, şöyle devam etti 
     ''Sıkıntının kaynağı olan tarımsal desteklerin kaldırılması konusunda gelişmiş ülkelerin yumuşamaya başlaması çok önemli. Ama henüz, tam sonuca gidiyoruz diyemiyorum. Bir umut doğdu. Cancun'dan sonra bu aşamaya gelinmiş olması önemli. Toplantıda, DTÖ Genel Konseyi toplantısının 27 Temmuz'da Cenevre'de yapılması kararlaştırıldı. Orada daha olumlu bir sonuca gidebileceğimizi düşünüyorum. DTÖ üyeleri kendi aralarında bir uzlaşmaya varamazlarsa sonuç çok kötü olur. DTÖ'nün kendisi tartışılır hale gelir. Biz Türkiye olarak sorunların aşılması için elimizden geleni yapıyoruz. Uzlaşma için uygun ortamı yaratmaya çalışıyoruz.'' Gelişmiş ülkelerin tarımsal destekleri kaldırmasından Türk tarımının da olumlu etkileneceğini kaydeden Tüzmen, böyle bir durumda Türk tarım ürünleri ihracatçısının dünya pazarlarında diğer ülkelerle daha iyi rekabet edebileceğini belirtti. 
     
</TEXT>
</DOC>
