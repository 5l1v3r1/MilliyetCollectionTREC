<DOC>
<DOCNO> 201682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sontur04.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İmarzede Yasa Tasarısı'nın maddeleri görüşülemedi... 
</HEADLINE>
<TEXT>

     TBMM Genel Kurulu'nda İmar Bankası'ndan makbuz karşılığı alınan devlet iç borçlanma senetlerinin karşılığının ödenmesini ve bu bankaya ilişkin bazı işlemleri düzenleyen yasa tasarısının geneli üzerindeki görüşmeler tamamlandı, ancak maddeleri görüşülemedi. 
     Tasarı üzerinde CHP Grubu'nun görüşlerini dile getiren İstanbul Milletvekili Birgen Keleş, İmar Bankası'nda yapılan usulsüz işlemlerin bilinmesine karşılık el konulmasında gecikildiğini belirterek, Hükümet'in bu gecikmenin nedenlerini açıklamasını istedi. Keleş, birikimlerini mevduata devlet güvencesine dayanarak İmar Bankası'nda değerlendiren mudilerin önce Uzan'lar tarafından bankaya el konulduktan sonra da devlet tarafından mağdur edildiğini kaydederek, bunun giderilmesi gereğini savundu. 
     AK Parti Gaziantep Milletvekili Ömer Abuşoğlu da grubunun görüşlerini dile getirirken, ''Dünyada örneği görülmemiş'' bir olayla karşı karşıya olduklarını belirterek, bankaya el konulmasında neden gecikildiğini sordu. ''Zamanında gereken önlemler alınsaydı 9 katrilyon liralık bir batık ortaya çıkmayacaktı'' diyen Abuşoğlu, bankacılık konusunda yetkili olan Merkez Bankası, Hazine Müsteşarlığı, BDDK ve Bankalar Yeminli Murakıpları'na rağmen yapılan usulsüzlüğün farkedilmediğini söyledi. Abuşoğlu, ''Bu işte ihmali bırakın, kasıt aramamak mümkün değildir'' dedi. 
     Hükümet'in olayda sorumluluğu olan tüm kişi ve birimleri ortay çıkarmasını isteyen Abuşoğlu, bu konuda Hükümet'e güvendiklerini vurguladı. 
     
     ''AK PARTİZEDELER...'' 

     Tasarı üzerinde kişisel görüşlerini aktaran CHP İstanbul Milletvekili Bihlun Tamaylıgil, 400 bin mevduat sahibinin zor durumda olduğunu ve yıllardır biriktirdiğini alamadığını söyledi. Tamaylıgil, ''Onlar daha önce İmarzedeydiler, şimdi AK Partizede oldular'' dedi. 
     
     ''27 TRİLYON LİRA MEVDUATA SAHİP OLAN VAR'' 

     AK Parti Ağrı Milletvekili Melik Özmen ise mevduata devlet güvencesini eleştirdi. 347 bin kişinin İmar Bankası'na el konulması nedeniyle mağdur olduğunu hatırlatan Özmen, ''Bu bankada 27 trilyon lirası olan insanlar var. Ben hayatımda değil bu kadar parayı, 17 milyar maaş alıyorum onu bile birarada görmedim. Mağdur olan bu insanlar, 50 milyar liraya kadar olan mevduata devlet güvencesi olduğunu bilerek ama daha fazla kar için paralarını bu bankaya yatırdı. Biz şimdi bu düzenleme ile onları da güvence altına alıyoruz. Bu doğru değil''dedi. 
     Mevduata sınırsız devlet güvencesine karşı çıkan Özmen, Hükümet ve bürokratların bunu dikkate almasını istedi. 
     Tasarı'nın tümü üzerindeki görüşmelerin tamamlanmasının ardından maddelerine geçilmesi kabul edildikten sonra Başkanvekili Sadık Yakut, birleşime ara verdi. 
     Aranın ardından birleşim açıldığında Komisyon ve Hükümet yerine oturmadı. Gündemde bir sonraki tasarıya geçen Yakut'a CHP'li milletvekilleri tepki gösterdi. CHP Grup Başkanvekili Kemal Anadol ile bazı CHP'li milletvekilleri ayağa kalkarak, ''Biraz önce buradaydılar, şimdi nereye gittiler'' diyerek tepkilerini dile getirdi. 
     Genel Kurul'da daha sonra Bankalar Kanunu'nda değişiklik yapan tasarının görüşmelerine geçilirken, CHP'lilerin itirazlarına devam etmesi üzerine birleşime bir kez daha ara verildi. 
     
     CHP GENEL KURUL'U TERKETTİ 

     İkinci aranın ardından Başkanvekili Sadık Yakut, Bankalar Kanunu'nda değişiklik öngören tasarının görüşüleceğini belirterek, AK Parti İstanbul Milletvekili Muharrem Karslı'ya grubu adına söz verdi. Bunun üzerine CHP'li milletvekilleri, ''imarzede tasarısının görüşmelerine devam edilmediği gerekçesiyle'' Genel Kurul'u terketti. 

     
</TEXT>
</DOC>
