<DOC>
<DOCNO> 243229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sondun35.html </URL>
<DATE> 2004/05/27/ </DATE>
<TIME> 19.48 </TIME>
<AUTHOR>  </AUTHOR>
<HEADLINE>
Michael Moore ölüm tehdidi aldığını iddia etti. 
</HEADLINE>
<TEXT>

     Amerikalı ünlü belgesel yönetmeni Michael Moore'un, Cannes Film Festivali'nde Altın Palmiye ödülü alan ''Fahrenheit 9 11'' filmi yüzünden ölüm tehditleri aldığı iddia edildi. 
     MSNBC'nin adını belirtmediği bir kaynağa dayanarak verdiği haberde, ''Fahrenheit 9 11'' filmine tepki gösteren ABD Başkanı George W. Bush yanlısı bir kısım Amerikalıların, Moore'un web sitesine öfke dolu mesajlar gönderdikleri belirtildi. 
     Moore'un sözcülerinin bu konuda herhangi bir yorum yapmadığının belirtildiği haberde, ünlü yönetmene yakın bir kaynağın, ''Bu tehditler beni şaşırtmadı. 'Benim Cici Silahım' adlı filminden sonra da tehditler almıştı'' dediği kaydedildi. Haberde, birilerinin, söz konusu belgesel filmi, ''Michael Moore, Amerika'dan Nefret Ediyor'' şekline dönüştürmeye gayret ettiğinin altı çiziliyor. 
     Moore'un filmi ''Fahrenheit 9 11''in dağıtımı konusu da tartışmalara neden olmuş, Walt Disney Şirketi, kendisine bağlı Miramax film dağıtım şirketinin, ABD Başkanı Bush'u çok sert bir dille eleştirdiği gerekçesiyle Oscar ödüllü yönetmen Michael Moore'un bu filmini dağıtmasını engellemişti. 
     Başkan Bush'un, Usame Bin Ladin'in ailesi de dahil, Suudilerle olan ilişkilerini konu alan ''Fahrenheit 9 11'' isimli belgesel filmde Başkan Bush'un 11 Eylül saldırıları öncesi ve sonrasındaki politikaları eleştiriliyor. 
     
</TEXT>
</DOC>
