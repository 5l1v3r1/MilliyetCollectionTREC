<DOC>
<DOCNO> 218448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/spor/spo05.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlamcı Yanal 
</HEADLINE>
<TEXT>

   Gençlerbirliği Teknik Direktörü, Parma karşısında alınan 1-0'lık skorun tur için avantaj olmadığını söyledi, "Ankara'da rakibimizin de tur şansı en az bizim kadar var" diyerek temkinli konuştu 
      CEMAL ERSEN 

   
   'Oyunumuzu kabul ettirdik' 
   PARMA deplasmanından 1-0'lık zaferle dönen Gençlerbirliği, yere sağlam basıyor. Sadece bir galibiyet elde ettiklerini vurgulayan Teknik Direktör Ersun Yanal, "Bu skor bizim için avantaj değil. Ankara'da rakibimizin tur şansı en az bizim kadar" diye konuştu. Yanal, "Ağır zeminde savunmayı sağlam tutarak, ani ataklarla hücuma çıktık. Her maçta olduğu gibi Parma'da da rakibe üstünlüğümüzü kabul ettirmeye çalıştık. Bunda da başarılı olduk" dedi. 
   
   'Sert oynamıyoruz' 
   GENÇLERBİRLİĞİ çalıştırıcısı, takımının sert futbolundan şikayet edenlere de bir gönderme yaptı, "Avrupa'da 5 maç oynadık. Toplam 7 sarı kart gördük. Bu da gösteriyor ki futbolun gerektirdiği sertlikte mücadele ediyoruz. Eğer artniyetli, rakibi sakatlamayı düşünen futbolcu olsa onu önce ben takımdan gönderirim" yorumunu yaptı. Yanal, Parma karşısında tarihe yazılacak bir başarı elde etmeyi hedeflediklerini ifade etti. 
   
   Prim en az 200 bin dolar 
   KIRMIZI-Siyahlılar dün özel bir uçakla Parma'dan, Konya'ya gitti. Yarın oynayacakları maça kadar burada kalacak olan Başkent ekibi, daha sonra Ankara'ya dönecek. Gençlerbirliği'nin, Parma tur priminin 200 bin dolar olacağı, Başkan İlhan Cavcav'ın, Teknik Direktör Ersun Yanal ile görüştükten sonra miktarın netlik kazanacağı öğrenildi. Kaptan Ümit ise henüz tur için sevinmenin erken olduğunu vurguladı. 
   
   'Yusuf, Totti rolündeydi'    ROMA'NIN Gaziantepspor yenilgisi, İtalyan basınında sürpriz olarak nitelendi. La Gazzetta dello Sport, "Roma, sahada adeta horlama durumundaydı" yorumunu yaptı. Corriere dello Sport ise "Gerçek Roma ortada yoktu" başlığını kullanırken, Tuttosport da, "Yusuf, Totti rolündeydi" başlığının altında, "bayram eden taraf Türkler oldu" yorumu yapıldı. 
   GENÇLER'İN Parma galibiyeti de İtalyanlar için ilgi odağı oldu. La Gazzetta dello Sport, "Parma, Sibirya ve Türk hamamı'' başlığıyla maçı verirken, Corriere dello Sport, "Kar altında Türkler geçti" yorumunu yaptı. Tuttosport da Teknik Direktör Prandello'nun "Maç ertelenmeliydi" sözlerine yer verip, "Zavallı Prandelli, hava koşulları bile ona düşman" ifadelerini kullandı. 
   
   
</TEXT>
</DOC>
