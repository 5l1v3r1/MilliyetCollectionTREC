<DOC>
<DOCNO> 220575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/sontur25.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyoğlu'nda gösteri yapan bir grupla polis arasında arbede çıktı 
</HEADLINE>
<TEXT>

     Beyoğlu'nda gösteri yapmak isterken güvenlik kuvvetlerinin müdahale ettiği gruptan bazı kişiler, caddeye molotofkokteyli atarak, taş ve sopalarla bir polis aracına zarar verdi. 
     Galatasaray Lisesi önünde ortaya çıkarak izinsiz gösteri yapmak isteyen bir grup, duruma müdahale eden polislere taş ve sopalarla saldırdı. 
     Polisin müdahalesiyle dağıtılan gruptan bazı kişiler, Tarlabaşı Bulvarı'na inerek yola molotofkokteyli attı. Bu sırada üzerine molotofkokteyli gelen bir otomobilin yanması, çevredeki vatandaşların müdahalesiyle önlendi. 
     Dolapdere'ye doğru kaçan bu kişiler, bir polis otomobili ile ''Akrep'' olarak bilinen zırhlı polis aracına da taş ve sopalarla saldırdı. Saldırı sonucu camı kırılan polis otomobilinde, maddi hasar oluştu. 
     Takviye edilen güvenlik kuvvetleri, olaya karışanların yakalanması amacıyla çevrede geniş çaplı operasyon başlattı. 
     Uygulamalar sonucunda, durumları şüpheli görülen bazı kişiler gözaltına alındı. 
     
</TEXT>
</DOC>
