<DOC>
<DOCNO> 202167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sondun03.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Zebari Egemenliğin Irak halkına devredilmesi için ABD'ye gideceğim 
</HEADLINE>
<TEXT>

     Irak Dışişleri Bakanı Hoşyar Zebari, egemenliğin Irak halkına devri projesini BM Güvenlik Konseyi'ne sunmak üzere ABD'nin New York kentine gideceğini söyledi. 
     Zebari, dün akşam Fransa'nın başkenti Paris'e gelişinde yaptığı açıklamada, ''referandum yapılmasını ve 2005 sonunda seçimlerin düzenlenmesini'' öngören egemenliğin Irak halkına devri projesinin, New York'ta biri açık, diğeri de kapalı oturumda ele alınacağını söyledi. 
     Gelecek Şubat ayında geçici bir anayasa olacağını ve Ekim 2005'te anayasa tasarısı hakkında bir referandum, Aralık 2005'te de genel seçimler yapılacağını belirten Zebari'nin başkanlığındaki Irak geçici hükümet konseyi heyetinin, bugün Fransa Cumhurbaşkanı Jacques Chirac tarafından kabul edilmesi ve Dışişleri Bakanı Dominique de Villepin ile görüşmesi bekleniyor. 
     Zebari, Irak'ın devrik lideri Saddam Hüseyin'in yakalanmasıyla ilgili olarak da ''Bugün kutlama günüdür. Saddam Hüseyin Irak'ta yargılanmalıdır'' dedi. 
     Fransa ile ilişkiler konusunda da, ''Fransa ile ilişkilerde yanlış anlamalar olduğu bir gerçek, ancak şimdi bunları düzeltme zamanıdır'' diyen Zebari, iki ülke arasındaki ilişkilerin yapıcı ve olumlu şekilde gelişmesini diledi. 
     
</TEXT>
</DOC>
