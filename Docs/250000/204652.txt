<DOC>
<DOCNO> 204652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sontur11.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara emniyeti, sürücüler için kara noktaları belirledi... 
</HEADLINE>
<TEXT>

     Ankara Emniyet Müdürlüğü, trafik kazalarını önlememek amacıyla radar uygulama noktaları, kış aylarında riskli bölgeler ve en çok kaza olan kara noktaların yer aldığı broşür hazırladı. 
     Ankara Emniyet Müdürlüğü Trafik Denetleme Şube Müdürlüğü tarafından hazırlanan ''2004 Yılı Bilgi Broşürü'' ile sürücülere genel kurallar, hız limitleri, kış aylarında yol risk bölgeleri, en çok kaza olan yerler, radar mevkileri ile trafik denetim ekiplerinin sorumluluk alanları konularında bilgi veriliyor. 
     Yapılan istatistiklere göre hız kontrolleri ile kazaların son 1 yıl içinde yüzde 12 oranında azaldığı vurgulanan broşürde radarların konulduğu mevkiiler hakkında sürücüler uyarılıyor. 
     Buna göre, Eskişehir yolu 15. kilometre Ümitköy civarı ve 66. kilometre Ortadoğu Rulman Fabrikası civarı, İstanbul yolu 16. kilometre Maliye Noktası civarı, 65. kilometre İncek Boğazı civarı ve 108. kilometre Akyarma mevkii civarı, Konya yolu 22, kilometre Güriş mevkii civarı, 90. kilometre Karahamzalı mevkii civarı ve 152. kilometre Endüstri Meslek lisesi civarı, Samsun yolu 22. kilometre Hasanoğlan mevkii civarı, Esenboğa yolu Pursaklar, Sarayköy-Çankırı kavşağı civarı ile otobanın değişik mevkilerinde radarla hız kontrol uygulaması yapılıyor. 
     
     KARA NOKTALAR... 
     Eskişehir yolu Söğütözü mevkii, Maliye noktası civarı ile 75. kilometre de bulunan Refik Cesur Işıklı kavşağı civarı, İstanbul yolu Gimat köprüsü, Ayaş yol ayrımı arası, Konya yolu Ahlatlıbel İncek girişi civarı ve Göl Petrol-Gölbaşı kavşağı arası, Samsun yolu Otoban çıkışı Çalışkanlar mevkii arası, Esenboğa yolu Çankırı yol kavşağına kadar olan kesim, Ayaş yolu Ayaş Batıkent- Çevre yolu kavşağı ile Çevre yolu Organize Sanayi Sitesi kavşağı arasının da kazaların yoğun olarak meydana geldiği ''kara noktalar'' olduğu tespit edildi. 
     
     KIŞ AYLARINDA BU BÖLGELERE DİKKAT... 
     Kış aylarında yağışların artması ve buzlanma tehlikelerine karşı sürücüleri uyaran emniyet yetkilileri, Eskişehir yolu Yapracık Rampası, Alagöz köyü civarı, Temelli girişi, Karaboğaz mevkii, Sakarya kışlası, İstanbul yolu Şeker Fabrikası-Sarayköy arası, Kurtboğazı iniş ve çıkışları, Efes Pilsen kavşağı-Artvin kavşağı arası, Konya yolu Kepekli rampası, Bala yol kavşağı-Ahiboz arası, Bezirhane-Emirler köy arası, Karahamzalı mevkii, 100-138. kilometreler arası, Mazgit Altı mevkii, Samsun yolu Hasanoğlan kavşağı-Kırıkkale İl Sınırına kadar olan kesim, İl çıkışı-Çankırı yol kaşağı arası, Acısu mevkii ile Otoban'ın Tuvaletler mevkii-Kabalak tesisleri, Tatlak rampası ve Cankurtaran mevkilerinde yolun karlı olması durumunda zincir takılmasını tavsiye ediyorlar. 
     ''Tatile giderken yavaş gidiyorum. Çünkü görmeye değer çok yer var'', ''Araç kullanmama kararını alkol almadan verin'' denilen broşürde ayrıca, Trafik Denetim Ekipleri ve İstasyon Amirliklerinin yerleri, telefonları, ve hangi yolda kaç kilometre hız yapılabileceği de yer alıyor. 
     
</TEXT>
</DOC>
