<DOC>
<DOCNO> 216723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sondun06.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de eşcinsel evliliklere karşı yasal mücadele başlatılıyor... 
</HEADLINE>
<TEXT>

     California Valisi Arnold Schwarzenegger, San Francisco belediyesinin eşcinsel evliliklere izin vermesinin engellenmesi için eyalet Adalet Bakanlığı'na gerekli yasal mücadeleyi başlatması talimatı verdi. 
     Schwarzenegger, California eyaleti Adalet Bakanı Bill Lockyer'e gönderdiği yazılı talimatında, bu evliliklerin ''medeni düzene yönelik bir risk'' olduğunu savunarak, bu evliliklere izin vermesinin engellenmesi için belediye nezdinde derhal gerekli yasal mücadelenin başlatılmasını istedi. Vali, belediyenin bu hareketinin eyalet yasalarına aykırı olduğunu da belirtti. 
     Vali Schwarzenegger daha önce, San Francisco'da belediyenin Sevgililer Günü'nden bu yana binlerce homoseksüeli evlendirmesi üzerine, ''homoseksüel evlilik maratonunun'' durdurulması için belediyeye çağrıda bulunmuştu. 
     San Francisco kenti, Sevgililer Günü'nden bu yana aynı cinsten yaklaşık 2 bin 500 kişiye evlilik izni verdi. 
     
</TEXT>
</DOC>
