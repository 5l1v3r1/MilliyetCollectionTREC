<DOC>
<DOCNO> 221078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sontur32.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadının yolda düşürdüğü çanta bomba sanılınca polis alarma geçti 
</HEADLINE>
<TEXT>

     Bingöl'de bir kadının yolda düşürdüğü çanta bomba sanılınca, polis alarma geçti. Çantayı düşürdüğünü bir süre sonra fark eden dalgın kadın, çantanın imhasını son anda engelledi. 
     AA muhabirinin aldığı bilgiye göre, kızıyla birlikte alışverişe çıkan Fatma Özyurt, Genç Caddesi'nde yürürken, omzundaki çanta yere düştü. 
     Çantasının düştüğünün farkında olmayan anne ve kız uzaklaştıktan bir süre sonra yerdeki çanta, çevredeki esnafın dikkatini çekti. Çantayı bomba sanan esnaf, durumu polise bildirdi. 
     Çantanın çevresine güvenlik şeridi çeken ve vatandaşları uzaklaştıran polis, bomba imha ekiplerinin gelmesini beklerken, bu sırada çantasının düştüğünün farkına varan Özyurt, Genç Caddesi'nde toplanan kalabalığa yaklaşınca, güvenlik şeridinin içinde çantasını gördü. 
     Özyurt'un durumu polise anlatmasıyla polis ve çevrede toplananlar rahatlarken, kadın da polisten özür diledi. 
     
</TEXT>
</DOC>
