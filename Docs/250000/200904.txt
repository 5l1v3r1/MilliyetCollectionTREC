<DOC>
<DOCNO> 200904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sonspo15.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Real Sociedad psikolojik idman yapıyor 
</HEADLINE>
<TEXT>

     Şampiyonlar Ligi'nde yarın akşam Galatasaray'ın rakibi olan İspanya'nın Real Sociedad takımı, kendisini psikolojik olarak maça hazırlıyor. 
     İspanyol liginde geçen cumartesi günü Betis'e karşı alınan 4-0'lık yenilgiyi bir an önce unutmak isteyen Real Sociedad, pazar ve Pazartesi günleri antreman yapmayarak, psikolojik motivasyon ile maça hazırlandı. 
     İspanyol gazeteleri Real Sociedad'ın Galatasaray maçına bugün yapacağı tek antremanla çıkacağını belirtti. Kart cezalısı olan Kovaçeviç'in yerine forma giymesi beklenen De Paula'yı ön plana çıkaran gazeteler, kaleci Westerveld ve De Pedro'nun hafif sakatlıklarından dolayı bu futbolcuların oynamalarını şüpheli olarak gösterdi. 
     Kovaçeviç, El Mundo Deportivo gazetesine verdiği demeçte, ''Real, turu geçerek büyük prestij kazanacak. Buna yardım edemeyeceğim için kendime kızgınım. Ama arkadaşlarımın turu geçmeyi başaracaklarına eminim'' derken, De Paula ise ''Benim aklımda sadece turu geçmek var. Gol atarsam elbetteki sevinirim ama önemli olan kazanmak, Real için tarihi bir maç'' diye konuştu. 
     ''Galatasaray, dolaşmaya gelmedi'' başlığını atan El Mundo Deportivo, Galatasaray'ın maçtan 2 gün önce gelerek hemen antreman yapmasının ''Türkler'in bu maça ne kadar asılacaklarının bir göstergesi olduğunu'' kaydetti. 
     Bu arada gazeteler Real Sociedad'ın bu zamana kadar Anoeta Stadı'nda oynadığı Avrupa kupası maçlarında hiç kaybetmeyerek, 4 galibiyet ve 1 yenilgi aldığını yazdı. 
     Bask bölgesinin gazetesi Diariovasco, Avrupa kupası maçlarında deplasmanda oynadığı 33 maçta 3 galibiyet, 6 beraberlik ve 24 yenilgi alan Galatasaray için ''Kötü bir deplasman takımı'' yorumunu yaptı. 
     Diariavasco ayrıca, dün Irun kasabasında antreman yapan Galatasaray'ın kendisini ''umutla bekleyen'' 200 kadar Irunlu'ya hayal kırıklığı yarattığını yazdı. 
     ''Galatasaray, Gal Stadı'nın rüzgarından daha soğuk'' başlığını atan gazetede, ''Türkler, kendilerini umutla bekleyen Irunlulara karşılık vermedi'' ifadelerini kullandı. 
     Öte yandan her iki takımdan yapılan açıklamalarda, maç öncesi bugün yapılacak son antremanların basına kapalı olacağı dıuyuruldu. Real Sociedad, 16.30'da TSİ 17.30 kendi antreman tesislerinde, Galatasaray ise saat 19.00'da TSİ 20.00 maçın oynanacağı Anoeta Stadı'nda antreman yapacak. 
     Şampiyonlar Ligi D Grubu'ndan Juventus'un ardından çıkacak 2. takımı belirleyecek olan maça 2 bine yakın Türk futbolseverin gelmesi beklendiği öğrenildi. 
     
</TEXT>
</DOC>
