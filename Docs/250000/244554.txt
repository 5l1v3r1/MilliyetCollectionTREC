<DOC>
<DOCNO> 244554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sontur27.html </URL>
<DATE> 2004/06/01/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Anayasa Mahkemesi'nde yarın seçim var... 
</HEADLINE>
<TEXT>

     Anayasa Mahkemesi'nde, başkanlık için 4 yıllık görev süresi dün dolan Mustafa Bumin'in yerine, yarın seçim yapılacak. 
     Anayasa Mahkemesi asıl üyesi Mustafa Bumin, Ahmet Necdet Sezer'in Cumhurbaşkanı seçilmesinin ardından 31 Mayıs 2000'de Anayasa Mahkemesi Başkanı olmuştu. 
     Anayasa Mahkemesi Başkan adaylığı için resmi başvuru yapılamıyor. Ancak, asıl üyeler, aday olduklarını, seçimin yapılacağı kurul toplantısında açıklıyor. 
     Anayasa Mahkemesi Başkanlığı seçimi, yarın saat 11.00'de yapılacak. Seçimde, Mustafa Bumin'in yeniden aday olması bekleniyor. 
     Yasaya göre, Anayasa Mahkemesi Başkanı 4 yıl için seçiliyor. Bumin, 26 Haziran 2005'te yaş haddinden emekliye ayrılacağı için, yeniden başkan seçilmesi durumunda yaklaşık bir yıl görev yapabilecek. 
     
</TEXT>
</DOC>
