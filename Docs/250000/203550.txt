<DOC>
<DOCNO> 203550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/son/sontur08.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kışın 'sıcak' besini pekmez... 
</HEADLINE>
<TEXT>

     Kan yapıcı özelliği de bulunan pekmezin, özellikle kış aylarında tüketiminin, vücudun sıcak kalmasında önemli rol oynadığı bildirildi. 
     Selçuk Üniversitesi Ziraat Fakültesi Gıda Mühendisliği Bölüm Başkanı Prof. Dr. Adem Elgün, pekmez kaynatma alışkanlığının Anadolu'da yüzyıllardır devam eden bir gelenek olduğunu kaydetti. 
     Bağ bozumunda kesilen üzümlerin bakır leğenlerde ya da tahta teknelere doldurularak çıplak ayakla çiğnenip suyunun çıkarıldığını anlatan Elgün, posalarının atılmasından sonra kalan suyun kazanlarda ya da bakır leğenlere alınarak yüksek ateşte kaynatıldığını söyledi. 
     Özellikle İç Anadolu Bölgesi'nde kaynatılan pekmezlerin, seri üretimle elde edilen pekmezlerden en önemli farkının kaynatılma aşamasında içine ilave edilen pekmez toprağı olduğunu vurgulayan Elgün, ''İlk bakışta pekmeze toprağın karıştırılması pek mantıklı gelmese de bu toprağın insan sağlığına hiç bir zararı yoktur. Aksine faydalıdır'' dedi. 
     Bu maddenin, tuz gibi toprakta bulunan doğal bir mineral olduğunu anlatan Elgün, kaynama aşamasında bu toprağın katılmasının asıl nedeninin, pekmezin kolayca koyulaşması ve istenilen kirli sarı rengin elde edilmesi olduğunu belirtti. 
     
     PEKMEZ TOPRAĞI MİNERAL YÜKLÜ 
     Kış aylarında havaların soğumasıyla birlikte insan vücudunun bol miktarda karbonhidrata ihtiyaç duyduğunu, beslenme uzmanlarının da kışın karbonhidratlı besinler tüketilmesini tavsiye ettiklerini anımsatan Elgün, şunları kaydetti 
     ''Birçok yerde bal ve şeker yerine kullanılan pekmez, kışın vücut ısısını artırarak soğuğa karşı vücudun bağışıklık sistemini güçlendirir. Pekmezin en çok bilinen özelliklerinden biri de kan yapıcı özellik taşımasıdır. Özel mineral yüklü toprak katılarak kaynatılan pekmezin kan yapıcı özelliği, içindeki demir oranın yükselmesiyle daha da artar. Çünkü, vücutta kan oluşmasının en önemli unsurlarından biri demir maddesidir.'' Pekmeze karıştırılan toprakta bulunan minerallerin oranının, bulunduğu yerin toprak yapısına göre değiştiğini anlatan Elgün, ''Yüzyılların deneyimiyle uygulanmakta olan pekmez toprağı kullanılması, son derece doğal bir yöntemdir. Aynı şekilde, elde edilen pekmez şırasından ak pekmez ya da bulamaç yapmak için de yumurta akından yararlanılmaktadır'' diye konuştu. 
     
</TEXT>
</DOC>
