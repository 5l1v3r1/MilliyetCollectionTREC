<DOC>
<DOCNO> 228268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sonspo19.html </URL>
<DATE> 2004/04/03/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Galatasaray'ın transfer listesindeki Stoica'nın gönlü Fransa'da... 
</HEADLINE>
<TEXT>

     Galatasaray'ın transfer listesinde yer alan Rumen orta saha oyuncusu Alin Stoica, ilk tercihinin Fransa Ligi'nde futbol oynamak olduğunu söyledi. 
     Belçika'nın Club Brugge takımında forma giyen genç futbolcu, A.A Muhabirine yaptığı açıklamada, bir Fransız takımından transfer teklifi aldığını ve öncelikle bu teklifi değerlendireceğini belirterek, ''Galatasaray'ın da benimle ilgilendiğini biliyorum. Şayet Fransa'ya transferim gerçekleşmezse, Galatasaray'a gidebilirim'' diye konuştu. 
     Stoica, teknik direktörlüğe Georghe Hagi'nin getirilmesinin de, Galatasaray'a sıcak bakmasında rol oynadığını ifade etti. 
     Bu arada Belçika'nın Het Laatste News Gazetesi'nde yer alan bir haberde, Georghe Hagi'nin ısrarla Stoıca'nın transfer edilmesini istediği ve Galatasaray Kulübü yöneticilerinin de kendi aralarında bu transferi tartıştıkları iddia edildi. 
     
</TEXT>
</DOC>
