<DOC>
<DOCNO> 208645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/sonspo26.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel Manisa'da Mustafa imzaladı, Fatih anlaşamadı 
</HEADLINE>
<TEXT>

     İkinci Futbol Ligi A Kategorisi'nde yer alan Vestel Manisaspor, Denizlispor'dan Mustafa Sert'i kiralık olarak renklerine kattı. 
     Denizlispor'dan Coşkun, Bülent ve Cafer gibi deneyimli oyuncuları transfer eden Vestel Manisaspor, bu kez de 24 yaşındaki stoper Mustafa Sert ile kiralık statüsünde sözleşme imzaladı. Mustafa'nın kiralanması konusunda kulübü ve futbolcunun kendisiyle anlaşma sağlandığı daha önce açıklanmıştı. Siyah-beyazlı yöneticiler Bursasporlu Fatih ile anlaşma sağlayamadı. 
     Manisa'ya gelen Fatih'in yöneticilerle bir görüşme yaptığı, transfer ücreti konusunda bir anlaşmaya varılamadığı öğrenildi. 
     Kulüp başkanı Cengiz Ergün, önerdikleri rakamı kabul etmesi durumunda Fatih'e kapılarının açık olduğunu bildirdi. 
     Diğer yandan Vestel Manisaspor, Nazilli Belediyespor ile yaptığı hazırlık maçını 1-0 kazandı. Siyah-beyazlı ekibin golünü 60. dakikada Coşkun attı. 
     
</TEXT>
</DOC>
