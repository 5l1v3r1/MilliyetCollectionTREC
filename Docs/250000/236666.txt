<DOC>
<DOCNO> 236666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/soneko14.html </URL>
<DATE> 2004/05/02/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Emlak ve çevre temizlik vergileri... 1. taksit için son gün 31 Mayıs 
</HEADLINE>
<TEXT>

     Emlak ve 'işyerlerine ait' çevre temizlik vergilerinin ÇTV birinci taksitini ödeme süresi 31 Mayıs'ta sona erecek. 
     Konutlarda ise çevre temizlik vergileri, yılbaşından bu yana su faturalarına eklenerek ödeniyor. 
     Emlak Vergisi Kanunu uyarınca, bina, arsa ve araziler için 1 Mart'ta başlayan verginin ilk taksitini ödeme dönemi, 31 Mayıs tarihinde bitecek. Emlak vergisi mükellefleri ikinci taksiti ise Kasım ayı içinde ödeyecek. 
     Belediye Gelirleri Kanunu uyarınca, 'işyerlerince' ödenen ve yıllık tutarı itibariyle tahakkuk eden çevre temizlik vergisinin birinci taksiti de, Mart, Nisan ve Mayıs aylarında yatırılıyor. Bu verginin ikinci taksiti ise emlak vergisinde olduğu gibi Kasım ayı içinde tahsil ediliyor. 
     Daha önce ilan edilen rakamlara göre bu yıl, 1. grup 1. derecede yer alan bir bina için yıllık 1 milyar 250 milyon lira, 7. grup 5. derecedeki bir bina için de yıllık 10 milyon lira çevre temizlik vergisi ödenecek. 
     Konutlara ait çevre temizlik vergisi ise 1 Ocak 2004 tarihinden itibaren, kullanılan su tüketim miktarı esas alınmak suretiyle su tüketim bedeli ile birlikte tarh ve tahakkuk ediyor. 
     Konut ve işyerlerinin geçmişe ait Çevre Temizlik Vergisi borçları ise daha önceki uygulama çerçevesinde faizlendirilerek tahsil edilecek. 
     
</TEXT>
</DOC>
