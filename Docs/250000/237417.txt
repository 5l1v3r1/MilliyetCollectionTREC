<DOC>
<DOCNO> 237417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sondun12.html </URL>
<DATE> 2004/05/05/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
KKTC... Eski DP genel başkanı Coşar partisinden istifa etti... 
</HEADLINE>
<TEXT>

     KKTC'de koalisyon hükümetinin küçük ortağı Demokrat Parti'nin eski genel başkanı ve eski bakanlardan Salih Coşar, partisinden istifa etti. 
     Coşar, yaptığı yazılı açıklamada, ''yeni yolun DP ile birlikte yürünemeyeceğini'' öne sürdü. 
     Coşar, açıklamasında, ''son olağan parti kurultayı öncesi ve sonrası ile genel seçimler öncesi ve sonrasında siyasetteki çizgisine, devlet sorumluluğuna, kendisiyle birlikte çalışan arkadaşları ile kendilerini destekleyen halka karşı uygun olmayan örnekler sergilendiğini'' kaydetti. 
     ''Siyasi hayatları için arkadaşlarıyla yeni bir durum değerlendirmesi yaptıklarını'' belirten Coşar, ''halkın artık çözümsüzlük değil çözüm, kargaşa değil uzlaşma istediğini'' ifade etti. 
     ''İçinde bulunulan kritik aşamanın, toplumun tüm kesimlerini sorumlu davranmaya çağırdığını'' kaydeden Coşar, açıklamasında şu görüşlere yer verdi 
     ''Hiç kimse bu çağrıya duyarsız kalamaz. Unutmayalım ki, 24 Nisan 2004 referandumunda KKTC yurttaşı Türkler olarak yüzde 65 gibi büyük bir çoğunlukla Annan planı zemininde bir çözüm ve barışa 'evet' dedik. Halkımız, Birleşik Avrupa'da birleşik bir Kıbrıs olabilmek için özgür iradesi ile evet demiştir.'' DP'den bir süre önce de milletvekilleri Ahmet Kaşif ile Ünal Üstel istifa ederek bağımsız kalmıştı. İki milletvekili, ''Özgür Düşünce Hareketi''ni oluşturduklarını açıkladı. 
     Kaşif ve Üstel'in DP'den istifasıyla Cumhuriyetçi Türk Partisi-Demokrat Parti koalisyon hükümetinin milletvekili sayısı 26'dan 24'e düştü ve hükümet 50 sandalyeli Cumhuriyet Meclisi'nde azınlık durumuna düştü. 
     Ana muhalefet partisi olan Ulusal Birlik Partisi UBP , koalisyon hükümeti için meclise güvensizlik önergesi vermeyeceğini açıkladı. 
     
</TEXT>
</DOC>
