<DOC>
<DOCNO> 232166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/guncel/gun04.html </URL>
<DATE> 2004/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmen tükeniyor 
</HEADLINE>
<TEXT>

   Sosyoekonomik yetersizlikler, kalabalık sınıflar gibi sorunlar nedeniyle öğretmenler, dördüncü yıldan itibaren tükenmişlik duygusu yaşıyor... 
      Ümran Avcı 
   
   Gaziantep Üniversitesi Fen Edebiyat Fakültesi Eğitim Bilimleri Bölümü'nden Yrd. Doç. Dr. Mehmet Murat, "Sınıf öğretmenlerinde tükenmişliğin gelişimi" başlıklı çalışmasına göre, öğretmenlerde 4. yıldan itibaren tükenmişlik artıyor. 
   Diyarbakır il, ilçe ve köylerindeki devlet ilköğretim okullarında yapılan araştırmaya 2 bin 401 sınıf öğretmeni katıldı. Araştırmanın bazı sonuçları şöyle 
   Öğretmenlerin birinci sorunu sosyoekonomik yetersizlikler. Bunu sırasıyla kalabalık sınıflar, araç gereç yetersizliği, velilerin ilgisizliği, öğrencilerin Türkçe bilmemeleri, köylere ulaşım sorunu izliyor. 
   Gerek "duygusal", gerek "kişisel başarısızlık" ve gerekse "duyarsızlaşma" şeklindeki tükenmişlik 4. yıldan itibaren ortaya çıkıyor. Duygusal tükenmişlik 6. yılda en yüksek değere tırmanıyor. 
   Kadın öğretmenler erkek öğretmenlere kıyasla daha fazla duygusal ve kişisel başarısızlık şeklinde tükenmişlik yaşıyor. 
   En az tükenmişliği müfettiş ve okul yöneticilerinden takdir gören sınıf öğretmenleri yaşıyor. 
   Öğretmenler, çözüm önerisi olarak ilk sırada sosyoekonomik iyileştirmeyi gösteriyor. Bunu, öğrenci sayılarının uygun standartlara indirilmesi, okul aile birliği ilişkilerinin işlevsel hale getirilmesi ve veli toplantılarının amacına uygun yapılması izliyor. 
   "Duygusal tükenme", çalışanların yorgunluk ve duygusal yönden kendilerini aşırı yıpranmış hissetmelerini, kişinin işinde aşırı yüklenmiş olma duygularını belirtiyor. 
   
   
   
</TEXT>
</DOC>
