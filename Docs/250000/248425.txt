<DOC>
<DOCNO> 248425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonsiy14.html </URL>
<DATE> 2004/06/16/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
İKÖ toplantısı kapanış oturumu başladı 
</HEADLINE>
<TEXT>

     İslam Konferansı Örgütü İKÖ 31. dışişleri bakanları toplantısının kapanış oturumu, İKÖ dışişleri bakanları dönem başkanı Türkiye'nin Dışişleri Bakanı ve Başbakan Yardımcısı Abdullah Gül'ün başkanlığında başladı. 
     Oturuma geçmeden önce ilk kez bir Rusya Dışişleri Bakanı İKÖ dışişleri bakanları toplantısında söz aldı. 
     Rusya Dışişleri Bakanı Sergey Lavrov, İstanbul'a Rusya ile İKÖ arasındaki ilişkileri geliştirmek amacıyla geldiklerini belirterek, ''Rusya ile İKÖ ilişkileri güçlenmeli'' diye konuştu. 
     İKÖ ile ortak arzularının olduğunu ifade eden Lavrov, bölgeyi ilgilendiren önemli konularda diyalog kurmak ve pratikte işbirliği yapmak istediklerini söyledi. 
     Rusya ile İKÖ arasında işbirliği alanlarının son derece geniş olduğunu ifade eden Lavrov, İKÖ ülkeleriyle işbirliğini güçlendirmeyi hedeflediklerini kaydetti. 
     Lavrov, Rusya'da ''İslam, barış, gelişme ve terörizmle mücadele'' konulu bir konferans düzenlemek istediklerini, ayrıca Moskova'da bir İslam Üniversitesi kurmayı planladıklarını açıkladı. 
     Rusya ile İKÖ arasındaki yakın işbirliğinin bölge istikrarına yardımcı olacağına inandığını dile getiren Lavrov, İKÖ ile mevcut ilişkilerinden memnun olduklarını söyledi. 
     Lavrov, İKÖ genel sekreterliğini 2005'te üstlenecek olan Prof. Dr. Ekmeleddin İhsanoğlu'nu da tebrik etti. 
     Ortadoğu barış sürecine ilişkin BM kararlarına uyulması gerektiğini belirten Lavrov, İsrail ile Arap ülkeleri arasındaki anlaşmazlık için zaten ''yol haritası''nın bulunduğunu, bu çerçevede sorunun çözümü için bir an önce en iyi şartların yaratılması gerektiğini ifade etti. 
     Irak konusunda da bu ülkenin toprak bütünlüğünün korunmasının önemine işaret eden Lavrov, bölgede şu anda olumlu bir ivme gözlendiğini belirtti. 
     Lavrov, bu çerçevede uluslararası toplumun Irak konusunda bir toplantı düzenlemesinin Irak halkına destek vereceğini ve böylelikle BM Güvenlik Konseyi kararlarına uyulmuş olacağını söyledi. 
     Dünyanın yeni yüzyılda yeni tehditlerle karşı karşıya olduğunu anlatan Lavrov, uluslararası terörizm ve kitle imha silahlarının çoğaldığını, bu çerçevede uluslararası toplumun işbirliği yapması gerektiğini belirtti. 
     Çeçenistan'ın Rus yanlısı devlet başkanı Ahmed Kadirov'un öldürülmesinin ardından taziyelerini sunan İKÖ ülkelerine teşekkür eden Lavrov, ekonomik ve eğitim sorunlarının çözülmesi sonucunda Çeçenistan'da durumun daha iyi olacağını kaydetti. 
     Lavrov, bu çerçevede İKÖ'nün yardım önerilerini beklediklerini belirtti. 
     Rusya'nın farklı kültür ve dinden olan insanların barış içinde yaşamasından yana olduğunu ifade eden Lavrov, ''Dünyada anlaşmazlık tohumları atmak isteyenler var. Medeniyetlerin gelişmesini istiyoruz. Dünya güvenli bir yer olmalı'' diye konuştu. 
     
</TEXT>
</DOC>
