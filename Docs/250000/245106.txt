<DOC>
<DOCNO> 245106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sontur25.html </URL>
<DATE> 2004/06/03/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Mahkemede suçu annesinin işlediğini öne sürdü 
</HEADLINE>
<TEXT>

     Eskişehir'de kira ve bakkal borcunu ödemek için cep telefonunu alıp satmak isteyen ağabeyini öldürdüğü iddia edilen genç, ilk duruşmada suçu annesinin işlediğini savundu. Ağır Ceza Mahkemesi'nde görülen duruşmada tutuklu sanık Mustafa Atak 25 hazır bulundu. Mahkeme heyeti, savcının iddianameyi okumasının ardından tutuklu sanık Mustafa Atak'tan savunma yapmasını istedi. 
     Mustafa Atak, ağabeyi Hasan Hüseyin Atak'ın 43 ikinci evliliğini yapan annesi Ayşe Sarıtaş ile yaşadığı eve geldiğinde 100 milyon lira kira ve 150 milyon lira da bakkal borcunu ödeyip ödemediklerini sorduğunu belirterek, borcu ödemediklerini söyleyince ağabeyi ile tartışmaya başladıklarını ifade etti. 
     Ağabeyinin kendisine ait cep telefonunu satarak borçları ödeyeceğini söylediğini ve cep telefonu zorla alıp bahçeye çıktığını belirten Mustafa Atak, şöyle konuştu 
     ''Elimdeki bıçağı bahçeye çıkmadan önce bıraktım. Karanlıkta biraz boğuştuk. Bir anda yere yığıldı. Bu sırada elimde bıçak yoktu. Kimin bıçakladığını görmedim.'' Mahkeme heyeti, tutuklu sanık Mustafa Atak'a, savcılıkta verdiği ''ağabeyini kendisinin bıçakladığı'' yönündeki ilk ifadesi hatırlatınca, ''Annemi korumak için böyle bir ifade verdim. Ağabeyimi annemin bıçakladığını zannediyorum'' dedi. 
     Mahkeme heyeti, tanık anne Ayşe Sarıtaş 60 hakkında oğlunu öldürdüğü gerekçesiyle iddianame hazırlanması için duruşmayı erteledi. 
     Ömerağa Mahallesi'nde geçen ay meydana gelen olayda, Mustafa Atak, kira ve bakkal borcunu ödemediği için tartıştığı ağabeyi Hasan Hüseyin Atak'ı bıçakla öldürdüğü iddiasıyla tutuklanmıştı. 
     
</TEXT>
</DOC>
