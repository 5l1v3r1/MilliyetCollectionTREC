<DOC>
<DOCNO> 245584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/soneko22.html </URL>
<DATE> 2004/06/05/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Ekonomide Kısa Kısa... Sivas'ta Fiat Pandatanıtıldı... 
</HEADLINE>
<TEXT>

     Tofaş Sivas Bölge Bayii, Türkiye'de yeni üretime geçen Fiat Panda markalı otomobillerin tanıtımını yaptı. 
     Çevre Yolu üzerinde bulunan bölge bayiinde düzenlenen tanıtım programında, bazı vatandaşlar Fiat Panda otomobiliyle test sürüşü yaptılar. 
     AA muhabirinin görüştüğü Tofaş Sivas Bölge Bayii Genel Koordinatörü Onur Sümbüloğlu, Fiat Panda'nın tasarımının yanı sıra konforu ve donanımıyla Avrupa'da 2004 yılının en iyi otomobili seçildiğini söyledi. 
     Tanıtım programına, Vali Vekili Celil Öz, Vali Yardımcısı Ali Mantı ile çok sayıda davetli katıldı. 
     
     HAVALARIN ÇELTİĞE ETKİSİ... 
     Edirne'nin İpsala İlçesi Ziraat Odası Başkanı Yusuf Serin, havaların soğuk gitmesinin Trakya çeltiğinin büyüme hızını düşürdüğünü belirtti. 
     Serin, AA muhabirine yaptığı açıklamada, üreticinin Mayıs ayı içinde iyi ürün elde etmek için ekim yaptığını, ancak havaların serin gitmesi nedeniyle, çimlenen çeltik ürününün büyümesinde sorun yaşandığını söyledi. 
     Çeltik üreticilerinin tedirgin olduğuna işaret eden Serin, ''Bilimsel olarak ürün kaybı olacağına dair şimdilik elimizde bilimsel done yok. Havaların soğuk gitmesi Trakya çeltiğinin büyüme hızını düşürdü. Havalar ısındığında çeltik ürünü hızlı bir şekilde büyüyecektir'' dedi. 
     İpsala da bu yıl 150 bin dekar çeltik ekimi yapıldı. 
     
     TRABZON'DA OTOMOBİL, OTOMOTİV VE YAN SANAYİ FUARI 
     Trabzon'da Otomobil, Otomotiv ve Yan Sanayii Fuarı açılacak. 
     ADG Fuarcılık Genel Koordinatörü Özlem Adıgüzel, yaptığı açıklamada, Pazartesi günü Trabzon Dünya Ticaret Merkezi'nde açılacak olan Otomobil, Otomotiv ve Yan Sanayi Fuarı'nda, dünya markaları otomobillerin yer alacağını kaydetti. 
     Adıgüzel, fuara 41 firmanın katılacağını ifade ederek, fuarın 13 Haziran'a kadar ziyaret edilebileceğini ifade etti. 
     
</TEXT>
</DOC>
