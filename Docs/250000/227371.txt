<DOC>
<DOCNO> 227371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonyas12.html </URL>
<DATE> 2004/03/31/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Michelle Pfeiffer korkutacak .. 
</HEADLINE>
<TEXT>

     Hollywood'un iki güzeli Michelle Pfeiffer ile Brooke Shields, farklı türdeki yapımlarla izleyici karşısına çıkacak. 
     Pfeiffer, Agatha Christie uyarlaması ''Witness for the Prosecution'' için sözleşme imzalarken, doğum yaptığı için ortalarda görünmeyen Shields da beyazperdeye ''Bob the Butler'' adlı komediyle dönüyor. 
     Internetteki ''eonline'' sitesinin haberine göre, Pfeiffer, 1957'de çevrilen Agatha Christie uyarlaması ''Witness for the Prosecution'' adlı filmin yeni versiyonunda kamera karşısına geçecek. 
     Yaklaşık 60 yıl önce Billy Wilder'ın yönettiği filmde, Pfeiffer, Christine Helm Vole'un üstlendiği rolde seyirciyi selamlayacak. 
     Pfeffer'in eşi David E. Kelley'nin senaryosunu yeniden beyazperdeye adapte ettiği film, Agatha Christie'nin ailesi tarafından da memnuniyet ve merakla bekleniyor. 
     Ünlü cinayet romanı yazarının torunu Mathew Pritchard, rolün Pfeiffer için ''biçilmiş kaftan'' olduğunu belirterek, ''Sanki Christie, bu rolü Michelle Pfeiffer için yazmış. Mükemmel oynayacağına inanıyoruz. O güzel, başarılı ve yetenekli'' dedi. 
     Eğer yaşasaydı büyükannesinin de güzel yıldızı seçeceğine inandığını ifade eden Pritchard, ''Büyükannem yaşasa onu ister miydi Kesinlikle... Bu, en başarılı Agatha Christie adaptasyonu olacak'' diye konuştu. 
     
     BROOKE GELİYOR... 
     Doğum yaptıktan sonra ortalarda pek fazla görünmeyen Hollywood'un güzel yıldızı Brooke Shields da sinemaya fırtına gibi dönüyor. 
     Bob Spier'ın yöneteceği ''Bob the Butler'' adlı komedide, Shields, ünlü aktör Tom Green ile birlikte başrolü paylaşacak. 
     Aşçı olmak için İngiltere'ye giden sakar Bob Tree'nin maceralarının anlatılacağı filmde, Brooke Shields, Anne Smythe karakterini canlandıracak. 
     Filmin çekimlerine, 26 Nisan'da Vancouver'da başlanacak. 
     
</TEXT>
</DOC>
