<DOC>
<DOCNO> 203691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sondun39.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaddafi "Asla nükleer silahımız olmadı" 
</HEADLINE>
<TEXT>

     Libya lideri Muammer Kaddafi, asla nükleer silaha sahip olmadıklarını söyledi. 
     CNN muhabiri Andrea Koppel Kaddafi ile görüştükten sonra yaptığı açıklamada, ''Albay Kaddafi, aslında hiçbir zaman kitlesel imha silahlarına sahip olmadıklarını, bazı ekipmanları olduğunu, teknolojileri olduğunu ama özellikle nükleer alanda gerçekten silahları olmadığını söyledi'' dedi. 
     Koppel, Libya'nın uranyum santrifüj teknolojisine sahip olduğu şeklindeki haberleri sorması üzerine, Kaddafi'nin ''uranyumları olduğunu, bunda gizli bir şey olmadığını ve santrifüjleri de olduğunu ama nükleer silaha sahip olmaktan oldukça uzak olduklarını söylediğini'' belirtti. 
     Kaddafi, ABD'nin, Kuzey Kore'den uzun menzilli Scud füzeleri aldıkları iddiasını da reddetti. 
     Koppel Kaddafi'nin ''bu iddiaların kesinlikle doğru olmadığını, Kuzey Kore ile aralarında bazı alışverişler olduğunu, ama bunun ekipmanlar konusunda yardım gibi bazı önemsiz konularda olduğunu, Libya'nın uzun menzilli füzesi olmadığını söylediğini'' kaydetti. 
     Washington Libya'nın Kuzey Kore ile Scud füzesi yapımında işbirliği yaptığını daha önceden kabul ettiğini belirtiyor. 
     Kitle imha silahları üretme planlarından vazgeçtiğini geçen hafta açıklayan Libya, bugün de nükleer tesislerinin habersiz uluslararası denetimlere açılmasına izin veren Nükleer Silahların Yayılmasını Önleme Anlaşması'nın Ek Protokolü'nü imzalayacağını ve uluslararası denetçilerin yakında tesislerinde denetime başlayabileceklerini bildirmişti. 
     CNN, Libya lideri Muammer Kaddafi ile yapılan görüşmenin bu gece geç saatlerde yayınlanacağını kaydetti. 
     
</TEXT>
</DOC>
