<DOC>
<DOCNO> 233829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/soneko24.html </URL>
<DATE> 2004/04/22/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
IMF, dünya ekonomisi büyüme tahminini "şartlı" yukarı çekti... 
</HEADLINE>
<TEXT>

     Uluslararası Para Fonu IMF ''yeni bir terör saldırısı ya da petrol fiyatlarında beklenmedik aşırı bir yükselme olmaması şartıyla'' dünya ekonomisinin bu yıl önceki tahminlerden daha fazla büyüyeceğini bildirdi. 
     IMF'nin Dünya Bankası ile bu hafta sonu başlayacak Bahar Dönemi ortak toplantısı öncesinde yayımlanan ''Dünya Ekonomik Görünümü'' raporunda, dünya ekonomisi için yapılan büyüme tahminleri yukarı çekildi. 
     Dünya ekonomisinin 2004 yılı performansı için Eylül ayında yaptığı daha önceki tahmininde yüzde 4.1'lik bir büyüme öngörüsünde bulunan IMF, söz konusu son raporunda bu oranı yüzde 4.6'ya çıkardı. 
     Dünya ticaretinin hızla genişlediği, borsaların yükseldiği ve ABD ekonomisinin toparlanmaya başladığı belirtilen raporda, bu olumlu görünümün, beklenmedik gelişmeler patlak vermediği takdirde kısa dönemde dünya ekonomisindeki büyümenin beklenenin üzerinde olacağını gösterdiği kaydedildi. 
     Raporda, dünya ülkelerinin terörizmden kaynaklanabilecek şokların etkisini en aza indirmeleri için küresel bir pakt oluşturmaları çağrısı da yer aldı. 
     
</TEXT>
</DOC>
