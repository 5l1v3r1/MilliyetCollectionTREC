<DOC>
<DOCNO> 238251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/dunya/axdun01.html </URL>
<DATE> 2004/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld Iraklılardan özür diledi 
</HEADLINE>
<TEXT>


ABD Savunma Bakanı, Ebu Gıreyb Cezaevi'ndeki işkenceyi kanıtlayan daha vahim belgelerin de bulunduğunu söyledi 

WASHINGTON Milliyet 


Irak'ın başkenti Bağdat yakınlarındaki Ebu Gıreyb Cezaevi'nde bir dizi Iraklı tutukluya işkence ve küçük düşürücü muamele yapılarak Cenevre Sözleşmesi'nin ihlal edildiğini ortaya koyan fotoğraflar, konuyla ilgili istifası istenen ABD Savunma Bakanı Donald Rumsfeld'i dün gün boyunca Senato ve Temsilciler Meclisi önünde ifade vermeye zorladı. Rumsfeld, Silahlı Kuvvetler Komitesi üyeleri önündeki ifadesinde, ABD askeri polis gücüne mensup kadın ve erkeklerden işkence gören Iraklı tutuklulardan özür diledi. Rumsfeld, "En derin özürlerimi sunuyorum yapılan muamele Amerika'ya aykırıdır" dedi. 
Rumsfeld ayrıca, yeni fotoğraf ve videoteypler aracılığıyla daha vahim görüntülerin de kamuoyuna yansıyabileceğini kaydederek, kendisinin de yeni gördüğü bazı belgelerden "En kötüsü daha ortaya dökülmedi" diye söz etti. Kongre üyelerinin istifa edip etmeyeceği sorularını, "Etkili olamayacağıma inansam hemen ayrılırım, ama istifa etmiyorum, çünkü bu siyasi bir mesele yapılıyor" şeklinde yanıtladı. Kongre'de ifade veren grupta Rumsfeld'in yanı sıra ABD Genelkurmay Başkanı General Richard Myers ve başka askeri komutanlar da bulundu. 

Bush Ne yapsak az 
Irak'taki gelişmeler ve mahk mlara kötü muamelenin yarattığı skandala atfen, zor zamanlardan geçmekte olduklarını söyleyen ABD Başkanı Bush, Mısır'ın El Ahram gazetesiyle 38 dakikalık söyleşisinde 6 kez "sorry" üzgünüm, özür dilerim ifadesini kullandı. Bush, işkence gören mahk mlar için, "Onlardan, ailelerinden, karşılaştıkları küçük düşürücü muamele konusunda ne kadar özür dilesem azdır" dedi. 


</TEXT>
</DOC>
