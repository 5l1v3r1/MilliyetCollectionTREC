<DOC>
<DOCNO> 215644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/yasam/yas12.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Faciaya Putin el koydu 
</HEADLINE>
<TEXT>

   CENK BAŞLAMIŞ Moskova 
   
   Rusya Devlet Başkanı Vladimir Putin, en az 28 kişinin öldüğü su parkı faciasının sorumlularının cezalandırılacağı sözü verirken, medyanın öfkesi inşaatları denetlemesi gereken kurumlara ve Türk müteahhitlere yöneldi. 2 yıl önce "En Başarılı Proje Ödülü"nü alan Transvaal Su Parkı'nın cumartesi gecesi çökmesinin ardından başlatılan kurtarma çalışmalarında enkaz altında artık canlı bulma umudu kalmadı. Putin, yakınlarını kaybedenlere başsağlığı diledi ve facianın araştırılacağını söyledi. İnşaat Bakanı Nikolay Koşman, facianın nedeninin ortaya çıkarılacağını söyledi. Koşman, parkı yapan Koçak İnşaat'ın bütün şantiyelerinin 20 Şubat'a kadar denetlenmesi talimatı verdiğini de açıkladı. Moskova Belediyesi, yakınlarını kaybedenlere 100 bin ruble yaklaşık 4.5 milyar lira tazminat ödeyecek. 
   
   
</TEXT>
</DOC>
