<DOC>
<DOCNO> 206328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/yasam/yas03.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya tetikte 
</HEADLINE>
<TEXT>

   Son günlerde dünyanın çeşitli bölgelerinde arka arkaya yaşanan şiddetli depremlerin, birbiriyle bağlantılı olup olmadığı sorusuna yanıt aranıyor 
      DIŞ HABERLER SERVİSİ 
   
   Büyük depremin habercisi mi 
   İRAN'DA 28 Aralık'ta meydana gelen ve yaklaşık 30 bin kişinin ölümüne yol açan 6.8 büyüklüğündeki depremin ardından Endonezya, Meksika ve Tayvan da 1 Ocak'ta sarsıldı. ABD Jeolojik Araştırmalar Merkezi'nden John Minsch, depremlerin birbirleriyle bağlantılı olmadığını, bu depremlerin daha büyük ve daha yıkıcı bir depremin habercisi olmadığını söylese de merkezdeki kayıtlara göre, yalnızca 1 Ocak'ta dünya çapında şiddeti 5.0'ın üstünde 7 deprem yaşanmış. 
   
   Şiddetli depremler arttı 
   RUS sismologlar, Altay bölgesindeki fay hareketlerinde son günlerde yüzde 50 oranında artış olduğunu açıklıyor. Uzmanlar, bu depremler arasında bağlantı olmadığını ifade etse de, son günlerde şiddetli depremlerin sayısında artış olduğunu kabul ediyor. Perşembe Endonezya'da meydana gelen 6.1'lik depremde 1 kişi ölmüştü. Aynı gün Meksika'da meydana gelen 5.3 şiddetindeki depremde ise can kaybı olmamıştı. 
   
   Kırkağaç ve Urla'da deprem    DÜNYAYI sarsan depremler dün hafif şiddette Türkiye'yi de vurdu. Manisa Kırkağaç'ta saat 04.32'de 3.0 büyüklüğünde, İzmir Urla'da da saat 11.00'de 3.6 büyüklüğünde iki deprem meydana geldi. 
   
   
</TEXT>
</DOC>
