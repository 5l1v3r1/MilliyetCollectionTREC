<DOC>
<DOCNO> 238377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sonsiy01.html </URL>
<DATE> 2004/05/08/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
DGM'lerde sona doğru... İşte DGM'nin 20 yıllık tarihi... 
</HEADLINE>
<TEXT>

     Cumhurbaşkanı Ahmet Necdet Sezer'in Anayasa değişikliği yasasını onaylaması durumunda, Türk yargı sisteminin 20 yılına damgasını vuran DGM'ler kapatılacak. 
     Yapısı ve yargılama usulleri ile kamuoyunda hep tartışma konusu olan DGM'lerde, terör örgütlerinin üyelerinin yanı sıra çok sayıda siyasetçi, işadamı, bilim ve sanat dünyasının ''ünlü'' isimleri yargılandı. 
     A.A muhabirinin derlemelerine göre, ''Devletin ülkesi ve milletiyle bölünmez bütünlüğü, hür demokratik düzen ve nitelikleri Anayasa'da belirtilen Cumhuriyet aleyhine işlenen ve doğrudan doğruya devletin iç ve dış güvenliğini ilgilendiren suçlara bakmak'' üzere Anayasa ile kurulan DGM'ler, Türkiye'de yargı sistemi içerisinde 12 Mart ve 12 Eylül dönemi olmak üzere iki kez gündeme geldi. 
     12 Mart muhtırasının ardından, DGM'ler, Anayasa değişiklikleri sırasında gündeme geldi ve ilk olarak 1961 Anayasası'nın ''Mahkemelerin Kuruluşu'' başlıklı 136. maddesine, 1973 yılında 1699 sayılı Yasa ile eklenen hükümlerle, 26 Haziran 1973 tarihinde 1773 sayılı Devlet Güvenlik Mahkemelerinin Kuruluş ve Yargılama Usulleri Hakkında Kanun ile kuruldu. 
     Anayasa Mahkemesi, 1773 sayılı Yasa'nın 1 ve 6. maddelerinin Anayasa'ya aykırı olduğu gerekçesiyle açılan davada, 06 Mayıs 1975 tarihinde 1773 sayılı Yasa'yı iptal etti. 
     Daha sonra, 12 Eylül döneminde yeniden gündeme gelen DGM'ler, 1982 Anayasası'nın kabul edilmesiyle, 143. maddenin emredici hükmü gereği yeniden kuruldu. 
     DGM'lerin Kuruluş ve Yargılama Usulleri ise 16 Haziran 1983'te kabul edilen 2845 sayılı Yasa ile düzenlendi. DGM'lerin kuruluş yerleri, 2845 sayılı Yasa'nın 1. maddesi ile Ankara, Dıyarbakır, Erzincan, İstanbul, İzmir, Kayseri, Konya ve Malatya olarak belirlendi. 1996 yılında yapılan değişiklikle Erzincan, Kayseri ve Konya'daki mahkemeler kaldırılırken Adana, Erzurum ve Van'da yeni mahkemeler kuruldu. 
     
     ASKERİ HAKİM VE SAVCILARIN GÖREVİNE SON VERİLDİ 

     Mahkemelerin yargı çevresi, hakim ve savcıların nitelikleri, atama şeklini düzenleyen yasa, DGM'lerin biri askeri, diğer ikisi sivil yargıç olmak üzere üç kişilik bir heyet olarak yargılama yapacağını öngörüyordu. 1999 yılında 4390 sayılı Yasa ile askeri hakim ve Cumhuriyet savcılarının DGM'lerdeki görevlerine son verildi, heyet bir başkan ve iki üyeden oluştu. 
     2845 sayılı Yasa'nın 9. maddesinde, DGM'nin soruşturma yapmakla görevli olduğu suçlar tanımlanırken, olağanüstü hal ilan edilen bölgelerde, olağanüstü halin ilanına neden olan olaylara ilişkin suçlara da bakılacağı hüküm altına alındı. 
     Organize suç örgütleri ile mücadele için 1999 yılında kabul edilen ve teknik takip olanaklarının kullanılmasını kolaylaştıran 4422 sayılı Çıkar Amaçlı Suç Örgütleriyle Mücadele Kanunu'nda öngörülen suçlardan dolayı yargılama görevi de DGM'lere verildi. 
     Türk Ceza Kanunu'nun TCK , ''cürüm işlemek için teşekkül oluşturma'' hükmünü içeren 313 ve ''teşekküle yardım'' fiilini düzenleyen 314. maddeleri, DGM'lerin görev alanından 2001 yılında çıkarıldı, bu suçlara ilişkin dosyalar ilgili ağır ceza mahkemelerine gönderildi. 
     Yasanın üçüncü bölümünde düzenlenen yargılama usulleri de hep eleştiri konusu oldu. AB'ye uyum yasaları çerçevesinde, 2002 yılında, gözaltı süresi ve avukatla görüşme konularında düzenlemelere gidildi. Yasanın 16. maddesinde değişiklik yapılarak, toplu olarak işlenen suçlarda, 7 gün olarak uygulanan gözaltı süresi 4 güne indirildi. Gözaltına alınan kişinin avukatıyla görüşmesine, avukatın hazırlık soruşturmasında sorgulara katılmasına olanak sağlandı. 
     Hakimler ve Savcılar Yüksek Kurulu'nca DGM'lere atanan hakim ve savcılar 4 yıl görev yapıyor ve bu süre dolmadan görevlerinden alınamıyor. 
     DGM'lerde, Terörle Mücadele Yasası kapsamına giren suçlardan mahkum olanlar için 647 sayılı Yasa'nın şartla salıverilme hükümlerini göre cezanın beşte ikisini değil, 3713 sayılı Yasa'nın 17. maddesindeki hüküm uygulanarak cezanın dörtte üçünün çekilmiş olması koşulu aranıyordu. 
     
     POLİTİKACIDAN İŞADAMINA ÇOK KİŞİ YARGILANDI 

     Türk yargı sisteminin yaklaşık 20 yılına damga vuran DGM'lerde, terör örgütlerinin yönetici ve üyelerinin yanı sıra çok sayıda ''ünlü'' de yargılandı. 
     DGM'lerde görülen davalar arasında, Türkiye ve dünya kamuoyunun en çok dikkati çekeni terör örgütünün elebaşı Abdullah Öcalan'ın davası oldu. Öcalan, Ankara 2 No'lu DGM heyeti tarafından 1999 yılında İmralı Adası'nda yargılandı ve ölüm cezasına mahkum edildi. Mahkeme, AB'ye uyum çalışmaları çerçevesinde idam cezasının kaldırılmasının ardından, Öcalan'ın ölüm cezasını, müebbet ağır hapis cezasına dönüştürdü. 
     DGM'ler, 1994 yılında gündeme gelen ''DEP Davası'' ile kamuoyunda son 10 yılda hep tartışma konusu oldu. Davanın görüldüğü Ankara 1 No'lu DGM, kapatılan DEP'in eski milletvekilleri Hatip Dicle, Leyla Zana, Orhan Doğan ve Selim Sadak'ı, 15'er yıl ağır hapis cezalarına mahkum etti. Mahkeme, 2003 yılının Mart ayında başlayan yeniden yargılama sonunda da 1994 yılında verdiği kararı yineledi. 
     HADEP yöneticileri hakkında, 1996 yılında yapılan olaylı 2. Olağan Kongresi'ne, 1998 yılı takvimine ve terör örgütü elebaşı Öcalan'a destek için yapılan açlık grevlerine ilişkin açılan davalar, 4616 sayılı Yasa uyarınca ertelendi. 
     HADEP'in olaylı kongresine ilişkin 1996 yılında başlayan ilk yargılamada Türk Bayrağı'nı indiren Faysal Akcan hakkında verilen 22 yıl 6 ay ağır hapis cezası ise Yargıtay tarafından onanmıştı. 
     Bergama'daki altın arama madeniyle gündeme gelen Alman vakıflarının yöneticilerinin de aralarında bulunduğu 15 kişinin, ''devlet aleyhine gizli ittifak'' suçlamasıyla, Ankara 1 No'lu DGM'de yargılandığı dava beraat ile sonuçlandı. 
     
     BAŞBAKAN ERDOĞAN YARGILANDI, CEZAEVİNE GİRDİ 

     DGM'ler, Türk siyaset dünyasının tanınmış isimlerinin yargılandığı davalar dolayısıyla da kamuoyunun yakından izlediği yerler oldu. 
     Diyarbakır DGM, Başbakan Recep Tayyip Erdoğan ile Necmettin Erbakan'ın davaları ile bir döneme damgasını vurdu. 
     Erdoğan hakkında, İstanbul Büyükşehir Belediye Başkanı olduğu dönemde Siirt'teki bir açık hava toplantısındaki konuşmasıyla ilgili açılan dava, 1998 yılında sonuçlandırıldı. Diyarbakır 3 No'lu DGM, ''halkı, din ve ırk farklılığı gözeterek kin ve düşmanlığa tahrik ettiği'' gerekçesiyle, TCK'nın 312 2. maddesi uyarınca Erdoğan'ı 10 ay hapis cezasına çarptırdı. Erdoğan, cezasının infazı için 26 Mart 1999 tarihinde Pınarhisar Kapalı Ceza ve Tevkif Evi'ne teslim oldu. 
     Erdoğan hakkında, 1992 yılında Rize'de ve 1993 yılında da Almanya'nın Ausburg kentinde yaptığı konuşmalar nedeniyle soruşturma başlatılması üzerine, 2002 yılında Ankara'da hareketli günler yaşandı. Erdoğan'ın ifadesini, 25 Nisan 2002 Perşembe günü alan eski DGM Savcısı Nuh Mete Yüksel, tutuklama istedi, ancak yedek hakimlik talebi reddetti. DGM Savcısı Ömer Suha Aldan, soruşturmayı takipsizlikle sonuçlandırdı. 
     
     POLİTİKACILAR, TCK 312'DEN YARGILANDI 

     Necmettin Erbakan, 25 Şubat 1994'te Bingöl'de yaptığı konuşma nedeniyle Diyarbakır 1 No'lu DGM'de yargılandı. DGM, 10 Mart 2000'de TCK'nın 312 2. maddesi uyarınca Erbakan'ı 1 yıl hapis cezasına çarptırdı. 
     Eski Kayseri Büyükşehir Belediye Başkanı Şükrü Karatepe, kapatılan RP'nin milletvekillerinden Hasan Hüseyin Ceylan, Yeniden Doğuş Partisi eski Genel Başkanı Hasan Celal Güzel, eski Sosyalist Demokrasi Partisi Genel Başkanı Akın Birdal da TCK'nın 312. maddesinden mahkum oldu. 
     TCK'nın 312. maddesinden hakkında çok dava açılanlardan biri de kapatılan RP'nin milletvekillerinden Hasan Mezarcı oldu. 
     MÜSİAD Başkanı Ali Bayramoğlu ile eski Başkanı Erol Yarar, Yeni Asya Gazetesi'nin sahibi Mehmet Kutlular da TCK'nın 312. maddesinden ceza alanlar arasında yer aldı. 
     İP Genel Başkanı Doğu Perinçek, bir konuşmasında ''bölücülük'' yaptığı gerekçesiyle Ankara DGM'de yargılandığı davada mahkum oldu ve Haymana Cezaevi'ne girdi. 
     Eski Sincan Belediyesi Başkanı Bekir Yıldız, olaylı ''Kudüs Gecesi'' davasında, toplam 4 yıl 7 ay ağır hapis cezasına çarptırıldı. 
     Ankara 2 No'lu DGM, kapatılan RP'nin eski Genel Başkan Yardımcısı Ahmet Tekdal ile eski milletvekilleri Hasan Hüseyin Ceylan ve İbrahim Halil Çelik'in de sanıkları arasında bulunduğu ''Milli Görüş'' davasının kesin hükme bağlanmasını, 4616 sayılı Şartla Salıverilmeye, Dava ve Cezaların Ertelenmesine Dair Kanun uyarınca erteledi. 
     
     OLAYLI DAVALAR 

     Sivas'ta 2 Temmuz 1993 Cuma günü meydana gelen ve 37 kişinin ölümüyle sonuçlanan olayların ardından Ankara 1 No'lu DGM'de açılan davanın duruşmaları olaylı geçti. DGM, yaklaşık 7 yıllık yargılama sonunda verdiği 3. kararında, sanıklardan 33'ünü idam cezasına mahkum etti, diğer sanıkların bir kısmı hakkında çeşitli hapis cezaları verdi. Dava, hüküm giyenlerden 56'sının Topluma Kazandırma Yasası'ndan yararlanmak için başvurmaları üzerine tekrar DGM'nin gündemine geldi. 
     Yeni Asya Gazetesi'nin Said-i Nursi'nin ölüm yıldönümü dolayısıyla 20 Ekim 1996 günü Kocatepe Camii'nde düzenlenen mevlitte meydana gelen olayların ardından Aczmendiler hakkında açılan davanın duruşmaları da, sanıkların saç şekilleri ve kıyafetleri dolayısıyla ''renkli görüntülere'' sahne oldu. Dava, 4616 sayılı Yasa kapsamında değerlendirildi. 
     Üniversite harçlarına yapılan zammı protesto etmek amacıyla TBMM Genel Kurul Salonu'nun izleyici locasında ''harçlara hayır'' pankartı açan öğrencilerin de yargılandığı dava, Ankara 2 No'lu DGM'de sonuçlandırıldı. 
     
     EMNİYETÇİLER DE YARGILANDI 

     Emniyet Genel Müdürlüğü Kaçakçılık ve Organize Suçlarla Mücadele Daire Başkanı Hanefi Avcı da DGM'de yargılananlar arasında yer aldı. MİT'in operasyonel faaliyetlerde kullandığı bazı telefon numaralarını elde ettiği ve bunları açıkladığı gerekçesiyle yargılan Avcı, beraat etti. 
     DGM'de yargılanan bir diğer emniyetçi ise Eski Emniyet Genel Müdürlüğü İstihbarat Dairesi Başkanvekili Bülent Orakoğlu oldu. Orakoğlu, kamuoyunda ''Köstebek'' davası diye bilinen davada beraat etti. 
     Fethullah Gülen, Ankara 2 No'lu DGM'de hakkında açılan davanın duruşmalarına ABD'de olduğu için katılmadı. DGM, davanın kesin hükme bağlanmasını, 4616 sayılı Yasa uyarınca erteledi. 
     Terör örgütü PKK'nın ''Avrupa sorumlularından'' olduğu belirtilen Cevat Soysal, 18 yıl 9 ay ağır hapis cezası aldı. 
     Diyarbakır DGM, 1999 yılında terör örgütünün sözde komutanlarından ''Parmaksız Zeki'' kod adlı Şemdin Sakık'ı idam cezasına mahkum etti. 
     
     BEŞİKÇİ HAKKINDA ÇOK DAVA AÇILDI 

     DGM'de hakkında en çok dava açılan kişilerden biri ise Sosyolog -Yazar İsmail Beşikçi oldu. Hakkında 100'ün üzerinde dava açılan, kesinleşmiş hapis cezası olan 52 dosyadan 50'sinin, Basın ve Yayın Yoluyla İşlenen Suçların Ertelenmesine İlişkin Kanun kapsamına girmesi dolayısıyla Beşikçi, 1993 yılında girdiği cezaevinden yaklaşık 6 yıl sonra çıktı. 
     Müzisyen Mehmet Şanar Yurdatapan, Gazeteci Oral Çalışlar, Yazar Haluk Gerger, Prof. Yalçın Küçük, Doç. Dr. Fikret Başkaya da DGM koridorlarında en çok görülen simalar arasında yer aldı. 
     
     GÖREVSİZLİK KARARLARI 

     Ankara DGM, soruşturmaları sırasında büyük yankılar uyandıran, Bayındırlık ve İskan Bakanlığı'nın bazı ihalelerinde yolsuzluk yapıldığına ilişkin ''Vurgun'', hayali ihracatla ilgili ''Örümcek Ağı'' ve enerji ihalelerine ilişkin ''Beyaz Enerji'' davalarında, TCK'nın 313. maddesindeki değişiklik dolayısıyla görevsizlik kararı verdi, dosyalar ağır ceza mahkemelerine gönderildi. 
     Gazeteci-Yazar Uğur Mumcu, Prof. Dr. Ahmet Taner Kışlalı, Prof. Dr. Muammer Aksoy ve Doç. Dr. Bahriye Üçok'un öldürülmesi gibi çok sayıda olayı kapsayan ''Umut Operasyonu''na ilişkin dava, Yargıtay'ın bir kısım sanıklar yönünden bozma kararı vermesinin ardından, Ankara 2 No'lu DGM'de devam ediyor. 
     SSK'ya iyileştirici tıbbi malzeme alımına ilişkin ''Neşter Operasyonu'', yurda kaçak et sokulmasıyla ilgili ''Buffalo'' ve Yargıtay'ın bozma kararı verdiği ''Hizbullah'' davaları ise sonuçlanmadı. 
     İstanbul'da faaliyet gösteren 6 Devlet Güvenlik Mahkemesi DGM , ''Kısmetim-1'', ''Lucky-S'', ''Avrasya Feribotu'', ''Susurluk'' ve ''Sabancı Suikastı''nın da aralarında bulunduğu kamuoyunun gündeminde yer alan önemli davalara baktı. 
     AA muhabirinin derlediği bilgilere göre, Akdeniz'in uluslararası sularında 3.1 ton uyuşturucu yüküyle batırılan ''Kısmetim 1'' ve 14 ton uyuşturucuyla ele geçirilen ''Lucky S'' gemileriyle ilgili davalar İstanbul DGM'de görüldü. 
     Trabzon-Soçi seferini yapmaya hazırlanan Avrasya Feribotu'nu içindeki 211 yolcu ve mürettebatla İstanbul'a kaçıran Çeçen eylemciler de İstanbul DGM'de yargılandı. 
     Sabancı Holding Yönetim Kurulu üyesi Özdemir Sabancı, ToyotaSA Genel Müdürü Haluk Görgün ve sekreter Nilgün Hasefe'nin öldürülmesi olayının davası da İstanbul DGM'de görüldü. 
     Süleyman Demirel'e cumhurbaşkanlığı döneminde Kocaeli'deki bir açılışta suikast girişiminde bulunulmasına ilişkin dava, Anıtkabir'e intihar saldırısı düzenleme girişimi davası, 2 kişinin öldüğü, 24 kişinin de yaralandığı ''Hereke katliamı davası'' ve Sibel Can'ın da aralarında bulunduğu 15 sanığın yargılandığı ''Telekulak Çetesi davası'' da İstanbul DGM'de görülen davalar arasında yer aldı. 
     Eski milletvekili Eyüp Aşık, Alaattin Çakıcı ile telefon görüşmesi yaptığı iddiasına ilişkin ''cürüm işlemek için oluşturulan çete mensubuna yardım ettiği'' gerekçesiyle yargılandığı davada beraat etmişti. 
     Susurluk'ta meydana gelen trafik kazasından sonra ortaya atılan iddialara ilişkin eski Özel Harekat Dairesi Başkan Vekili İbrahim Şahin, eski MİT görevlisi Korkut Eken ile Haluk Kırcı, Yaşar Öz, Ali Fevzi Bir ve Sami Hoştan'ın da aralarında bulunduğu 14 sanık da İstanbul DGM'de yargılandı. 
     Alaattin Çakıcı, Karagümrük Spor Kulübü Lokali'ne düzenlenen silahlı saldırı davasından ceza aldı, Yargıtay bu cezanın bir kısmını onayıp, bir kısmını bozdu. 
     Küçükarmutlu'da 4 kişinin ölümüyle ilgili davada 19 sanık ceza aldı. Yasadışı İBDA C örgütünün elebaşı ''Salih Mirzabeyoğlu'' takma adlı Salih İzzet Erdiş de ''Anayasal düzeni silah zoruyla değiştirmeye kalkışmak'' suçundan müebbet ağır hapis, cezaevinde patlayıcı madde ve silah imal ettiği gerekçesiyle 20 yıl ağır hapis cezasına çarptırıldı. 
     Yazar Onat Kutlar ile arkeolog Yasemin Cebenoyan'ın da ölümüyle sonuçlanan bombalama olayları davası, Tuzla Tren İstasyonu'nda 5 yedek subay öğrencinin ölümü, 36 yedek subay öğrencinin de yaralanmasıyla sonuçlanan bombalama olayı davası da İstanbul DGM'de görüldü. 
     ''Adnan Hocacılar Grubu Davası'' ve 4.8 ton baz morfinin ele geçirildiği ''Darbe-1'' operasyonu davası da İstanbul DGM'de ele alındı. 
     ''Türkbank'', ''Sümerbank'', ''Yurtbank'', ''Bankekspres'', ''Etibank'', ''Bankkapital'' ve''Egebank'' davaları da DGM Yasası'ndaki değişiklik sonrası ağır ceza mahkemelerine gönderildi. 
     
     DEVAM EDEN DAVALAR 

     ''Damga Operasyonu'' olarak bilinen akaryakıt kaçakçılığı davası ile seri katil Durmuş Anuçin'in İstanbul 5 No'lu DGM'de, eski Esenyurt Belediye Başkanı Gürbüz Çapan'ın İstanbul 1 No'lu DGM'de, 4. Levent'teki İş Bankası soygunu davası İstanbul 5 No'lu DGM'de, Ergin kardeşler ile Sedat Peker ve Şahin kardeşlerin davaları da İstanbul 1 No'lu DGM'de devam ediyor. 
     Kapkaç çetesi lideri olduğu ileri sürülen Fırat Delibaş'ın ''çıkar amaçlı suç örgütü oluşturmak'' suçundan İstanbul 5 No'lu DGM'de, Haluk Kırcı, Kürşat Yılmaz ve Muzaffer Dağdeviren'in ''Çıkar amaçlı suç örgütü kurmak ve yönetmek'' suçundan İstanbul 3 No'lu DGM'de yargılanmaları sürüyor. 
     Mısır Çarşısı'ndaki patlamaya ilişkin sosyolog Pınar Selek'in de aralarında bulunduğu sanıklara ilişkin dava İstanbul 4 No'lu DGM'de, ''Mavi Çarşı Katliamı'' davası da İstanbul 3 No'lu DGM'de devam ediyor. 
     Terör örgütü Hizbullah'ın üst düzey yöneticileri ile çorapçı bombacı olarak bilinen Levent Dülger'in İstanbul 5 No'lu DGM'de yargılanmaları sürüyor. 
     Urfi Çetinkaya, ''Son Tango'' adı verilen operasyon kapsamında ele geçirilen 505 kilo eroinle ilgili İstanbul 2 No'lu DGM'de, ''Matador Operasyonu'' kapsamında da İstanbul 3 No'lu DGM'de yargılanırken, kurye kız Dilek Örnek'in İstanbul 4 No'lu DGM'deki davası halen devam ediyor. 
     
     YENİ AÇILAN DAVALAR 

     İstanbul'da 15 Kasım 2003'te Şişli'deki Beth İsrael ve Beyoğlu'ndaki Neve Şalom sinagogları, 20 Kasım 2003'te de Beyoğlu'nda İngiltere'nin İstanbul Başkonsolosluğu ile Beşiktaş'taki HSBC Bank Genel Müdürlüğü binasına yönelik bombalı saldırılara ilişkin haklarında dava açılan 50'si tutuklu 69 sanık hakkında açılan davanın görülmesine henüz başlanmadı. 
     İstanbul DGM Cumhuriyet Başsavcılığı, Kartal'da Hür ve Kabul Edilmiş Masonlar Büyük Locası Derneği Yakacık Şubesi'ne düzenlenen silahlı ve bombalı intihar eylemine ilişkin 12 sanık hakkında da yeni dava açtı. 
     
</TEXT>
</DOC>
