<DOC>
<DOCNO> 246867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonsiy14.html </URL>
<DATE> 2004/06/10/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Yargıtay Başkanı ''Türk yargısı hiçbir zaman siyasi kararlar vermez'' 
</HEADLINE>
<TEXT>

     Yargıtay Başkanı Eraslan Özkaya, 9. Ceza Dairesi'nin kapatılan DEP'in eski milletvekilleri hakkındaki tahliye kararının tamamen hukuki olduğunu belirterek, ''Türk yargısı hukuka, yasalara uygun, yansız karar vermek suretiyle görevini yapmıştır'' dedi. 
     Özkaya, DEP davasındaki süreci anlattıktan sonra, eski DEP milletvekilleri hakkında Avrupa İnsan Hakları Mahkemesi'nin AİHM , Avrupa İnsan Hakları Sözleşmesi'nin AİHS adil yargılanmayı düzenleyen ilkesinin ihlal edildiğine karar verdiğine anımsattı. Bu aşamada DGM'lerdeki askeri üyenin çıkarıldığını, uyum yasalarıyla pek çok şeyin değiştiğini, Anayasa'nın 90. maddesinde yapılan değişiklikle temel hak ve özgürlüklere ilişkin uluslararası sözleşmelerin ulusal yasalarla çatışması halinde bunlara üstünlük tanındığını hatırlattı. 
     Türkiye'nin AİHM'nin verdiği ihlal kararlarını yeniden yargılama nedeni olarak kabul ettiğini belirten Özkaya, eski DEP milletvekillerinin bu kapsamda yeniden yargılandığını ve dava dosyasının Yargıtay'a geldiğini söyledi. 
     DGM'nin yargılama aşamasında tahliye taleplerini reddettiğini ifade eden Özkaya, bu ret kararlarına karşı bazı Avrupalı parlamenterlerin yargı bağımsızlığı ve yansızlığı ile bağdaşmayan açıklamalarda bulunduğunu kaydetti. Özkaya, o dönemde kendisinin Türk yargısının ''yasalar, evrensel kurallar, uluslararası sözleşmeler ve vicdana'' göre karar verdiğini ifade ettiğini belirtti. 
     
     ''YEREL MAHKEME HATA YAPMIŞSA ÜST MAHKEMELER DÜZELTİR'' 

     Yargıtay Başkanı Özkaya, şöyle devam etti 
     ''Kimsenin Türk yargısına müdahale etmesi, baskı altına alma yetkisi yoktur. Bir yerel mahkeme hata yapmışsa üst mahkemeler düzeltir. Bu davada da dosya geldi, başsavcılık inceledi, tebliğnamesini hazırladı ve usulden bozma istedi. 9. Ceza Dairesi, her tutuklu dava dosyasında olduğu gibi bu dosyayı ön incelemeye aldı ve cezaevinde kaldıkları süre, daha sonra verilecek muhtemel kararı gözeterek ileride telafisi mümkün olmayacak zararların doğmasını önlemek için böyle bir karar verdi. 
     Bir insanın cezaevinde yattığı süre az ise bunu tamamlattırırsınız, ancak bir gün dahi fazla yatırmanın telafisi yok. Bu tazminatla da açıklanamaz. Her yargıç bu durumu gözetir, tutuklu dosyalarda bu durum gözetilir, 9. Ceza Dairesi bunu yaptı.'' DEP davasında hukuki sürecin devam ettiğini, 9. Ceza Dairesi'nin temyize ilişkin kararını dosyayı inceleyerek daha sonra vereceğini ifade eden Özkaya, şunları kaydetti 
     ''Bu dosyaya bir takım siyasi sonuçlar bağlamak fevkalade yanlıştır. Yargıtay, hukuka, uluslararası sözleşmelere ve vicdanına göre bir karar vermiştir. Yargıyı etki altına alacak, telkinde bulunacak yorumlardan kaçınmak gerekir. Bu yargı bağımsızlığının, tarafsızlığının gereğidir. Bu hukuk devleti ilkesinin olmazsa olmaz koşuludur.'' 
     
     GÜL'ÜN SÖZLERİ 

     Dışişleri Bakanı ve Başbakan Yardımcısı Abdullah Gül'ün, eski DEP milletvekillerini bir daha cezaevine girmelerinin mümkün olmadığı yönündeki sözlerinin anımsatılıp, görüşlerinin sorulması üzerine Özkaya, davanın sürdüğünü, Yargıtay'ın esasa ilişkin vereceği kararın henüz belli olmadığını söyledi. Özkaya, ''Bu tür açıklamalar sadece söz sahiplerini bağlar. Hukukla, davayla ilgisi olmayan sözlerdir. Karar daha belli değil. Tahmin yapmak da mümkün değildir'' dedi. 
     Adalet Bakanı Cemil Çiçek'in, ''Türk yargısı görevini yapmıştır'' şeklindeki ifadesini nasıl değerlendirdiğini soran bir gazeteciye Özkaya, ''Türk yargısı hukuka, yasalara uygun ve yansız olarak karar vermek suretiyle görevini yapmıştır. Türk yargısı hiç bir zaman siyasi amaçlarla karar vermemiştir, vermeyecektir. Böyle bir karar verirse bu karar adil değil, siyasi olur. Ancak verilen kararlar siyasi sonuçlar doğurabilir, bunun da yargı ile ilgisi yoktur'' şeklinde konuştu. 
     
     ''KARAR TAMAMEN HUKUKİDİR'' 

     Yargıtay Başkanı Özkaya, bir başka soru üzerine, 9. Ceza Dairesi'ndeki heyette olmadığı için onların yerine geçerek bazı açıklamalarda bulunamayacağını, ancak dairenin karar verirken bütün hukuki mevzuatı ve olasılıkları dikkate almış olabileceğini söyledi. 
     Özkaya, ''Karar tamamen hukukidir, yasalar çerçevesinde verilmiştir, siyasi sonucu, etkileri olabilir'' dedi. 
     Yargıtay 9. Ceza Dairesi'nin bir bozma kararı vermesi durumunda, bütün gerekçelerini de belirteceğini söyledi. 
     Dairenin tahliye kararının, yeniden yargılama sonucunda verilecek diğer davalar için de emsal olup olmayacağına ilişkin bir başka soru üzerine Özkaya, her dosyanın kendi özelliği içinde değerlendirilmesi gerektiğini, her davada mutlaka tahliye kararı verilecek diye bir şey olamayacağını bildirdi. 
     Eraslan Özkaya, ''Bu tahliye kararı biraz geç mi oldu, bunu DGM veremez miydi '' şeklindeki soru üzerine bu konuda yorum yapamayacağını belirtti. 
     
     ''BUNLARIN BİRBİRİYLE ALAKASI YOK'' 

     Bir soru üzerine, terör örgütü elebaşı Abdullah Öcalan'ın AİHM'de dün yapılan duruşması, TRT'nin Kürtçe yayına başlaması ve Yargıtay'ın tahliye kararının aynı güne gelmesine farklı anlamlar yüklendiğini kaydeden Özkaya, ''Bunların birbiri ile hiç alakası yoktur, yorumdur, yanlıştır. Bütün dosyalarda uygulanan hukuki süreç, bu dosya için de uygulanmıştır. Bu gelişmelerin yan yana gelmesi tamamen tesadüftür'' diye konuştu. 
     Özkaya bir başka soruyu yanıtlarken, yargıda ulusal yasalar ile uluslararası sözleşmelerin çatışması halinde hangisinin uygulanacağı yönünde daha önce bazı tereddütlerin yaşandığını söyledi. Özkaya, bir kısım görüşün başta AİHS olmak üzere evrensel kuralların öncelikle uygulanması gerektiğini, bir kısım görüşün ise ulusal yasaların uygulanması olduğunu ifade ederek, Anayasa'nın 90. maddesinde yapılan değişiklikle bu tereddütlerin giderildiğini kaydetti. Uyum yasalarıyla temel hak ve özgürlüklerin geliştirilmesi yönünde önemli adımlar atıldığını belirten Özkaya, ''Şimdi uygulayıcılar da buna bakıyor. İşte yargının yaptığı da budur'' dedi. 
     
     ''KARARLARINA DERİNLİK KAZANDIRIR'' 

     Yargıtay Başkanı Özkaya, yargıçların kararlarında AİHS'e atıfta bulunmalarının önemine işaret ederek, AİHM kararlarına niçin katılmadıklarına da gerekçelerinde yer vermelerinin kararlarına derinlik kazandıracağını vurguladı. 
     İnsan hak ve özgürlüklerinin ön plana çıktığı bir çağın yaşandığını belirten Özkaya, ''İnsan hak ve özgürlükleri tabanı olan ve tavanı olmayan hak ve özgürlüklerdir. Türkiye'de bu alanda son dönemde önemli adımlar atılmıştır'' diye konuştu. 
     Özkaya, Yargıtay'da devam eden Neşter Operasyonu soruşturmasının hangi aşamada olduğunu soran bir gazeteciye de soruşturmanın son aşamaya geldiğini, muhakkikin bütün delilleri topladığını, toplanmayan herhangi bir delil bırakılmadığını söyledi. 
     
</TEXT>
</DOC>
