<DOC>
<DOCNO> 204754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/yazar/guclu.html </URL>
<DATE> 2003/12/27/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Onlar eğitim şehidi. Ama kimin umurunda 
</HEADLINE>
<TEXT>

   
   Burçin Uysal ve Aysun Kayalar, ülkenin her yeri benim vatanım diyen çiçeği burnunda iki idealist genç öğretmen. Biri 24, diğeri 23 yaşında. İlk görev yerleri Ağrı'nın Doğubeyazıt ilçesine bağlı Ortadirek köyü. Önceki gün okul sobasını yakmaya çalışan öğrencilerini, alevler arasından kurtarmaya çalışırken biri yaşamını yitirdi. Diğeri ölümle pençeleşiyor. 
   Burçin Öğretmen dün Samsun'da toprağa verildi. Çorum'dan Ağrı'ya giden Aysun Öğretmen ise Ankara'da Gülhane Askeri Tıp Akademisi GATA'da yaşam mücadelesi veriyor. Aileler perişan, öğrenciler şaşkın, eğitim camiası yasta. Ama bu kimin umurunda. Şehit öğretmenler, televoleciler kadar dahi Türkiye'nin gündemine gelemediler. Popstar yarışmacılarına, elendi diye gözyaşı döken bu toplum, maalesef onların neden, nasıl ve niye yandıklarının bile farkında değil. Oysa onlar, bu ülkenin geleceği için kendilerini alevlerin içerisine attılar... 
   Olay, başından sonuna kadar tam bir içler acısı. Ağrı'dan Celal Baydar'ın haberini birlikte okuyalım 
   Doğubeyazıt'a bağlı 159 öğrencinin okuduğu, üç öğretmenin görev yaptığı Ortadirek Köyü Birleştirilmiş Sınıflı İlköğretim Okulu'nda önceki gün bir facia yaşandı. 
   Her sabah öğrencilerine sıcak bir ortam hazırlamak için erkenden köye giden ve sobayı yakan öğretmenlere, o gün ilköğretim 4. sınıf öğrencisi 10 yaşındaki Okan Kömürcü yardım etmek istedi. Elindeki tineri sobaya döken Kömürcü'nün bir anda alevler arasında kaldığını gören Burçin Öğretmen, bir yandan öğrencileri sınıftan boşaltmaya çalışırken öte yandan da kendisini, sonucunun ne olacağını hiç düşünmeden öğrencisinin üzerine attı. Aynı alevlerin Burçin Öğretmen'i de sarması üzerine, bu defa Aysun Öğretmen üzerindeki kabanı çıkartıp eline alarak, yanan arkadaşını ve öğrencisini kurtarmak için alevlerin arasına daldı. Bu esnada, aynı okulda görev yapan Elif Tezcan da diğer sınıfta bulunan pencerenin camını kırarak öğrencilerini okuldan tahliye ederken bir facianın önüne geçmiş oldu. Yanıkları ağır olan öğrenci Okan Kömürcü yaşamını yetirirken Aysun ve Burçin öğretmen ambulans uçakla GATA'ya götürüldü. Ancak Burçin Öğretmen dün sabaha karşı yaşamını yetirdi. Aysun Öğretmen'in tedavisi ise sürüyor..." 
   
   Çıkarılacak dersler    Yüzde 95 yanık vücudu ile yaşama dört elle sarılan Aysun Öğretmen, şubat ayında evlilik hazırlıkları yapıyordu. Erken evlenip eş durumundan Ankara'ya tayin tekliflerini hep reddetti. Gerisini, başucundan bir an olsun ayrılmayan Babası Abdullah Karalar ve müstakbel kayınpederi Suat Mergen'den dinleyelim Köye gittiklerinde okul eğitim verilemez haldeydi. Ellerine kazma kürek alıp, tamir ettiler, boyadılar. Okulun ve çocukların birçok ihtiyaçlarını ceplerinden karşıladılar. Öğrencilerin eğitimi yarım kalmasın diye evliliğini erteledi. Bu çocuklara kıyıyoruz. Gencecik, tecrübesiz yeni mezunları köylere göndermek ne kadar doğru Okullarda müstahdem çalıştırma zorunlu hale getirilmeli ve her okulda yangın söndürme aleti bulundurulmalıdır..." 
   Köy öğretmenleri, dün olduğu gibi bugün de yine ancak görev başında şehit olduklarında gündeme geldiler. Dün kurşunlara hedef oluyorlardı. Bugün ilgisizliğe. Hadi başkaları neyse ama her vesile ile sokağa dökülen öğretmen kuruluşları nerede .. 
   Özetin özeti Öğretmenlerin sorunları örtbas edilerek değil cesurca masaya yatırılarak çözülür. Aysun Öğretmen'e ve yaralı öğrencilere şifa diliyor, Okan Kömürcü ve onu kurtarmak için korkusuzca yaşamını feda eden Burçin Öğretmen'in ailesine sabır diliyoruz... 
   
      
   
   
</TEXT>
</DOC>
