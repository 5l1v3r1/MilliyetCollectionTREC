<DOC>
<DOCNO> 226133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/sonsiy08.html </URL>
<DATE> 2004/03/27/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Kar üstü araçlarla oy pusulası dağıtımı... 
</HEADLINE>
<TEXT>

     Erzurum'un Tekman İlçesi ile Muş'ta ulaşım sağlanamayan bazı köylere, kar üstü araçlarla oy pusulaları gönderiliyor. 
     AA muhabirinin aldığı bilgiye göre, yarın yapılacak yerel seçimler öncesi Köy Hizmetleri tarafından kapalı köy yollarını açmak için başlatılan çalışmalara rağmen, Erzurum ve Muş'ta bazı köylerle ulaşım hala sağlanamıyor. 
     Erzurum'un Tekman İlçesi Kaymakamı Kasım Yekeler, yaptığı açıklamada, ilçeye bağlı Yuvaklı, Çimenözü ve Bayındır köylerinin yollarının kar nedeniyle halen kapalı olduğunu, bu köylere oy pusulalarının kar üstü araçla gönderilmeye başlandığını söyledi. 
     Oy kullanma işleminin tamamlanmasının ardından seçmen sandıklarının yine kar üstü araçla ilçe merkezine getirileceğini ifade eden Yekeler, çamur nedeniyle ulaşım sağlanamayan köylere ise oy pusulalarının, atların sırtında gideceğini kaydetti. 
     Muş'ta ise merkeze bağlı Cevizlidere, Ağlı, İnardi, Ekindüzü köylerinin kar nedeniyle yollarının kapalı olduğu bildirildi. 
     Bu köylerde yaşayan vatandaşların oy kullanma işlemlerini yapabilmeleri için oy pusulalarının, Telekom'a ait kar üstü araçla yola çıkarıldığı belirtildi. 
     Köy Hizmetleri İl Müdürü Murat Ceylan, Muş'ta kar nedeniyle kapalı köy yollarını seçim öncesi ulaşıma açmak için yoğun çalışma içinde olduklarını, ancak bazı yerlerde karın yer yer 10 metreye kadar ulaşmasının, yol açma çalışmalarını güçleştirdiğini kaydetti. 
     
</TEXT>
</DOC>
