<DOC>
<DOCNO> 206324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/yasam/ayas.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dosya suya düştü suyu 'biri' içti 
</HEADLINE>
<TEXT>

   Bir ameliyatta şüpheli şekilde ölen, bir çocuk babası Ayhan Özkan'ın dava dosyası, iki adliye arasındaki 10 kilometrelik yolda 'kayboldu'... 
      Haluk Atalay 
   
   Özel bir hastanede fazla kilolarından kurtulmak için midesine ayarlanabilir silikon bandı kelepçe taktırdıktan sonra hayatını kaybeden Ayhan Özkan'ın ölümüyle ilgili dava dosyası, sır oldu. Fatih Cumhuriyet Savcılığı'nın gönderdiği dosya, dört ayda Bakırköy Adliyesi'ne varamadı. 
   Bir çocuk babası Özkan'ın ölümü üzerine, Fatih Cumhuriyet Savcılığı, Özel JFK Hastanesi ve ameliyatı yapan Op. Dr. Halil Alış hakkında, 'Dikkatsizlik ve tedbirsizlik sonucu ölüme sebebiyet vermek' suçlamasıyla kamu davası açtı. Savcılık, hastane Bahçelievler'de olduğu için dava dosyasını 'yetkisizlik' kararıyla Bakırköy Adliyesi'ne gönderdi. Dosya, Bakırköy Adliyesi Hazırlık Kalemi'ne ulaştırılmak üzere 16 Eylül 2003'te postaya verildi. 
   
   Her şey yeniden yazılacak 
   Ve ne olduysa, bundan sonra oldu. Özkan'ın eşi Hilal Özkan ve avukatı Ali Zerey, adliyenin tüm birimlerinde aramalarına rağmen, dosyayı bulamadı, üstüne, akıbeti hakkında da herhangi bir bilgiye ulaşamadı. 
   Bir ölümü aydınlatacak dosyanın, iki adliye arasındaki 10 kilometrelik mesafeyi dört ayda alamadığını söyleyen Avukat Zerey, durumu, "Dosyayı bulamadığımız için tazminat davası da açamıyoruz. Şimdi uzun süreli bir yazışma sonrası Fatih Adliyesi'nden tekrar dosya oluşturup göndermeleri istenecek. 25'i maddi, 100 milyarı manevi, 125 milyarlık tazminat davası açacağız" diyerek özetledi. 
   Bakırköy Adliyesi Hazırlık Kalemi'nden sorumlu Başsavcı Yardımcısı Engin Uçak ise, iddia edildiği gibi dosyanın kaybolmasının mümkün olmadığını belirterek, "Öyle bir şey olsa bile Fatih Adliyesi'ne yazıyla yeniden istenir" diye konuştu. 
   
   Ameliyat oldu, 6 günde öldü    Özel bir şirkette müdür yardımcısı olan Ayhan Özkan, aşırı kilolarından kısa sürede kurtulabilmek için Özel JFK Hastanesi'nde 16 Haziran 2003'te ameliyat oldu. Op. Dr. Halil Alış'ın yaptığı ameliyatla Özkan'ın midesine ayarlanabilir silikon bant takıldı. Ancak, midesi delinip durumu ağırlaşan Özkan, Cerrahpaşa Tıp Fakültesi Hastanesi Yoğun Bakım Ünitesi'nde altı gün sonra öldü. Dr. Alış, aşırı kilolu Özkan'ın solunum yetersizliği ve buna bağlı kalp yetmezliği nedeniyle öldüğünü öne sürdü. Sır ölümün ardından Özkan'ın eşi Hilal, küçük oğulları Alp ile yapayalnız ve babasız kaldı... 
   
   
</TEXT>
</DOC>
