<DOC>
<DOCNO> 233495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/soneko28.html </URL>
<DATE> 2004/04/21/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
120 km hız yapan yük vagonu üretilecek... 
</HEADLINE>
<TEXT>

     Tüdemsaş Genel Müdürü Halil Torun, 2004 yılında ilk defa RIV şartlarına uygun, 22.5 ton dingil basıncı ve 120 kilometre hız yapabilen yük vagonları üretimi yapacaklarını söyledi. 
     Torun, yaptığı açıklamada, demiryolları parkında bulunan yük vagonlarının 20 ton dingil basıncı ve 100 kilometre hız yapısına sahip olduğuna dikkati çekerek, şunları kaydetti 
     ''Yeniden yapılanma içerisinde olan devlet demiryolları faaliyetleri içerisinde TÜDEMSAŞ ta, kendisine düşen görevi yerine getirmek üzere büyük bir gayret içerisine girmiş bulunmaktadır. Bu doğrultuda ülkemizde ilk defa şirketimizde üretimi yapılacak olan yük vagonları, teknolojik olarak gelişmiş olan ve tüm Avrupa ülkelerinde çalışmaya başlayan, hız öncelikli olduğu zaman 120 kilometre hız yapabilen veya yük öncelikli olduğu zaman 22,5 ton dingil basıncında çalışabilen donanıma sahip olacaktır. Ayrıca yine yapılacak bu vagonların fren sistemi de yüke duyarlı olacaktır.'' Yapacakları yük vagonlarının özellikleri hakkında da bilgi veren Torun, açıklamasına şöyle devam etti 
     ''Vagon içerisindeki yükün ağırlığına göre sensör vasıtasıyla fren valfine komut verecek ve fren gücü otomatik olarak kendiliğinden sağlanacaktır. 2004 yılı sonuna kadar üretimi tamamlanacak olan vagonlar servise verildiğinde, demiryolları filosunda ilk defa bu tip vagonlar hizmet verecek ve Avrupa ülkelerine vagonlarımızın çıkışında artık hiçbir problemle karşılaşılmayacaktır.'' Projenin gerçekleştirilmesi konusunda başta Cumhuriyet Üniversitesi olmak üzere Sivas'ın konuyla ilgili tüm birimlerinin desteğini beklediklerini ifade eden Torun, ''Çünkü başarı hem Sivas'ın hem şirketimizin olacaktır. Projenin gerçekleşmesiyle erişilecek bu standart sayesinde dış ülkelerde pazar arama çalışmalarına hızla devam eden şirketimizin önünün açılacağına inancımız tamdır'' diye konuştu. 
     
</TEXT>
</DOC>
