<DOC>
<DOCNO> 212195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/soneko23.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell Irak GSM ihalesini kazanan şirketler listesinde değiliz 
</HEADLINE>
<TEXT>

     Turkcell İletişim Hizmetleri A.Ş., Irak GSM ihalesini kazanan şirketler listesi içinde yer almadıklarını bildirdi. 
     Turkcell'den Borsa'ya gönderilen yazıda, Yönetim Kurulu'nun 20 Ağustos 2003 tarihli toplantısında, şirketin iştirak ettiği bir konsorsiyum aracılığıyla Irak'ta 3 bölgede 2 sene için açılan GSM ihalesine katılma kararı aldığı anımsatıldı. 
     Açıklamada, 5 Eylül 2003 tarihinde açıklanması beklenen ihale sonucuyla ilgili resmi bir tebligat yapılmamasına karşın, ihale sürecinin tamamlandığı ve kazanan firmaların kimler olduğunun basındaki yayınlar aracılığıyla anlaşıldığı kaydedildi. 
     Açıklamada, ''Şirketimiz, şifai olarak bildirilen ihaleyi kazanan şirketler listesi içinde yer almamaktadır. Irak GSM ihalesi sonucuna ilişkin, ihalenin seçim kriterleri ve şirketimizin ihaleyi neden kazanamadığına ilişkin yazışmalar sürdürülmüş, ancak bugüne kadar yetkili mercilerden sonuca ilişkin herhangi bir resmi cevap alınamamıştır'' denildi. 
     
</TEXT>
</DOC>
