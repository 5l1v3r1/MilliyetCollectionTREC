<DOC>
<DOCNO> 242695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sonsiy13.html </URL>
<DATE> 2004/05/25/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Çiçek "DGM'lerin kaldırılmasıyla ilgili bir taslak hazırladık" 
</HEADLINE>
<TEXT>

     Adalet Bakanı Cemil Çiçek, DGM'lerin kaldırılmasıyla ilgili çalışma yaptıklarını ve bir taslak hazırladıklarını belirterek, ''Yarın Başbakanlık'a, orada bir incelemeden sonra TBMM'ye gidecek. Tasarıyı Haziran ayı içinde çıkarmayı arzu ediyoruz'' dedi. 
     Bakan Çiçek, İstanbul Kültür Üniversitesi'nce düzenlenen ''Türk Ceza Kanunu Tasarısı'' konulu çalışma toplantısına gelişinde, gazetecilerin sorularını yanıtladı. 
     ''DGM'lerin Anayasa gereği kaldırıldığının'' hatırlatılması üzerine Çiçek, ''DGM'lerin kaldırılmasıyla ilgili bakanlık olarak bir çalışma yaptık, bir taslak hazırladık'' dedi. 
     Taslağın geçen hafta tüm DGM başsavcı ve mahkeme başkanlarına verildiğini anlatan Çiçek, şunları kaydetti 
     ''Son şeklini vereceğiz. Yarın Başbakanlık'a, orada bir incelemeden sonra TBMM'ye gidecek. Tasarıyı Haziran ayı içinde çıkarmayı arzu ediyoruz. 
     DGM'ler Anayasa gereği kaldırılmış olunca, ihtiyaç ortadan kalkmış olmuyor. Türkiye her zaman terör konusunda bir tehdidi yaşıyor. Bu boşluğu dolduracak yeni bir düzenlemeye ihtiyaç var. Biz Avrupa normlarını, Avrupa hukukunun ve AİHM'nin ortaya koyduğu birtakım hususları da dikkate alarak, yargı bütünlüğü içinde bir düzenleme yaptık.'' Bakan Çiçek, DGM'lerde görülen davaların yeni kurulacak mahkemelere devredileceğini de belirterek, ''mevcut DGM'lerin mahkeme bölümlerinin, ağır ceza mahkemelerinde hangi usul kullanılıyorsa o usule göre yargılama yaptığını'' anımsattı. 
     Yeni düzenlemeyle ihtisas mahkemesi kurulacağını ifade eden Çiçek, adil yargılama yetkisi dikkate alınarak düzenleme yapıldığını bildirdi. 
     
     METİN KAPLAN'IN İADESİ 
     Bir gazetecinin ''Yarın Almanya'da Metin Kaplan'ın iade davası var. İade için bakanlık olarak ne yapacaksınız '' şeklindeki sorusu üzerine Çiçek, ''bu konuda her zaman girişimlerinin olduğunu, hatta bu sabah Almanya'nın İçişleri Bakanı ile havalimanında görüştüğünü ve bu konunun gündeme geldiğini'' söyledi. 
     Adalet Bakanı Çiçek, davaya ilişkin sonucu kendilerinin de beklediğini dile getirerek, ''Devlet olarak, Türkiye'de suç işlemiş herkesin Türkiye'ye iadesi noktasında hassasiyetimiz var. Metin Kaplan da buna dahildir'' diye konuştu. 
     
</TEXT>
</DOC>
