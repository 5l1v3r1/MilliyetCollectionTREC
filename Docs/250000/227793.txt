<DOC>
<DOCNO> 227793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/siyaset/siy11.html </URL>
<DATE> 2004/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK Denktaş'ı bekleyecek 
</HEADLINE>
<TEXT>

   
      BARKIN ŞIK Ankara 

   
   İsviçre'de tamamlanan Kıbrıs müzakerelerinin ardından ortaya çıkan sonucu değerlendirmek üzere ilk kez iki gün üst üste toplanan Milli Güvenlik Kurulu MGK , KKTC Cumhurbaşkanı Rauf Denktaş'tan gelecek raporla birlikte 5 Nisan Pazartesi yeniden "olağanüstü" toplanmayı kararlaştırdı. 
   9000 sayfalık anlaşma metninin çözümlenmesi ve Türk tarafının olmazsa olmazlarının planda ne kadar yer aldığının belirlenmesi için alınan kararda, Cumhurbaşkanı Ahmet Necdet Sezer ve askeri kanadın hassasiyeti etkili oldu. 
   
   Toplantı 2.5 saat sürdü 
   Sezer başkanlığında 2.5 saat süren toplantıda, Başbakan Recep Tayyip Erdoğan, Dışişleri Bakanı Abdullah Gül ve Dışişleri Bakanlığı heyeti bilgi aktardı. 
   Genelkurmay Harek t Başkanlığı, Plan Prensipler Başkanlığı ve Kıbrıs - Yunanistan Masası'nın hafta sonu tam mesai yaparak çözeceği Annan Planı'nın çözümlemelerinin, KKTC heyetinin Cumhurbaşkanı Denktaş ile yapacağı çalışmaların ardından ortaya çıkacak sonuçla birlikte, askeri kanadın pazartesi günü yapılacak MGK'da referansı olacağı belirtildi. 
   Dünkü toplantıdan sonra açıklanan bildiride de, İsviçre'de yapılan görüşmelerin gözden geçirildiği vurgulanarak şöyle denildi 
   "Mevcut süreci başlatan taraf olan Türkiye, Kıbrıs'ta adil ve kalıcı bir çözüme ulaşılması çabalarını içtenlikle desteklemeye devam etmektedir. Ortaya çıkan metinlerin kapsamlı biçimde değerlendirilmesine fırsat tanımak üzere, kurul üyelerinin de çalışma programı dikkate alınarak, kurulun 5 Nisan'da saat 14.00'te yeniden toplanmasına karar verilmiştir." 
   
   
   
</TEXT>
</DOC>
