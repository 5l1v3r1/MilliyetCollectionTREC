<DOC>
<DOCNO> 212352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/yazar/altan.html </URL>
<DATE> 2004/01/31/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Yarın bayram... 
</HEADLINE>
<TEXT>

   
   Yarın Kurban Bayramı. Kimbilir kaç yüz bayram yaşadım şimdiye dek. "Dönülmez akşamın ufku"na yaklaştıkça, bir ömür içinde bütünleştiğimiz ve tanıştığımız değişik kuşakların üstünde, biraz da anısal bir gökkuşağı çiziyor bayramlar... 
   
   Geçenlerde bin yıllık dostum Dündar Baştımar'la konuştuk telefonla... 
   Havuzu heykelli, çam ağaçlı, yalı bahçelerinde çeşitli arkadaşlarla çemberlenmiş, benim gevezeliklerimin dalgalanıp gittiği ne günler ve geceler tüketmiştik Dünlar'la... 
   
   Henüz daha "Leninizmin", "komünizm" sanıldığı ve "ekonomi"nin siyasetçi iradesine bağlı bir mekanizma olduğuna inanıldığı dönemlerdi. 
   Enerji kaynakları ve teknolojinin değişimiyle, "ulus - devlet" modelinin de değişeceği konuları, henüz güncel gündeme girmemişti. 
   "Avrupa vatandaşlığı" kimsenin hayalinden bile geçmiyordu. 
   Ne cep telefonu, ne internet, hatta ne de televizyon vardı ortalıkta... 
   
   Ömrümüz içinde hızlı bir küreselleşme vites büyütmüş, "Leninizm" çökmüş ve Polonya'nın eski Cumhurbaşkanı Valesa, "dünya vatandaşlığı"nın anayasasını hazırlamaya başlamıştı. 
   Bizim kuşak ise artık iyice yalnızlaşıyordu. Eski dostların çoğu kaybolup gitmişti, sadece anıları kalmıştı gönlümüzde. 
   
   Kanepede 5 yaşındaki Poyraz Aymete uyuyordu. Ne kadar da güzel uyuyordu. Bir süredir karşı komşumuz da olmuş olan, çocuklarım yakınlığındaki genç dostlarımdan Verda ile Engin Aymete'nin oğluydu. 
   Henüz daha annesinin karnında 5 aylıkken tanışmıştım onunla. Hani hani neredeyse elime doğmuş gibiydi. 
   
   Çocuklarla büyükler arasındaki fark, çocukların arı duru ve koşullanmamış olmalarıdır. Toplumsal bir hipnoz bataklığında, 3 - 7 yaş arasında başlar koşullanmaları. Büyükler bozarlar onların arı duru saydamlığını. O nedenle de, konuşmaya başladıktan sonra, minicik birikimlerinin gergefinde, harika bir mantık tutarlılığı gösterirler. 
   Poyraz'ın, bizim iki katlı dairenin merdivenlerinden inip çıkmaya özendiği günlerde, kendisini arkadaşça uyarmıştım 
   - Düşersin dikkat et... 
   Yüzüme şöyle bir bakmış 
   - O zaman, demişti, senin bana yardım etmen gerekir. 
   Ne kadar da güzel uyuyordu kanepede, hafif hafif horlayarak... 
   
   Yarın yine bayram... 
   Gençliğimin, artık sadece raflarda kitapları kalmış yazı adamları Hüseyin Cahit'ler, Falih Rıfkı'lar, Refik Halit'ler, Reşat Nuri'ler, Peyami Safa'lar, Sabahattin Eyüboğlu'lar, Salah Birsel'ler... 
   "Nesir edebiyatı" da bir ithal malıdır bizde tıpkı tiyatro ile opera gibi Tanzimat'la birlikte yansıdı içeriye. Osmanlı'da "nesir edebiyatı" yoktu. 
   
   O yüzden de, yazı adamlarının yeterli bir piyasası olamadı. Karizmalarının yelkenleri, ister istemez, siyaset rüzgarlarına muhtaç kaldı. 
   Ya egemenlerin rüzgarına uyacaklar, ya muhalefete doğru yelken açacaklardı. 
   Genellikle birinciler ihya, ikinciler imha edildi. 
   Ve hep siyasal bir kutuplaşmada kümelendiler. Recaizade Mahmut Ekrem - Muallim Naci Tevfik Fikret - Mehmet Akif Nazım Hikmet - Necip Fazıl örneği... 
   
   Hazine'den geçinenlerin "önemliler"i dışında, evrensel bir "değerler" kanadı yeterince yaratılamadı Türkiye'de... 
   "Yazacaksa vatanı yazsın" gerekçesiyle bazı tiyatro oyunları dahi baskına uğradı. 
   Bir de buna geleneksel ve karşılıklı "çürütmecilik" eklenince... 
   İnsanlığın evrensel bahçelerine, tarihsel katkılar yapamadık... 
   
   Yazı adamlarının ortak özellikleri dahi pek bilinmez bizde. Yazı adamları ya hiç konuşmazlar, ya aşırı çok konuşurlar... 
   Hüseyin Cahit, Salah Birsel az konuşanlardandı Falih Rıfkı, Nizamettin Nazif çok mu çok konuşanlardan... 
   "Varlıklı olmak"la "var olmak" arasındaki evrensel özellik ve nitelikler de, pek girmedi bizim dünyamıza... 
   Makyajlı bir ortaçağ oligarşisine çakılı kaldık. Hızlanan küreselleşme, şimdi onu sallamada... 
   
   Yarın bayram... 
   Gelecek Kurban Bayramı'nda kimbilir neler ve neler konuşulup yazılacak .. 
   Ve o zamana kadar daha kimbilir kimler doğacak, kimler kaybolacak... 
   
      
   
   
</TEXT>
</DOC>
