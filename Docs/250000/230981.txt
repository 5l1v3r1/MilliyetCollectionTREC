<DOC>
<DOCNO> 230981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/soneko53.html </URL>
<DATE> 2004/04/13/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Sevil Sabancı Cenaze törenine duyulan ilgiden çok mutlu oldum 
</HEADLINE>
<TEXT>

     İstanbul'da dün toprağa verilen Sakıp Sabancı'nın kızı Sevil Sabancı, cenaze törenine duyulan ilgiden çok mutlu olduğunu bildirdi. 
     Sevil Sabancı, babasının Zincirlikuyu Mezarlığı'ndaki kabrini ziyaret etti. Sabancı, çiçek koydu ve bir süre dua etti. 
     Gazetecilerin sorularını da yanıtlayan Sevil Sabancı, babasının cenazesine duyulan ilgiden çok mutlu olduğunu söyledi. Sabancı, ''Bu inanılmaz sevgi selini hep beraber yaşadık. Halk bizimle birlikte oldu. Halk o sevgiyi bize yaşattı'' dedi. 
     Mezarın başında iki günden beri nöbet tutan gazetecilere de teşekkür eden Sevil Sabancı, ''Sizler de bizim ailemizdensiniz. O size hep değer verdi. Ama siz de ona hakettiği değeri verdiniz'' diye konuştu. 
     
     TAZİYE ZİYARETLERİ 
     Sabancı ailesine bugün de iş, politika ve spor dünyasından birçok isim taziye ziyaretinde bulundu. 
     Devlet töreniyle dün toprağa verilen işadamı Sakıp Sabancı'nın eşi Türkan ve kızı Sevil Sabancı ile Erol, Ömer, Şevket, Ali ve Güler Sabancı, aileyi temsilen dönüşümlü olarak taziyeleri kabul etti. 
     Eski Başbakanlardan Tansu Çiller ve eşi Özer Çiller, başsağlığı dileklerini ilettiler. Çiller çifti, Erol Sabancı tarafından kapıya kadar uğurlandı. 
     Genelkurmay eski Başkanı, emekli Orgeneral İsmail Hakkı Karadayı ve eşi de taziye ziyaretine geldi. 
     İşadamları Jack Kamhi ve Abdülkadir Konukoğlu, eski Galatasaraylı yöneticilerden Faruk Süren ve Burak Elmas, gazeteci Nazlı Ilıcak, İş Bankası Genel Müdürü Ersin Özince ve İstanbul Büyükşehir Belediyesi Özürlüler Merkezi'nden bir grup, aileye başsağlığı dileğinde bulundu. 
     
</TEXT>
</DOC>
