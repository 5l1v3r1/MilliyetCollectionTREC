<DOC>
<DOCNO> 242946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/soneko23.html </URL>
<DATE> 2004/05/26/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Şener Arayışımız, sağlıklı bir hukuki altyapının oluşturulmasıdır 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, yeni Bankalar Kanunu ile ilgili sürecin her safhasında her türlü görüş ve öneriye açık olduklarını, sektörün buna yoğun katılımının sağlanmasını arzu ettiklerini belirterek, ''Bizim arayışımız, sağlıklı bir hukuki altyapının oluşturulmasıdır'' dedi. 
     Türkiye Bankalar Birliği'nin 47. Olağan Genel Kurul Toplantısı'nda konuşan Şener, mevcut Bankalar Kanunu'nu yürürlükten kaldırarak, yeni bir şekil ve isim değişikliği ile yepyeni bir kanun tasarısını TBMM'ye sunmayı tasarladıklarını söyledi. 
     Şener, hükümet programında da belirtildiği üzere, etkin ve şeffaf bir sistem oluşturmak amacıyla, bankalar, özel finans kurumları, kalkınma ve yatırım bankaları, finansal holding şirketleriyle finansal kiralama, faktoring ve finansman şirketlerinin düzenleme ve denetleme fonksiyonlarının BDDK bünyesinde toplanması ve AB direktifleriyle uyumlu sistematik bir yapıya sahip Kredi Kuruluşları Kanunu Tasarısı Taslağı hazırlanmasına ihtiyaç duyulduğunu bildirdi. 
     Şeffaflık ilkesi çerçevesinde anlaşılır ve açık bir şekilde kaleme alınan kredi kuruluşları kanunu tasarısı ile getirilmek istenen yenilikleri de sıralayan Şener, bu konuda BDDK'nın çalışmalarının devam ettiğini, birlik ve ilgili diğer kuruluşların görüşleri doğrultusunda şekilleneceğini belirtti. 
     BDDK'nın taslakla ilgili olarak sektör temsilcilerinden alacağı görüş ve önerilerin büyük önem taşıdığını kaydeden Şener, katılımcılığın, siyaset yapılarının, siyaset yapma ilkelerinin özü, temeli olduğunu, katılımcılığın olmadığı tek yanlı düzenlemelerle sadece sektörde değil, diğer alanlarda da isabet kaydedebilmenin mümkün olmadığını vurguladı. 
     
     ''HER AŞAMADA GÖRÜŞ VE ÖNERİLERE AÇIĞIZ'' 
     Abdüllatif Şener, Bankacılık Kanunu ile ilgili yapılan taslak çalışmanın sektörün işleyişi konusunda ana bir metin halini alacağını belirterek, ''Dolayısıyla sektörün buna yoğun katılımının sağlanması da bizim arzularımız içerisindedir. Özellikle Bankalar Birliği'nin katılımı, görüşleri ve önerileri bizim açımızdan son derece önemlidir'' diye konuştu. 
     Önerilerin sunulması ve sürecin her safhasında, Bakanlar Kurulu'na intikalinde, Kanun Tasarısı haline dönüşmesinde, ardından da TBMM'de, komisyonlarda ve Genel Kurul'daki aşamasında her türlü görüş ve öneriye açık olduklarını ifade eden Şener, şunları kaydetti 
     ''Bizim arayışımız, sağlıklı bir hukuki altyapının oluşturulmasıdır. Bu başarıldığı takdirde bu başarı bizim başarımız olacağı kadar aynı zamanda sizin de başarınız olacaktır. Bu işbirliği anlayışı içindeki sürecin her zaman ve her zeminde sektör, BDDK ve hükümetle sürdürülmesi gerektiğine ve süreceğine inanıyorum. 
     
</TEXT>
</DOC>
