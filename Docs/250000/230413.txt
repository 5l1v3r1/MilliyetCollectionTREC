<DOC>
<DOCNO> 230413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sonsiy04.html </URL>
<DATE> 2004/04/11/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Baykal, Yılmaz Ateş'te ısrarlı... 
</HEADLINE>
<TEXT>

     TBMM Başkanvekilliği için salı günü seçim yapılacak olan CHP Grubunda, Genel Başkan Deniz Baykal Yılmaz Ateş'i aday göstermek için kolları sıvadı. Yerel seçimlerin ardından tüm mesaisini seçim sonuçlarının değerlendirilmesine ayıran CHP'yi, bu hafta salı günü bir başka seçim heyecanı bekliyor. Ankara Milletvekili Yılmaz Ateş'in Ankara Büyükşehir Belediye Başkanılığına aday olması nedeniyle boşalan Meclis Başkanvekilliği için TBMM Grup toplantısında seçim yapılacak. 
     
     BAYKAL, ATEŞ İÇİN KULİS YAPTIRIYOR 
     Yılmaz Ateş'i yeniden aday göstermeye hazırlanan Deniz Baykal, yakın çevresinde bulunan beş milletvekilinden geçtiğimiz hafta boyunca Yılmaz Ateş'in adaylığı konusunda diğer milletvekilleriyle görüş alışverişinde bulunmalarını istedi. Beş milletvekili, diğer milletvekilleriyle tek tek görüşerek, Baykal'ın Ateş'i yeniden başkanvekilliği için önereceğini, bu nedenle seçimde Ateş'e oy kullanmalarını istedi. Mustafa Özyürek gibi Baykal'a yakın isimler de Ateş'in yeniden Başkanvekili seçilmesinin doğru olacağını dile getiriyorlar. Baykal ve kendisine yakın isimlerin, Yılmaz Ateş'in bir özveri örneği göstererek Başkanvekilliği görevini bıraktığı ve parti görevi olarak Ankara Büyükşehir Belediye Başkanlığına aday olduğunu, bu nedenle en azından Başkanlık Divanı'nın yeniden seçileceği ekim ayına kadar bu görevini sürdürmesinin doğru olacağını ifade ediyorlar. 
     
     ATEŞ'E RAKİP ÇIKABİLİR 
     Daha önce Baykal'ın önerdiği tek isim olarak yarışa giren ve hiç bir muhalefet ile karşılaşmadan Meclis Başkanvekili olan Yılmaz Ateş'in bu kez kolayca seçilemeyebileceği de parti kulislerinde konuşuluyor. Seçim sonrası grupta yapılan değerlendirmede muhalif milletvekillerine gizli destek veren İstanbul Milletvekili Hasan Fehmi Güneş'in "düşünmüyorum" demesine karşın bazı milletvekilleri tarafından ikna edilerek bu göreve talip olabileceğini belirtiliyor. Özellikle deklarasyoncu dokuz milletvekili ile deklarasyonculara destek vermeyen ancak parti yönetiminden rahatsız olan bazı muhalif milletvekilleri Güneş'in aday olması için çaba sarfediyor. Güneş'in aday olması durumunda, Ateş'in işinin hiç de kolay olmadığı, hatta Başkanvekilliğine Güneş'in seçilebileceği dile getirilen CHP kulislerinde, örnek olarak da Ekim ayı başında yapılan grup başkanvekilliği seçimi gösteriliyor. Ekim ayı başında yapılan grup başkanvekilliği seçiminde Baykal'ın göreve devam etmelerini istemesine karşın Oğuz Oyan ve Mustafa Özyürek'in yerine Ali Topuz ve Kemal Anadol seçilmişti. 

ANKA 
     
</TEXT>
</DOC>
