<DOC>
<DOCNO> 225915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sontur09.html </URL>
<DATE> 2004/03/26/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Depremden sonra Erzurum... 
</HEADLINE>
<TEXT>

     Erzurum'da merkez üssü Çat İlçesi olan 5.1 büyüklüğündeki depremde 8 kişinin öldüğü, en fazla hasarın meydana geldiği Aşkale İlçesi'ne bağlı Küçükgeçit Köyü'nde sessizlik hakim. 
     AA muhabirinin edindiği bilgiye göre, depremde 8 kişinin öldüğü, çok sayıda ev ve ahırın yıkıldığı, hayvan teleflerinin yaşandığı Küçükgeçit Köyü'nde yıkılan ev ve ahır enkazlarının altında kimsenin bulunmadığı kesin olarak tespit edildi. 
     Depremin ardından elektriklerin kesik olması nedeniyle yıkılan ev ve ahırların durumlarını yeterince göremeyen köy sakinleri, günün ilk ışıklarıyla birlikte köylerindeki evlerinin durumlarını incelemeye başladılar. 
     Tamamına yakını yıkılmış durumda olan 45 haneli Küçükgeçit Köyü'nde, vatandaşların bir kısmı, köyün yakınında Kızılay'ın kurduğu çadırlarda geceyi geçirirken, vatandaşların bir kısmı da yakın köylerdeki akrabalarına gittiler. 
     Bu arada depremde, 6'sı çocuk toplam 8 kişinin ölmesi köyü yasa boğdu. Köy sakinleri cenazelerin defnedileceği öğle namazını bekliyor. 
     Hasar tespitine başlanan köyde, görevliler evleri yıkılan vatandaşlarla da görüşerek hasar tespitini yapıyorlar. 
     Sağlık Bakanı Recep Akdağ, Vali Mustafa Malay ve Jandarma Bölge Komutanı Tuğgeneral Hüseyin Güney, Küçükgeçit Köyü'ne gelerek buradaki depremzedelerin sorunlarını dinlediler. 

     
</TEXT>
</DOC>
