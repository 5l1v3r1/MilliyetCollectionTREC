<DOC>
<DOCNO> 233256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sontur19.html </URL>
<DATE> 2004/04/20/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Yozgat'taki tarihi konak yangınına çocuklar mı neden oldu 
</HEADLINE>
<TEXT>

     Yozgat'ta tarihi iki katlı konakta çıkan yangın, sabaha kadar devam eden çalışmalar sonucunda söndürüldü. 
     Yangına neden olduğu iddiasıyla 3 çocuk gözaltına alındı. 
     Tekke mahallesinde yaklaşık 10 yıldır boş bulunan Yaşar Eryaşar'ın mirasçısı Ahmet ve Okan Eryaşar'a ait ahşap konakta dün saat 16.30 sıralarında çıkan yangının kontrol altına alınmasının ardından soğutma çalışmaları sabaha kadar devam etti. Zaman zaman yeniden alevlenen yangını itfaiye ekipleri tamamen söndürdü. 
     Yetkililer, yangına bir süredir konağın bodrum katında köpek besleyen 12-15 yaşlarında 3 çocuğun, ısınmak için yaktıkları ateşin, bodrumda bulunan talaşı tutuşturup çevreye yayılması sonucunda çıktığının belirlendiğini söylediler. Üç çocuğun gözaltına alındığı bildirildi. 
     Yozgat Belediye Başkanı Yusuf Başer, yangın mahallinde incelemelerde bulunup, İtfaiye Müdürü Ebubekir Karatepe'den bilgi aldı. Karatepe, konağın büyük bölümünde çam ağacının kullanılması nedeniyle söndürme çalışmalarının uzun sürdüğünü belirtti. 
     
</TEXT>
</DOC>
