<DOC>
<DOCNO> 229649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sonsiy03.html </URL>
<DATE> 2004/04/08/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
CHP'li 9 milletvekili olağanüstü kurultay çağrısı yaptı 
</HEADLINE>
<TEXT>

     CHP'li 9 milletvekili Genel Başkan veya Parti Meclisi'nin PM Olağanüstü Kurultayı toplaması için deklarasyon yayınladı. 
     Hatay Milletvekili Züheyir Amber, Adana Milletvekili Atilla Başoğlu, Amasya Milletvekili Mustafa Sayar, Ankara Milletvekili Muzaffer Kurtulmuşoğlu, İzmir Milletvekili Hakkı Akalın, İstanbul Milletvekili Ahmet Güryüz Ketenci, Sivas Milletvekili Nurettin Sözen, Mersin Milletvekili Ersoy Bulut ve Malatya Milletvekili Ferit Mevlüt Aslanoğlu imzasıyla yayınlanan bildiri şöyle 
     ''Biz aşağıda imzası bulunan CHP milletvekilleri, 28 Mart 2004 seçim sonuçlarından tüm CHP'liler ve CHP'yi umut olarak gören yurttaşlarımız gibi üzüntü içindeyiz. 
     Bu sonuçlar partimizin bazı yapısal ve yönetsel bozukluklarını da ortaya çıkartmıştır. Bozuklukların düzeltilmesi, partimizin tekrar umut ve yapılan ilk seçimlerde iktidar olabilmesi için, bu sorunların giderilmesi gerekmektedir. Bunun için de partimizin en üst organı olan Kurultayımızın olağanüstü toplanmasını istiyoruz Tüzüğümüz gereği, sayın Genel Başkan veya Parti Meclisimiz tarafından Kurultayımız olağanüstü toplantıya çağırılmalıdır. Bu gerçekleşmezse Kurultay delegeleri biraraya gelerek tüzüğümüzün 54. maddesi gereğince olağanüstü kurultayı çağırmak için girişimde bulunmak zorunda kalacaklardır.'' CHP'li 9 milletvekilin imzaladığı bildiri ile birlikte ''CHP Gibi CHP İçin Kamuoyuna Açıklama'' başlıklı bir kitapçık da basına dağıtıldı. 

     
</TEXT>
</DOC>
