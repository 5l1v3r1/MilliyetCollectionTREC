<DOC>
<DOCNO> 229865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sondun21.html </URL>
<DATE> 2004/04/09/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Plastik hurma ağaçları altında 'Irak tatbikatı' 
</HEADLINE>
<TEXT>

     Irak'a 3600 asker göndermeye hazırlanan Güney Kore ordusu, ''Irak bataklığını'' canlandırmak için tatbikatlar yapıyor. 
     Başkent Seul'un dışında ''Küçük Irak'' adı verilen ''film seti'', plastik hurma ağaçlarıyla Güney Koreli askerlerin ''teröristlere karşı'' tatbikat yapmasını sağlıyor. 
     Tatbikat senaryosuna göre, bir kamyon dolusu terörist, ''plastik palmiye seti''nde tozla kaplı Güney Kore kıtası ordugahını basıyor. Dikenli tel örgüler arasından sıyrılan Kore kıtası, teröristleri tek tek öldürüyor. 
     Irak'a vardıklarında ordugahın güvenliğini sağlayacak Binbaşı Kong Moon-ho, ''Oraya vardığımızda Irak halkının yüzde 99'u bize dostça davranacaktır'' tahmininde bulunuyor. 
     Güney Kore'nin halihazırda Irak'ta küçük bir birliği var ve ABD işgaline karşı son 5 günde giderek büyüyen direnişin yarattığı tehlikeli ortam sürüyor. 
     Üç Japon gazeteciyle 7 Koreli görevlinin Irak'ta kaçırılması ve yabancı kuvvetleri ülkeden çıkmadığı takdirde diri diri yakılacağı tehdidi, tehlikenin boyutlarını gösterdi. 
     Güney Kore, 3 bin 600 askerini Irak'a gönderirse, ABD ve İngiltere'den sonra Irak'a en çok asker sevk eden ülke olacak. 
     Ülkede siyasal tartışmaların başında, gelecek hafta yapılacak genel seçimin ardından Irak konusu bulunuyor. Kore halkı, Irak'a asker gönderilmesini istemiyor. Asker gönderilirse, bu, Güney Kore'nin Vietnam Savaşı'nda ABD'nin yanında yer almasından beri bu çapta görev aldığı en büyük yurtdışı savaş olacak. 
     
     BİNYIL PARTİSİ 
     Ülkenin en büyük ikinci muhalefet partisi Binyıl Demokratik Partisi, Irak'a asker gönderilmemesi için başı çekiyor. Irak'a asker gönderilmesine karşı çıkan 350 Güney Koreli sivil toplum örgütü bulunuyor. Binyıl Partisi, ''Irak'a gidersek, bu hem Irak halkı, hem Kore halkı için felaketin tohumlarını ekmek olacak'' görüşünü savunuyor. 
     Irak'ta 30 yaşındaki Şii lideri Mukteda El Sadr'ın milisleri ile koalisyon güçleri arasında bu hafta içinde çıkan çatışmalarda 230 Iraklı ve 35 Amerikalı askerin ölmesi üzerine, Kore durumu daha büyük kaygıyla izler duruma geldi. 
     Seul'deki ''Küçük Irak'' tatbikatı alanında çalışmalar, bütün hızıyla sürüyor. Binyıl Partisi Genel Başkanı Çoo mi-ae, Irak'tan uzak durulmasını istiyor ve Güney Kore'nin de olası terör hedefleri arasına sürüklenmesine karşı çıkıyor. 
     
</TEXT>
</DOC>
