<DOC>
<DOCNO> 220132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/astro/index.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Balıklar uyanın 
</HEADLINE>
<TEXT>

   
   Uranüs özellikle Balıkları uzun uykularından adeta bir şok terapi ile uyandırmaya geliyor 
   
   Özgürlüğün ve farklılıkların gezegeni Uranüs'ün, geçtiğimiz yıl kısa bir süreliğine burcunuza geçtiğinde, titreşimlerini duymuş olmalısınız. Şimdi Uranüs, 2011 yılına kadar burcunuzda ve sırasıyla Balıklara hiç de beklemedikleri deneyimleri tattıracak. Uranüs aynı zamanda sezginin de gezegenidir. Uranüs aklın evrensel boyutunu, insanoğlunun düz mantıktan daha üst bir kavrayışa ve aydınlanmaya geçişini anlatır. Gezegenin keşfedilmesinin ardından Fransız Devrimi'nin gerçekleştiğini ve sanayi toplumlarının ortaya çıktığını görüyoruz. Balık değişken nitelikte ve elastik bir burç olduğu için Uranüs'ün ani değiştirici gücünü daha kolay kabul edebilir. Bu yüzden pek çok Balık aslında Uranüs deneyimini kendini geliştirici yönde kullanmaya hazır olmalı. 
   Balık pek dünyevi bir burç olmadığı için günlük sorumlulukları üstlenmek yerine kendine özgü kaçış yolları bulmayı iyi bilir. Kimi zaman bunu en yapıcı biçimde, örneğin yetilerini sanat alanında disipline ederek yapacaktır. Balık doğası gereği fedakar olma eğilimindedir. Balık kendini ruhsal yönden yükseltirken pek çok kişinin duygusal acılarını paylaşır getirir. Bununla birlikte eğer burcun sembolüne bakarsak, zıt yöne giden balıkları görürüz. Balıklardan birisi ruhsal alana, diğeri ise dünyevi alana aittir. Eğer Balık sahip olduğu bilgelik ve olgunluğu dünyaya aktarabiliyorsa ne mutlu ona. Madalyonun öbür yüzünde ise acılar içinde yön bulamayan, kendine acımaktan başka şey yapmayan Balıklar da vardır. İşte Uranüs özellikle bu Balıkları uzun uykularından bir şok terapi ile uyandırmaya geliyor. Eğer doğum anındaki Güneş'iniz burcun ilk on derecesinde ise bu uyanış daha yakın bir zamanda örneğin 2006'ya kadar, orta derecelerinde ise 2009'lara kadar, en son on derecesinde ise 2009'dan sonra, 2011'e kadar gerçekleşmiş olacaktır. 
   
   Canlanma zamanı 
   Uranüs, Balıklara yaratıcılıklarını sınırsız alanda kullanabilecekleri bir canlanma getiriyor. Kuşkusuz Uranüs sizi tavada bir balık gibi de kızartacak. Özellikle değişime direnen ve planlarını sürekli erteleyen tipler Uranüs etkisi altında daha huzursuz olabilirler. Peki ne yapmalı Hayatınızdaki işaretlere, çevrenizdeki gelişmelere açık gözlerle bakmayı deneyin. Öyle gelişmeler görebilirsiniz ki bu ani olaylar sizi bir anda çırılçıplak bırakmış ve özgür kılmış. Kimi zaman bu bir işten atılmak olabileceği gibi, içsel bir aydınlanma ve derin bir bağımsızlık duygusu olarak da belirebilir. Korkmamalısınız. Örneğin sizinle yakın zamanlarda doğan yakınlarınızın, arkadaşlarınızın hayatlarına da bakın. İlginç ipuçları bulacaksınız. Nasıl bağlarını koparttıklarını ve hayatlarında yeni ufuklar açtıklarını ya da bunu yapmaya zorlandıklarını göreceksiniz. Balık ruhsal olanla dünyevi olanı bağlayan, en kaygan, anlaşılması zor burçtur. Bunun keyfini çıkarmalı ve yaratıcı gücünüzü katı kurallar ya da eksiklik hisleriyle baltalamamalı, tam tersine, hayatınıza giren bu yüksek voltajlı elektriğin sizi orijinal kılmasına izin vermelisiniz. n 
   
   Hafta sonu astrobarometresi    Bu hafta sonu nelere dikkat etmeli 
   Hafta sonunda Başak burcunda kalan Ay, duygusal konulardan çok iş ve sorumluluklarımızla daha fazla ilgilenebileceğimizi gösteriyor. Bununla birlikte, pazar gününün ilk saatlerinde gerçekleşen dolunay yakın beraberlikler ve ilişkiler açısından oldukça canlı bir atmosfer getiriyor. Dolunaylar akıl ve duygu arasında denge kurulmasını ve mutlaka işbirliği yapılmasını gerektiren zamanlardır. Cumartesi akşam saatlerini de yeni bir proje başlatmak ya da iyi bir organizasyona ev sahipliği yapmakla değerlendirebiliriz. 
   
   
</TEXT>
</DOC>
