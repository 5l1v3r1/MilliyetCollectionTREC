<DOC>
<DOCNO> 219372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/siyaset/siy05.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'40 yıl konuştunuz 18 ayda yaptınız' 
</HEADLINE>
<TEXT>

   TBMM'deki konuşmasında sembolik önemi olduğunu belirterek Zana davasına değinen Avrupa Parlamentosu Başkanı Pat Cox, "İlk defa Türkiye ciddi şekilde konuşulmaya başlandı" dedi 
      ANKARA Milliyet 

   
   Avrupa Parlamentosu AP Başkanı Pat Cox, eski DEP milletvekilleri Leyla Zana ve arkadaşlarının Türkiye dışında sembolik bir önemi olduğunu belirterek, "Siz bugün reform ve yenileşmenin liderleriyseniz, cumhuriyetinizde değişimler denizi bulunuyorsa, bu reformlar denizinde h l direnç gösteren bazı adacıklar bulunabilir" dedi. 
   TBMM Genel Kurulu'nda milletvekillerine seslenen Cox, Zana ve arkadaşlarıyla ilgili davaya değinirek, "bunu dile getiren ilk ben olmalıyım bir Cumhuriyet olarak kendi topraklarınızın bütünlüğünü savunmaya hakkınız, yükümlülüğünüz var" diye konuştu. "Adli mekanizmanız hükümetiniz ve parlamentonuzdan bağımsız. Yargıçlarınıza müdahale etmenizi istemiyorum" diyen Cox, şunları kaydetti 
   "Davayla ilgili olarak Türkiye ile ilişkilerimize bu açıdan bir değerlendirme getirmiyoruz. Ama bu dava, sınırlarınızın ötesinde sembolik değere sahip. Bu nedenle bu konuya değinme cesareti buldum." AB'nin "geleceği ve bütçesi gibi" sorulara yanıt aradığını söyleyen Cox, Avrupa Komisyonu Başkanı Romano Prodi'nin Türkiye hakkında hazırlanacak raporda "adil" olacakları sözünü verdiğini de anımsattı. 
   
   'Ankara kriterleri' 
   AP'nin de dengeli ve adil bir raporla aralık randevusuna geleceğini kaydeden Cox, "1989'da ilk kez parlamenter seçildiğimde bu çalışmalarınızı 'mümkün olamaz' diye düşünürdüm. 40 yılda konuştuklarınızı 18 ayda gerçekleştirdiniz" dedi. Erdoğan'ın, "Ankara kriterleri" tanımından çok etkilendiğini de ifade eden Cox, "Her şeyin anahtarı uygulamada" şeklinde konuştu. İstiklal Marşı'nın, "Korkma" kelimesiyle başladığına dikkati çeken Cox, "Tartışmalardan korkmayın. Türkiye'nin üyeliği konusunda AB'de farklı görüşler olabilir ama ilk defa Türkiye ciddi şekilde konuşulmaya başlandı" diye konuştu. 
   
   Görüşmede 'ihtiyaç' krizi    CHP Genel Başkanı Deniz Baykal ile Avrupa Parlamentosu Başkanı Pat Cox'un görüşmesinde de tuvalet krizi yaşandı. Tuvalete gittiği için Cox'u karşılayamayan Deniz Baykal, çıkışta ortak açıklama için kapıya geldiklerinde sürprizle karşılaştı. Bu kez Cox izin isteyip tuvalete yönelirken, Baykal "Doğal ihtiyaç tabii, yerini de biliyormuş" dedi. 
   CHP Genel Başkan Yardımcısı Onur Öymen de göz kırparak, "Avrupalılar böyledir" diye espri yaptı. Cox tuvaletten çıkınca asansöre yönelince, Baykal konuğuna veda edemedi. 
   
   
   
</TEXT>
</DOC>
