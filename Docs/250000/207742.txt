<DOC>
<DOCNO> 207742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sonspo12.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sultanlara, Azeri seyircilerden büyük destek... 
</HEADLINE>
<TEXT>

     Voleybolda Bayanlar Olimpiyat Oyunları Elemeleri finalinde Bayan Milli Takımı'nın Almanya ile 2004 Atina Olimpiyatları'na gidebilmek için yaptığı final maçında Azerbaycanlı taraftarlar, Türk Milli Takımı'nın formasını giyerek ve destek pankartları açarak ay-yıldızlı voleybolculara destek verdiler. 
     Azerbaycanlı taraftarların açtığı, ''Türkiye Şampiyon'', ''Filenin Sultanlarına Başarılar Dileriz'', ''Seni Seviyoruz Neslihan'' pankartları maç öncesi bayan millilere büyük moral oldu. 
     Türkiye-Almanya maçını Azerbaycan Cumhurbaşkanı İlham Aliyev de eşi ile birlikte özel locasından izledi. Maçı izleyenler arasında Gençlik ve Spor Genel Müdürü Mehmet Atalay, CEV Başkanı Andre Meyer ile Voleybol Federasyonu Başkanı Hüsnü Can da yer aldı. 
     Azerbaycanlı taraftarlar, maçın yapıldığı Bakü İdman Sarayı'na, Türkiye ve Azerbaycan bayraklarıyla geldiler. Bu arada yerel kıyafetler giymiş Azeri küçük kızlar, kendi voleybol takımlarına çiçek verdiler. 
     Karşılaşmayı az sayıda Alman taraftar da izledi. 
     
</TEXT>
</DOC>
