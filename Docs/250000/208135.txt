<DOC>
<DOCNO> 208135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/soneko40.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türki şirketi, Çinlilerin boyunu uzatacak... 
</HEADLINE>
<TEXT>

     Pekin'de ofis açan İzmir merkezli Hipokrat Tıbbi Malzeme A.Ş., kırık kemik tedavisinde kullanılan bir teknikle Çinlilerin boyunu da uzatmayı hedefliyor. 
     Hipokrat Tıbbi Malzeme A.Ş. Genel Koordinatörü ve Çin Ofisi Genel Müdürü Alptekin Aydın, AA muhabirine yaptığı açıklamada, firma olarak ortopedik cerrahi ürünlerin üretimini yaptıklarını ve bunları 40 ülkeye ihraç ettiklerini kaydetti. 
     Firmanın ürünleri arasında kemik kırıkları için kullanılan malzemelerin yanı sıra diz, omuz, kalça ve omurga cerrahisinde kullanılan özel protezlerin de yer aldığını anlatan Aydın, ihracatlarının yüzde 60'ını Avrupa Birliği ülkelerine yaptıklarını bildirdi. 
     Yaklaşık 7 yıl önce Çin'e ilk gittiklerinde ''Çin'de faaliyet gösterme'' hayali görmeye başladığını ve bu hayalin de şu anda gerçekleştiğini ifade eden Aydın, şunları söyledi 
     ''Aralık 2003 itibariyle geldiğimiz noktada, Pekin'de bir ofisimiz var. Şu anda ürünlerimizin Çin Sağlık Bakanlığı'ndan resmi onaylı satış müsaadesini alma prosedürü devam ediyor. İlk ürün için bu tamamlanmak üzere ve 2 Şubat'tan itibaren satışına geçilecek. 
     Satış hedefi olarak yıllık 1 milyon doları tutturduğumuz andan itibaren teknoloji transferiyle minimum yüzde 60'ı Türk tarafı olmak üzere ortak yatırım oluşturacağız, ortak üretim yapacağız. 
     Amaç, öncelikle Çin pazarı ve daha sonra 3. ülkelere ihracat yapmak.'' Alptekin Aydın, Çin'in Tianjin serbest bölgesinde sağlanan AR-GE teşviklerini kullanmayı hedeflediklerini de belirterek, ''Çinlilerin anatomik yapısına uygun olarak ürünler modifiye edilecek'' diye konuştu. 
     Türkiye'de devlete sattıkları ürünün parasını tahsil etmekteki güçlüklerin yanı sıra yerli üretimin desteklenmediğini de savunan Aydın, ''Ben Çin'e yeni kaynaklar yaratma projesi olarak bakıyorum'' dedi. 
     
     ÇİN'Lİ HANIMLAR BOY UZATMA ÜRÜNÜMÜZÜ KULLANDI 
     Sahip oldukları bir ürünün boy uzatma amaçlı kullanılmakta olduğunu da kaydeden Aydın, şunları söyledi 
     ''Bu ürün Çinlilerde o amaçla da kullanılmaya başlandı ve ABD'de birkaç dergiye kapak oldu. Bu yaklaşım Çin'deki kısa boylu ve gelir düzeyi yüksek hanımlara boy 
     
</TEXT>
</DOC>
