<DOC>
<DOCNO> 204971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sontur18.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanlığı, Prodiye düzenlenen saldırıyı kınadı... 
</HEADLINE>
<TEXT>

     Türkiye, AB Komisyonu Başkanı Romano Prodi'ye düzenlenen bombalı mektup saldırısını şiddetle kınadı. 
     Dışişleri Bakanlığı'ndan yapılan yazılı açıklamada, ''Bu menfur terör saldırısını şiddetle kınıyor ve lanetliyoruz'' ifadesi kullanıldı. 
     Açıklamada şöyle denildi 
     ''AB Komisyonu Başkanı Sayın Prodi'nin Noel tatilini ailesiyle birlikte geçirmek üzere İtalya'daki evinde bulunduğu sırada kendisine yönelik olarak gerçekleştirilen bombalı mektup saldırısını büyük bir üzüntü ile öğrendik. 
     Bu menfur terör saldırısını şiddetle kınıyor ve lanetliyoruz. Komisyon Başkanı Sayın Prodi ve ailesine dayanışma duygularımızla birlikte geçmiş olsun dileklerimizi iletiyoruz.'' Açıklamada, Cumhurbaşkanı Ahmet Necdet Sezer, Başbakan Recep Tayyip Erdoğan ile Dışişleri Bakanı ve Başbakan Yardımcısı Abdullah Gül'ün geçmiş olsun dileklerini içeren ve bu saldırıyı kınayan mesajlarının, Türkiye'nin AB Daimi Temsilcisi tarafından Prodi'nin ofisine iletildiği kaydedildi. 
     Söz konusu saldırıyı düzenleyenlerin bir an önce yakalanarak adalete teslim edileceğinin ümit edildiği belirtilen açıklamada, ''Türkiye'nin her türlü terör eyleminin karşısında olmaya ve terörle mücadelesini kararlılıkla sürdürmeye devam edeceğinin kuşkusuz olduğu'' vurgulandı. 
     
</TEXT>
</DOC>
