<DOC>
<DOCNO> 236968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonspo36.html </URL>
<DATE> 2004/05/03/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Bursaspor Yaşanan olaylar, Rizeli futbolcuların tahrikleri sonucu oldu 
</HEADLINE>
<TEXT>

     Bursaspor Yönetimi, Çaykur Rizespor ile oynanan maçın devre arasında soyunma odasına giden tünelde yaşanan olayların, rakip takım futbolcularının tahrikleri sonucu çıktığını iddia etti. 
     Bursaspor Kulübü Yönetim Kurulu adına yapılan yazılı açıklamada, Çaykur Rizesporlu yönetici ve teknik heyetin karşılaşma öncesi ortamı gerecek açıklamalarda bulunduğu, buna karşın yeşil-beyazlı yönetimin Türkiye Futbol Federasyonu'na yaptığı ''şike başvurusu'' dışında karşılaşmayla ilgili değerlendirme yapmadığı, rakip takım tarafından yapılan demeçlere dahi cevap verilmediği ifade edildi. 
     ''Maçın ilk yarısı sonunda Çaykur Rizesporlu futbolcular soyunma odasına girerken, görevlileri küfürle tahrik etmiş, tüm Bursa kentine ettikleri küfürlerle hakaret etmişlerdir'' denilen açıklamada, televizyon görüntülerinde de görüldüğü gibi olayların içinde 2-3 görevlinin bulunduğu, geri kalan kalabalığı Çaykur Rizesporlu futbolcu, teknik adam ve güvenlik güçlerinin oluşturduğu kaydedildi. 
     Olayların soyunma odasında değil, soyunma odasına giden girişte olduğu belirtilen açıklamada, şu görüşlere yer verildi 
     ''Her zaman soyunma odalarının önünde bulunan güvenlik güçlerinin sayısı, kendilerinin talebi ile zaten üst seviyeye çıkmıştır. Çaykur Rizesporlu futbolcular polisin ısrarına rağmen soyunma odasına girmemiş, provokasyonlarını sürdürmüşledir. Olaylar sırasında hiçbir rakip takım oyuncusu darbe almamıştır. Ekrandaki görüntülerde kalabalıktaki çoğunluğun Çaykur Rizesporlu futbolcular ve teknik heyetten olduğu görülmektedir. 
     Bu olaylar, geçen haftaki çirkinliğe provokasyonu sokarak Bursa'da ciddi güvenlik sorunu olduğu izlenimi yaratmak için kendileri tarafından planlı ve programlı olarak gerçekleştirilmiştir. Yaptıkları çirkinlikleri, yeni çirkinliklerle örtme çabasından başka bir şey değildir. Maçtan sonra Yılmaz Zehiroğlu'nun verdiği demeçlerde savaştan çıktık, ölecektik gibi sözleri gerçekleştirdikleri provokasyonu saklama çabasıdır. 
     Bursaspor, bu sezon başından beri saha kapatma cezası almamıştır. Bursaspor'un taraftarı da sadece takımı ateşler.'' 
     
     TOROĞLU'NA YANIT 
     Açıklamada, Erman Toroğlu'nun dün geceki Maraton Programı'nda Bursaspor-Çaykur Rizespor maçıyla ilgili değerlendirmeleri de eleştirildi. 
     Toroğlu'nun konuyu bilmeden yaptığı değerlendirmelerin doğruyu yansıtmadığı ifade edilen açıklamada, şu ifadelere yer verildi 
     ''Programda bahsedildiği gibi rakip takım oyuncuları devre arasında farklı bir kapıdan çıkmak durumunda kalmamıştır. Maça çıktığı tünelden yine aynı şekilde giriş yapmıştır. Bursaspor da ayrı bir kapıdan giriş-çıkış yapmıştır. Basın ilkelerinde, bilgi sahibi olmadan fikir sahibi olma gibi bir anlayışın olmadığını düşünüyoruz. Ancak, bu anlayışı ön plana çıkartan Erman Toroğlu, Bursaspor'un küme düşmesini dilediğini, 3 hafta önce aynı programda da açık bir dille ifade etmiştir. 
     Herkesin bilmesi gereken şudur Bursaspor haklarını sonuna kadar savaşarak koruyacaktır. Tüm dayatmalara sahada cevap verecektir.'' 
     
</TEXT>
</DOC>
