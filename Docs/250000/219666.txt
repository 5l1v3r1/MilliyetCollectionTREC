<DOC>
<DOCNO> 219666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/spor/spo01.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Valencia'ya evinde vuruldu, Avrupa macerası da son buldu 
</HEADLINE>
<TEXT>
   Kapkara Kartal 
   İspanyol rakibi karşısında hem tur vizesi almak, hem de kötü gidişi noktalamak amacıyla çıkan Beşiktaş'ın hesapları tutmadı, Angulo ve Sanchez'in golleri tüm hayalleri yıktı 
   BİLAL MEŞE 

      
   İspanya'daki maçtan sonra Beşiktaş'ın turu geçmesinin mucizelere bağlı olduğunu defalarca anlattık. Valencia oyun disiplininden hiç kopmayan ve kolektif futbolun tüm ögelerini yerine getiren, teknik ve çabuk oyunculardan kurulu bir ekip. Böyle rakip karşısında moral motivasyonu kaybolmuş, fiziksel yorgunluk içinde olan Beşiktaş'ın UEFA'da tur atlaması mümkün değildi. 
   Lucescu inanılmaz hatalar yapıyor. Düşünün, sakatlığı nedeniyle antrenmanlara dahi çıkmayan Giunti'yi ilk 11'de sahaya sürmesi inanılır gibi değildi. Giunti, oyunda kaldığı 45 dakika boyunca, sakatlığın verdiği ürkeklikle oynarken, sadece hakeme tercümanlık yaptı 
   Maçın başlama düdüğüyle rakip kaleye çok adamla inmek isteyen Beşiktaş duvara çarptı. Valencia'nın dörtlü savunmasını zaman zaman aşan Beşiktaş'ta son vuruşlardaki beceriksizlik ön plandaydı. İspanyollar ise Beşiktaş'ı üzerine çekip, uzun toplarla gol aradı. İki kere çok adamla geldi, ikisini de gole çevirip, İnönü'den elini kolunu sallayarak tur atlayıp gitti. Lucescu'nun Angulo'ya hiçbir önlem almaması teknik adam hatasıydı. Angulo, oyunda kaldığı sürede Beşiktaş'ı, attığı golün yanı sıra, çabukluğuyla çökerten isimdi. 
   6. dakikada Angulo, göbekten şık hareketlerle savunmayı geçti, sol çarprazdan sert şutunda meşin yuvarlak Cordoba'dan dönerken, tribünler bir an umutlandı. 
   Ancak 12'de Valencia korkarak geldiği İnönü Stadı'nda büyük avantaj yakaladı. İbrahim'in ceza alanına yakın bölgede topu ayağından kaçırması ve yere düşmesi Angulo için büyük fırsattı. Tecrübeli futbolcu Cordoba ile karşı karşıya kaldı, sağ ayağıyla topu filelere gönderdi 0 - 1. 
   Bu golden sonra savunma güvenliğini elden bırakan Beşiktaş, rakip kaleye yüklendi. 31. dakikada Tayfur'un uzaktan sert şutunu kaleci kornere tokatladı. 
   36'da İlie, soldan hareketlenen Pancu'yu gördü. Rumen futbolcu kaleciyle karşı karşıya kaldı, kötü vurdu. 
   42. dakikada soldan kazanılan serbest atışı Sergen kullandı. Arka direkte Ronaldo topla buluştu. Gelişine sert vurdu, ama top savunmadan döndü. 
   Beşiktaş, 47'de gole çok yaklaştı. Sergen ara pasıyla Ahmed Hassan'ı kaçırdı. Mısırlı futbolcu kaleciyi geçti, zor pozisyonda topu yan ağlara gönderdi. 
   57. dakikada Sissoko soldan Munoz'u kaçırdı. Bu futbolcu ceza alanı içine kesti. Sanchez yükseldi, meşin yuvarlağı önce yere çarptırdı, sonra filelere gönderdi 0 - 2. 
   Maçın geri kalan bölümünde Valencia savunmasına çekildi ve oyunu tamamen kontrolüne aldı. Beşiktaş da pozisyon buldu. 72. dakikada Pancu soldan arka direğe kesti. Serdar Topraktepe altı pas içinde topu auta gönderdi. 
   UEFA Kupası'na veda eden Beşiktaş şimdi Süper Lig'e dört elle sarılmak zorunda... Dileriz bu elenişin faturası ağır olmaz. 
   
   LUCESCU çılgına döndü    ORHAN YILDIRIM 

   İlhan öfkesi 
   RUMEN teknik adam, son vuruşlarda yetersiz kaldıkları için kendilerini tura taşıyacak golleri bulamadıklarını ifade etti. Basın mensuplarının, bunda İlhan Mansız'ın gidişinin payı olup, olmadığı şeklindeki soruları üzerine Lucescu "İlhan artık gitti, geriye dönmek hata" cevabını verdi. Toplantının son bölümünde tekrar bu yönde sorular gelince sinirlenen Beşiktaş'ın teknik patronu salonu terketti. Bu durum Türk ve yabancı medya mensuplarını şaşkınlığa uğrattı. 
   
   İlginç gönderme 
   BEŞİKTAŞ'IN hocası, maça yönelik değerlendirmesinde oyuncularının ortaya koyduğu mücadeleyi beğendiğini söyledi. Lucescu, "Rakipten 7-8 daha fazla pozisyon bulduk. Tempomuz iyiydi, çok çalıştık, ürettik. Ancak son vuruşları yapamadık. Bu konuda yeterli değiliz. Futbolcularım hala tedirgin. Bunun için de bazı beyefendilere teşekkür etmek gerekir. Sonuçta iyi oynayan, bir üst tura çıktı. Elenmemiz ligi etkilemez. Daha iyi olacağımıza inanıyorum" diye konuştu. 
   
   ago'ya tepki 
   VALENCİA'NIN klasik bir deplasman takımı görüntüsü çizdiğine işaret eden tecrübeli hoca, "Hep rakiplerimize golleri ikram ediyoruz. Avrupa'da bizi çözdüler. Ama şu unutulmamalı, Valencia bizden daha üst düzeyde. Yalnızca Aimar'ın değeri takımımız kadar. Oyuncularıma kötü demiyorum. Ancak onların uluslararası deneyimi daha fazla" yorumunu yaptı. Lucescu, Zago'nun hareketi için de, "Kariyerinin sonuna gelmiş birinin yapmaması gerekirdi" ifadesini kullandı. 
   
   Maçın hakemi    İyi yönetti 
   İTALYAN hakem Messina hatasız bir doksan dakika çıkardı. Pozisyonları yakından takip etti, avantaj kurallarını eksiksiz yerine getirdi. Oyunun kontrolünü sürekli elinde tuttu, kartlarını yerinde kullandı. Zago'yu oyundan atarken de doğru karar verdi. 
   
   Tribün tesellisi    İSTANBULSPOR yenilgisi sonrası İzmit'te takıma tepki gösteren seyircilerin, UEFA hedefinin şaşmasına rağmen oyuncuları sahiplenmesi dikkati çekti. Siyah - Beyazlı oyuncular, elenmenin üzüntüsüyle soyunma odasına gitmek için hareketlenirken, taraftarın kendilerini tribünlere çağırmasıyla kısa bir şaşkınlık yaşadılar. Taraftarlar, futbolcuları alkışlarla teselli ederek, moral vermeye çalıştılar. Beşiktaş, Valencia yenilgisi ile birlikte 500 bin dolarlık tur priminden de oldu. 
   
   Yönetim umutlandı    Beşiktaş'ın Valencia'ya elenmesine karşın sergilediği futbol yönetimden tam puan aldı. İkinci Başkan Hüsnü Güreli, "Böyle oynarsak ligde şampiyonluğa ulaşırız" dedi 
      
   Takıma övgü geldi 
   VALENCİA'YA İnönü Stadı'nda 2 - 0 yenilerek Avrupa defterini kapatan Beşiktaş, elenmesine karşın sergilediği futbolla yönetimin yüzünü güldürdü. İkinci Başkan Hüsnü Güreli, kupaya veda ettikleri için üzgün olduklarını dile getirerek, "Tek tesellimiz sergilenen başarılı futboldur. Çok iyi oynadık. Biraz şanssız, biraz da beceriksizdik. Top bizi sevmedi" diye konuştu. 
   
   'Pahalı ödedik' 
   GÜRELİ, Avrupa'nın en iyi takımlarından birine karşı oynadıklarını da hatırlattı. Beşiktaş İkinci Başkanı şunları söyledi "Böylesine güçlü takımlar karşısında bulduğunuz pozisyonları değerlendirmek zorundasınız. Yoksa sonuç hüsran olur. Biz bu hatayı yaptık ve faturasını pahalı ödedik. Artık ligi düşüneceğiz. Böyle oynarsak ligde şampiyonluğa ulaşırız." 
   
   Teselli etti 
   TEKNİK Direktör Mircea Lucescu'nun maçtan sonra futbolcularını teselli ettiği öğrenildi. Rumen hocanın, sergilenen başarılı performanstan memnun olduğu ve "Son vuruşlarda biraz dikkatli olsaydınız, istediğimizi alabilirdik. Basit hatalar yaptık ve turu rakibe hediye ettik. Sizden beklentim, bu futbolunuzu ligde de sürdürmeniz" dediği bildirildi. 
   
   Göze çarpanlar 
   ZAGO Valencia'nın attığı iki golde de diğer arkadaşları kadar o da suçluydu. İleri çıkışlarda etkisizdi. Üstüne üstlük bir de kırmızı kart gördü. 
   İBRAHİM Çok koşuyor ama bu alın terine üretim getiremiyor. Ne doğru dürüst bir orta yapabildi, ne de adam geçebildi. 
   SERGEN Kurtarıcı gözüyle bakılan Süper Solak, Valencia karşısında kaybolup gitti. Buna karşın ofansa çıkardığı bazı paslarda başarılıydı. 
   RONALDO İnanılmaz bir düşüş içinde... Orta sahanın kötü olması onu olumsuz etkileyen en büyük faktör. 
   ANGULO Çok çabuk ve inanılmaz bir tekniği var. Sol tarafı yolgeçen hanına çevirdi. Hem oyun kurdu, hem pozisyon üretti, hem de şık bir gol attı. 
   
   İSTATİSTİK Beşiktaş Valencia 18 Şut 12 4 Kaleyi bulan şut 7 19 Serbest atış 21 6 Korner 6 38 Taç 10 16 Faul 17 5 Ofsayt 2 9 Gol pozisyonu 4 62 Topla oynama 38 
   
   Notlar    Giunti döndü 
   İTALYAN yıldız Giunti, beş haftalık aradan sonra dün geceki Valenica maçıyla birlikte sahalara geri döndü. Teknik Direktör Lucescu, antrenman eksiği olan yıldız futbolcuyu, ikinci yarıda oyundan çıkardı. 
   
   Yasin'e tatil 
   İSTANBULSPOR maçının ardından taraftarların büyük tepkisini çeken ve "Seneye Beşiktaş'ta olmayabilirim" açıklaması yapan Yasin, dinlenmeye çekildi. Tecrübeli futbolcu, Okan ile birlikte 18 kişilik maç kadrosuna alınmadı. 
   
   Sinan Engin çıldırdı 
   MENAJER Sinan Engin, maçın 12. dakikasında Angulo'nun attığı golden sonra kulübede çileden çıktı. Oturduğu yerden sinirli bir şekilde fırlayan Engin, çok basit bir savunma hatası yapan oyunculara isyan etti. 
   
   Önce savunma 
   VALENCİA, Beşiktaş karşısına defansif bir kadroyla çıktı. İspanyol ekibinin hocası Benitez, İstanbul'a getirmediği Vicente, Albelda, Oliviera ve Mista'dan sonra Aimar ile Baraja'yı da kulübede oturttu. 
   
   Değişim vakti 
   LUCESCU, Valencia maçına farklı bir kadroyla çıktı. Rumen teknik adam, Tümer, Ümit Aydın ve Ahmed Hassan'ı kulübeye çekerken, cezalı Emre'nin yerine Zago'yu oynattı. Mısırlı yıldız Ahmed Hassan ikinci yarıda şans buldu. 
   
   
</TEXT>
</DOC>
