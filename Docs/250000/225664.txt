<DOC>
<DOCNO> 225664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/guncel/gun02.html </URL>
<DATE> 2004/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Osman Öcalan örgüte döndü 
</HEADLINE>
<TEXT>

      NAMIK DURUKAN Ankara 
   
   Diyarbakır Büyükşehir Belediye Başkanı Feridun Çelik'in adaylığıyla ilgili tartışmalar nedeniyle Nizamettin Taş, Kani Yılmaz ve Halil Ataç gibi yöneticilerin de aralarında bulunduğu 350 örgüt üyesiyle Kongra - GEL'den ayrılan Osman Öcalan, ağabeyi Abdullah Öcalan'ın talimatı üzerine Kandil Dağı'na geri döndü. Kardeşi Mehmet Öcalan aracılığıyla ağabeyine mektup gönderen Öcalan, "Avradı alıp kaçtı" lafına üzüldüğünü kaydetti. Bir kadınla evlenerek kaçtığı iddiasını "çirkin politika" olarak değerlendiren Öcalan, "Kimse kimseyi kaçırmamıştır" dedi. 
   Osman Öcalan, başını Cemil Bayık'ın çektiği bir grubun bir darbeyle örgüt yönetimine el koyduğunu da aktardı. 
   ABD ve Avrupa'nın terör listesinden çıkmak için önce KADEK, ardından da KONGRA - GEL adını alan örgüt, Abdullah Öcalan'ın talimatıyla PKK'ya dönüş çalışması başlattı. 
   
   Eğilim yoklaması 
   Örgütteki üç eğilimi temsil eden 9 kişilik hazırlık komitesinin bu yönde eğilim yoklaması yapacağı kaydedildi. Örgüte dönenlerin, olağanüstü kongrede yeni bir değişim için düğmeye basılmasında ısrarlı olacakları, ABD'yle ilişkilerin en üst düzeye çıkarılmasını teklif edecekleri kaydedildi. 
   
   
   
   
</TEXT>
</DOC>
