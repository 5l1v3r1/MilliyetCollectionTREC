<DOC>
<DOCNO> 248556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/dunya/axdun01.html </URL>
<DATE> 2004/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Olimpiyat ateşi Atina'yı yaktı 
</HEADLINE>
<TEXT>


Ağustosta düzenlenecek oyunlar, Yunanistan'ın dış borç yükünü 6 milyar euro artırdı. Yunan yetkililer, 'Olimpiyat bütçesi kontrolden çıktı' diyor 

DIŞ HABERLER SERVİSİ 


13 - 29 Ağustos'ta Atina'da yapılacak Olimpiyat Oyunları, Yunanistan bütçesini delik deşik etti. Altyapı yatırımları, biraz lükse kaçan yeni binaların inşa edilmesi ve özellikle güvenlikle ilgili harcamalar, devletin dış borç yüküne 6 milyar euro'luk ek bir külfet ekledi ve toplam dış borcu 36 milyar euro'ya çıkardı. 
Yunan Maliye Bakan Yardımcısı Petros Doukas, "Olimpiyat oyunlarının k rlı bir yatırım olabilmesi için en azından 11 yıl boyunca borç ödemesi yapmalıyız" dedi. Kültür Bakanı Yardımcısı Fani Palli - Petralia da, "Olimpiyat bütçesi kontrolden çıktı" açıklamasını yaptı. 

Montreal da zarar etti 
İngiliz "The Guardian" gazetesinin haberine göre, Yunanistan'ın başkenti Atina, Olimpiyat Oyunları'nın "oyununa gelen" ilk kent olmayacak. Bundan önce de 1976 Olimpiyatı'nı düzenleyen Kanada'nın Montreal kenti, hesapsız harcamalar yüzünden iflas etti. Ancak daha sonraki oyunlar Sydney, Atlanta, Barcelona ve Seul'u hayli kalkındırdı. 
Uluslararası Olimpiyat Komitesi Başkanı Jacques Rogge, Yunan hükümetinin aşırı borçlanma yükü altına girmek zorunda kalmasının izlenen yanlış politikalardan kaynaklandığını belirterek, Yunanlıların gösteriş tutkusunu eleştirdi. Belçika'nın "Le Soir" gazetesine konuşan Rogge, "Çok fazla hırslı davrandılar ve israfa kaçtılar. Atina'daki büyük olimpiyat stadının üstünün 180 milyon euro' luk cam ve çelik çatı ile örtülmesi bu israfa bir örnek" dedi. Güvenlik önlemleri için yapılan harcamaların 1 milyar euro'yu bulduğu belirtilirken, çok yavaş giden bilet satışlarından umulan gelirin elde edilemediği kaydedildi. 


</TEXT>
</DOC>
