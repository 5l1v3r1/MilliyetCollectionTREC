<DOC>
<DOCNO> 200943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sontur17.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
''112 Acil''lerle ilgili yeni düzenlemeler yapılıyor... 
</HEADLINE>
<TEXT>

     İl sağlık müdürlükleri bünyesindeki şube müdürlüğüne bağlı 112 acil yardım istasyonları, bağımsız başhekimlik haline getiriliyor. 
     Sağlık Bakanlığı Temel Sağlık Hizmetleri Genel Müdür Yardımcısı Rahmi Acar, Acil Sağlık Hizmetleri Yönetmeliği'nde yapılan değişiklik taslağı hakkında bilgi verdi. 
     Buna göre, 112 acil yardım istasyonları A, B ve C tipi olarak 3'e ayrılacak. 24 saat hizmet verecek A tipi istasyonların ambulanslarında 1 doktor, 1 hemşire ve 1 şoför bulunacak. B tipi istasyonlar, küçük illerde ve ilçe merkezlerinde hastanelerin acil servisleriyle ve sağlık ocaklarıyla birlikte çalışacak. Hastane acillerinin hekimleri, ambulans hekimliği de yapacak. C tipi istasyonlar ise metropol şehirlerde, gündüz nüfus yoğunluğunun fazla olduğu yerlerde hizmet verecek. 
     
     112, BAĞIMSIZ OLACAK 

     Yönetmeliğe göre, daha önce il sağlık müdürlüklerince görevlendirilen şube müdürlüğü tarafından sevk ve idare edilen 112 acil sağlık hizmetleri, bağımsız başhekimlik haline getirilecek. 
     İstasyonların, bağımsız bir döner sermayesi olacak, Sağlık Bakanlığı'na bağlı tüm ambulanslar, 112 istasyonlarının emrinde çalışacak. Bu kapsamda, Türkiye genelindeki ambulans ve personel envanteri çıkarılıyor. 112'ye bağlı ambulanslar, başhekimler dışında kimse tarafından göreve gönderilmeyecek. 
     
     İSTANBUL, 2'YE AYRILIYOR 

     İstanbul'daki 112 Acil Komuta Merkezi, Anadolu ve Avrupa yakası olarak ikiye ayrılacak. 
     112 ve hastanelerin acil servis çalışanlarının erken emeklilik, iş riski tazminatı, özel hizmet tazminatı almaları konusunda düzenleme yapılacak. 
     Sağlık Bakanlığı'nın Urla, Manavgat, Gökçeada gibi yerlerde bulunan kampları, yaz dönemi dışında, acilde hizmet veren personel için eğitim merkezi olarak kullanılacak. Eğitim toplantıları, ilk olarak Urla kampında başlayacak. 
     
     112 ÇALIŞANLARI, TEK TİP GİYİNECEK 

     Bu arada, Türkiye genelinde 112 çalışanlarının tek tip giyinmesi sağlanacak. Bu kapsamda, ilk etapta alınan, dünya standartlarında sarı-lacivert renklerdeki 1200 giysi, 7 ilin 112 çalışanlarına dağıtılacak. 112 çalışanları, 2004 yılı Haziran ayından sonra Türkiye genelinde tek tip kıyafet giyecek. 

     
</TEXT>
</DOC>
