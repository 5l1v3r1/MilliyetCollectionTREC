<DOC>
<DOCNO> 228965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/soneko51.html </URL>
<DATE> 2004/04/06/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
ABD'de eşcinsel evliliğe izin verilse ekonomiye etkisi ne olur 
</HEADLINE>
<TEXT>

     ABD'de son günlerin en sıcak konularından birini oluşturan ''eşcinsel evliliğe izin verilsin mi '' tartışması devam ederken, finans çevrelerinin dergisi FORBES tarafından yapılan bir araştırma ilginç sonuçlar ortaya çıkardı. 
     Derginin son sayısında yayınlanan araştırmaya göre, Amerika'da eşcinsel evliliklere izin verilmesi halinde, Amerikan düğün sanayi açıktan 16.8 milyar dolar kazanacak. 
     Halen çok sayıda eşcinselin, izin çıkar çıkmaz evlenmeyi planladığına işaret eden dergi, bu durumdan, düğün organizatörlerinden mücevhercilere, çiçekçilerden seyahat acentaları ve otellere kadar pekçok kurumun karlı çıkacağını vurguladı. 
     Dergi, ABD'de karşı cinsten evlenmelerde gözle görülür bir duraklama yaşandığına dikkat çekerken, yılda 1.1 milyon çiftin evlendiğini ve bunların her birinin ortalama 22.000 dolar masraf yaptığını açıkladı. 
     Amerikan İstatistik Bürosu'na göre, 2000 yılında karşı cinsten biriyle yaşayanların yüzde 92'si bugün aynı kişiyle evlenmiş bulunuyor. FORBES dergisi tahminlerini, eşcinseller için de aynı oranın geçerli olacağını varsayarak yaptı. Buna göre 2000 yılında 594 bin eşcinsel çiftin birlikte yaşadığı biliniyor. Bunların yüzde 92'sinin evlenmesi halinde 546 bin düğün yapılması gerekiyor. Ancak gerçek anlamda düğün yapanların oranının yüzde 85 olduğuna işaret eden dergi, bu yoldan 464 bin düğün yapılacağı sonucuna vardı. 
     
     NERELERE PARA HARCIYORLAR 
     ABD'de evlenen çiftler, ister eşcinsel olsun, iste karşı cinsten biriyle evlensin, genel olarak nişan yüzükleri, düğün salonu, gelinlik ve smokin ve balayı için harcama yapıyorlar. FORBES dergisi evlenmelerine izin verildiği takdirde Amerikalı eşcinsel çiftlerin yapacakları harcamaları şöyle sıraladı 
     -Düğün, resepsiyon ve ağırlama 4.7 milyar dolar -Çiçek ve dekorasyon 816.6 milyon dolar -Fotoğraf ve video çekimi 1.02 milyar dolar -Müzik ve eğlence masrafı 659.3 milyon dolar -Nişan ve düğün yüzükleri ve takılar 2.26 milyar dolar -Gelinlik ve smokin 1.31 milyar dolar -Balayı 1.7 milyar dolar -Davetiye 217.2 milyon dolar -Düğün pastası 196.7 milyon dolar -Hediye 3.94 milyar dolar 
     
</TEXT>
</DOC>
