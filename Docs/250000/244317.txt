<DOC>
<DOCNO> 244317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/ekonomi/eko02.html </URL>
<DATE> 2004/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom'da ağustosta ihaleye çıkılacak 
</HEADLINE>
<TEXT>


Aralarında yabancıların da bulunduğu 11 grup Telekom özelleştirmesinde bilgi almak için ÖİB'ye başvurdu. Telekom için ağustos ayı sonuna kadar ihaleye çıkılacağı öğrenildi 

Songül Hatısaru 

Özelleştirme İdaresi, özelleştirme kapsamında bulunan Telekom için 11 yatırımcı grubunu bilgilendirme çalışmalarını başlattı. Özelleştirme İdaresi'nin ağustos ayı sonuna kadar ihaleye çıkması bekleniyor. Telekom'un özelleştirmesine ilişkin olarak 13 Kasım 2003 tarihinde Bakanlar Kurulu stratejik bir karar aldı. Bu karar, Telekom'un en az yüzde 51'inin blok olarak satışı ve akabinde halka arz için öngörülen sürecin başlatılması yönündeydi. ÖİB, yatırımcı gruplarıyla Telekom için aldıkları bilgi kitapçıklarını değerlendirdikten sonra, talipli olanlarla teknik düzeyde toplantılar yapacak. 

Danışman seçilecek 
11 yatırımcı grubuna başta uluslararası muhasebe standartlarına uygun bilanço rakamları olmak üzere teklif sunabilmeleri için gerekli bilgiler verilecek. Bu süreç zarfında danışman firma da seçilmiş olacak. Gerekli koşullar sağlanırsa en az ağustos sonuna kadar ihaleye çıkılacak. Bilgi kitapçığı alan gruplar arasında Koç - Sabancı İşbirliği, Doğan, Nurol ve Doğuş gibi yerli grupların yanı sıra Fransız Telekom, Deutsche Telekom, Telekom Italia, Güney Kore Telekom gibi yabancı şirketlerin de adı geçiyor. 


</TEXT>
</DOC>
