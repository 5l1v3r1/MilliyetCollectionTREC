<DOC>
<DOCNO> 246690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/guncel/axgun01.html </URL>
<DATE> 2004/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Zana ilk kez cep telefonu kullandı 
</HEADLINE>
<TEXT>


Sevinç ve hüznün bir arada yaşandığı Leyla Zana'nın evinde sadece Milliyet muhabiri vardı. "Artık yeni bir dönem başlatacağız" diyen Zana, cezaevindeyken teknolojiden uzak kaldığını belirtti... 

Namık Durukan 

Tahliye edilen eski DEP milletvekilleri Leyla Zana, Selim Sadak ve Hatip Dicle, Orhan Doğan'ın Yıldız'daki evinde bir süre dinlendi. Sevinç ve hüznün bir arada yaşandığı evde sadece Milliyet vardı. 
Serbest bırakılması için hakkında uluslararası kampanyalar düzenlenen Zana, sevinç ve hüznü bir arada yaşadı. Annesi Hediye Dağlı ve kızı Ruken'e sarılarak hasret gideren Zana, yurtdışındaki oğlu Rona ile telefonla konuşma fırsatı bulurken, eşi Mehdi Zana'ya telefonla ulaşamadı. 
Zana, Rona'yı 10 yıldır göremediğini ve fotoğrafıyla teselli bulduğunu anlatarak, "Onunla konuşamadım. Kelimeler boğazıma düğümlendi. Söyleyecek söz bulamadım" dedi. Zana, ilk kez cep telefonu kullandığını, cezaevindeyken dünyadaki birçok teknolojik gelişmenin gerisinde kaldığını kaydetti. Zana, yaşananların geride kaldığını belirtirken şunları kaydetti "Artık yeni bir dönem başlatacağız. Tansiyonu arttıran değil, düşüren anlayışı hüküm kılacağız. Barış ortamının tesis edilmesi için elimizden gelen çabayı göstereceğiz. 11 yıldır gelişmelerden uzak kaldık. Şu anki atmosferi bilemiyoruz. Bunu anladıktan sonra açıklama yapacağız. Ama bundan sonraki faaliyetimiz farklı olacak. Daha önce yaşanan olumsuzluklara girmeyeceğiz. Tansiyonu düşüreceğiz." 
Zana, televizyonun kapalı olması nedeniyle kendileriyle ilgili gelişmeleri izleyemediklerini, anlattı. Zana, "Gardiyan çığlık atarak geldi. Doğal olarak korktum. Spor yapan arkadaşlarımdan birinin sakatlandığını düşündüm. Gardiyan 'tahliye oldunuz' deyince şaşırdım. Ama sevinemedim. Bizim durumumuzdaki birçok insanı geride bırakıp çıkmak sevincimizi gölgeledi" dedi. 


</TEXT>
</DOC>
