<DOC>
<DOCNO> 238967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/yasam/yas02.html </URL>
<DATE> 2004/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç öğretmene 'evlen' işkencesi 
</HEADLINE>
<TEXT>


Yaşlı biriyle evlenmemek için evi terk eden stajyer öğretmen, adliyede ailesiyle karşılaşınca ortalık karıştı... 

NEŞET KARADAĞ DHA 

Adana'da zorla yaşlı bir kişiyle evlendirileceği gerekçesiyle evini terk eden öğretmen adayı Siyde Esra Durmuşcan'a 21 şans da yardım etmedi. 
Sinanpaşa Mahallesi Mithat Özsan Bulvarı'ndaki evinden ayrılan Durmuşcan, bir hafta önce savcılığa başvurarak, "Babam yaşlı biriyle evlendirmek istiyor. Baskı ve işkence yapıyor" deyip kendi isteğiyle evden ayrıldığını bildirdi. Ancak babası Ahmet Durmuşcan'ın bulunması için savcılığa başvurduğunu öğrenen genç öğretmen adayı, dün yeniden adliyeye geldi ve "Yaşım 21. Evden kaçmadım. Stajyer öğretmenim. Yakında öğretmen olacağım. Kendi ayaklarımın üzerinde durmak istiyorum. Benim gibi öğretmen olacak yakın bir arkadaşımın yanında kalıyorum" diyerek, ikinci bir dilekçe daha verdi. 

Reşit diye kurtuldu 
Genç kız, adliyeden çıkarken, bulunması için dilekçe vermek üzere adliyeye gelen annesi Fatma Mahmude Durmuşcan ve teyzesi Hatice Kaçmaz'a rastladı. 
Genç kızı yakalayan Kaçmaz, "Koşun, yeğenim kaçmak istiyor" diye bağırarak polis çağırdı. Polis, aileyi adliye karakoluna götürdü. Savcı genç kızı, yaşı 18'den büyük olduğu için serbest bıraktı. Ancak anne ve teyze, Durmuşcan'ın peşini bırakmadı. Kovalamca polise rağmen adliye dışına taştı. Kaçmaz, bu kez de yeğenini taksiye binerken kolundan yakalayıp "Kaçmak istiyor" diye seslenince taksici, Durmuşcan'ı araca almadı. 
Bunun üzerine Durmuşcan, polise başvurdu. Durmuşcan'la annesi ve teyzesi yeniden karakola götürüldü. Kayıplar Bürosu'na sevk edilen genç kız, yaşının büyük olması nedeniyle ailesine teslim edilmeden serbest bırakıldı. 


</TEXT>
</DOC>
