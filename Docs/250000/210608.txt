<DOC>
<DOCNO> 210608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/yazar/tamer.html </URL>
<DATE> 2004/01/23/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Bush dünya liderliğini Ladin'e kaptırıyor 
</HEADLINE>
<TEXT>

   İsrail Başbakanı Barak'a göre, insanlar Usame bin Ladin'e Bush'tan daha fazla güveniyor 
   
   DAVOS İsviçre 
   Dünya Ekonomik Forumu'nun bu yılki oturumlarında terörizm geniş yer tutuyor. Teröre karşı savaşta 2004'te neler yapılabileceğinin tartışıldığı oturumun, listede olmayan sürpriz bir konuşmacısı vardı İsrail Başbakanı Ehud Barak. 
   Her cümlede defalarca terör, terörist, terörizm kelimelerinin mecburen kullanıldığı bir oturumda "r"leri hiç telaffuz edememesine rağmen İsrail Başbakanı diğer konuşmacılardan daha fazla ilgi çekti. 
   Nerede eski teröristler 
   "Nerede o bizim gençlik yıllarımızın teröristleri " diye nostaljiyle konuya giren Barak, tüyler ürpertici konuşmasında özetle şöyle dedi "30 yıl öncesinin öğrenci liderleri olan teröristler bir eylem yaptıklarında meşruiyet ararlardı. Kendi canlarına kıymayı ise akıllarından bile geçirmezlerdi. Bir uçak kaçırma olayında teröristleri öldürmemiz 45 saniye sürmüştü. Münih Olimpiyatları'na katılan 11 İsrailli sporcunun katledildiği eylemde ise 7 dakikada teröristlerin işini bitirmiştik." 
   Fiyakaları bozuldu 
   Oturum sonrasındaki kısa sohbetimizde de anladım ki Barak, günümüz teröristlerinin intihar eylemlerinden hiç hoşlanmıyor. Çünkü intihar eylemleri terörizme karşı savaşta devlet otoritesine ve hükümetlere böbürlenebilecekleri bir alan bırakmıyor. Artık hiçbir ülke "Biz teröristleri daha kısa sürede öldürdük" diye ne diğer ülkelere, ne de kendi halkına caka satabiliyor 
   Anlayacağınız Barak bu intihar eylemlerinden hiç hoşlanmıyor, hatta kanlı terör eylemlerinin ardından eylemi gerçekleştirenlerin hiçbir talepte bulunmamalarından da sanki rahatsız oluyor. 
   Terörün "franchise"ı 
   Oturumun diğer konuşmacılarından Harvard Üniversitesi Kennedy Government School öğretim üyesi Prof. Jessica Stern, El Kaide ve Usame bin Ladin'in değişik ülkelerde yerel gruplarla ilişkiye geçip, onları terör eylemlerine ikna etmekte ve harekete geçirmekte fevkalade başarılı olduklarını teslim ediyor. Stern'in bu saptamasına, oturumun diğer tüm konuşmacılarından da destek geliyor. İsrail Başbakanı Barak daha da ileri giderek "Bugün artık insanlar Usame bin Ladin'e ABD Başkanı Bush'tan daha çok güveniyor. Günümüzün en güçlü global lideri artık Bush değil Ladin" diyor. Espri olarak değil, ciddi ciddi... Zira Ladin kendi stratejisini başarıyla uyguluyor. Buna karşılık Bush yönetiminin teröre karşı savaş stratejisi tümüyle başarısız. Alınan hiçbir önlem sonuç vermiyor. 
   Bush duvar örüyor 
   Oturumun bir diğer konuşmacısı Amerikan Dış İlişkiler Konseyi kıdemli üyesi Mahnaz Ispahani ise, ABD'nin terörle savaşta başarılı olmasının neden mümkün olmadığını, şu çok anlamlı kısacık gözlemiyle Davos ahalisine aktarıyor "Başkan Bush'un yakın çalışma arkadaşlarıyla Pakistan'a yaptığı ziyarette ben de resmi heyetteydim. Amaç, teröre karşı savaşta başarıya ulaşmak için neler yapılabileceğini yerinde incelemekti. Ama bizim Amerikan heyeti öyle yüksek koruma duvarları arkasındaydı ki, o denli izole edilmiş bir ortamda herhangi bir önlemle ilgili sağlıklı değerlendirme yapmak söz konusu olamazdı." 
   Teröristlerden dersler 
   Özetin özeti Ladin sözünün eri. Vuracağım diyorsa vuruyor. Prof. Stern'in deyişiyle "serbest bölgede kurulu bir holding gibi" çalışıyor. Değişik ülkelerde "franchise" veriyor. 
   İş dünyası günümüz teröristlerinin ayakta kalma başarısından şirketleri adına nasıl yararlanabilir İnanmayacaksınız ama Davos ahalisi bugün ayrı bir oturumda bu konuyu tartışacak. 
   
      
   
</TEXT>
</DOC>
