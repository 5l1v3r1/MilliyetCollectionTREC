<DOC>
<DOCNO> 249450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sonspo06.html </URL>
<DATE> 2004/06/20/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Mehmet Okur İlk seçeneğim Detroit Pistons olacak... 
</HEADLINE>
<TEXT>

     NBA Ligi'nde Los Angeles Lakers'a final serisinde 4-1 üstünlük sağlayarak şampiyon olan Detroit Pistons'un Türk oyuncusu Mehmet Okur, İstanbul'a geldi. 
     THY'nin tarifeli uçağıyla New York'tan İstanbul'a gelen Mehmet Okur, Atatürk Havalimanı'nda annesi Nimet, babası Abdullah, nişanlısı Yeliz Çalışkan, ablası Yasemin Tınaztepe, eniştesi Şenol Tınaztepe ve yeğeni Yağmur tarafından çiçeklerle karşılandı. 
     Okur, THY Genel Müdürlüğü'nde düzenlediği basın toplantısında, ''inanılmaz güzel duygular içinde'' olduğunu belirterek, NBA finalinde oynayan ve şampiyon olan ilk Türk basketbolcu olduğunu hatırlattı. 
     Şampiyonluk yolunda çok çalıştıklarını vurgulayan Okur, şunları söyledi 
     ''8-9 ayımızı sürekli çalışarak, konsantre olarak, bazı şeylerden ödün vererek geçirdik. Sonunda mutluluğu yaşadık. Oteriteler bize şans vermiyordu. Lakers çok kaliteli ve starlara sahip bir takım. Biz şampiyonluğu kazanacağımıza inanıyorduk. Türk basketbolcu olarak NBA'de şampiyon olup Türkiye'yi en iyi şekilde temsil ettiğime inanıyorum. İnşallah bundan sonraki basketbol hayatımda da başka şampiyonluklara imza atarım. Türkiye'nin tanıtımı ve temsil edilmesi için elimden geleni yapacağım. Diğer arkadaşlara da kapı açılmış oldu.'' Mehmet Okur, gazetecilerin, 7 Temmuz'da Yeliz Çalışkan ile nikahının olduğunu hatırlatarak, takım arkadaşlarının gelip gelmeyeceğini sorması üzerine, ''Maçtan önce arkadaşlarımla konuştum. Coach'lardan takımın sahibine kadar davetiyeleri elimle verdim. Hepsi gelmek istiyor. Ancak onlar da sezon süresince ailelerine zaman ayıramadılar. Bazıları okullarda ders veriyor. Bir hafta 10 gün sonra çalışmaya başlıyorlar. Takımın özel uçağıyla gelmek istiyorlar, ancak kim gelir, kim gelmez bilemiyorum'' dedi. 
     
     ''TAKIMIMDA KALMAK İSTİYORUM'' 
     Gazetecilerin, transferinin yaklaştığını ve hangi takıma gitmek istediğini sormaları üzerine Okur, ''İlk seçeneğim Detroit Pistons olacak. 2 yılda mutlu anlarım oldu. Çok iyi bir çalışma dönemi geçirdim. Ama hepimiz profesyoneliz. Pistons olmazsa, diğer takımları düşünüyorum. NBA kurallarına göre 1 Temmuz'a kadar hiçbir takımla irtibat kuramıyorsunuz. Kalıp kalmama konusunda birşey söyleyemeyeceğim. Bekliyorum'' diye konuştu. 
     Mehmet Okur, kupayı aldıkları gün antrenörleri Larry Brown'ın kendisine sarıldığında kulağına, ''Sana iyi bir koçluk yapamadım, özür dilerim. Sen iyi bir oyuncusun, çalışmaya devam et başarılı olacağına inanıyorum'' dediğini belirterek, ''Kendisine bana çok şey öğrettiğini söyledim. Sezon ortasında benden takımda kalmamı istedi'' dedi. 
     Okur, Rasheed Wallace'ın gelmesinden sonra takımda oynadığı dakikanın azaldığının hatırlatılması üzerine de, Wallace'nin deneyimli bir oyuncu olduğunu belirterek, ''Koç ona şans verdi. Larry Brown'ın tercihiydi. Bence de iyi oldu. Şampiyon olduk. Takım oyunuyla ne kadar iyi olduğumuzu gösterdik'' diye konuştu. 
     A Milli Basketbol Takımı'nın yeni antrenörüyle ilgili görüşleri sorulan Okur, Bogdan Tanjeviç'in çok iyi bir basketbol adamı olduğunu bildiğini kaydederek, ''Hakkında çok iyi şeyler duydum. Biz de yetenekli bir kadroya sahibiz. Türk Milli Takımı'nın en iyi yerlere gelmesi için çalışacağız'' dedi. 
     Mehmet Okur, Hidayet Türkoğlu ile ilgili bir soruya karşılık da, kendisiyle sezon boyunca sürekli görüştüğünü, kendisine destek verdiğini ve karşılıklı artı-eksileri konusunda konuştuklarını, şampiyon olmalarının ardından da arayarak kendisini kutladığını söyledi. 
     Detroit'te kendisini çok sevdiklerini de anlatan Okur, şampiyonluk kutlamalarında kentte bırakmaması ve kalması yönünde tezahüratlar yapıldığını, ''Evlenme teklifi'' ve ''Türk lokumu'' yazan pankartlar gördüğünü anlattı. 
     
     AİLENİN GÖRÜŞLERİ 
     Nimet Okur da, çok mutlu olduğunu belirterek, aynı başarıyı Türkiye'deki basketbolcuların da yaşamasını istediğini söyledi. 
     Baba Abdullah Okur ise, ''Bir babaya verilebilecek en büyük babalar günü armağanı. Mehmet, basketbola başladığından bu yana oynadığı her takımda şampiyonluğu yaşadı. Onun elinin uğurlu olduğuna inanıyorum'' dedi. 
     Nişanlısı Yeliz Çalışkan da, play-off maçlarının bitmeyecek gibi geldiğini anlatarak, ''Neredeyse düğünü erteleyecektik. Düğüne çok az bir zaman var. Herhalde balayı, milli maçlardan sonra olacak'' diye konuştu. 
     
</TEXT>
</DOC>
