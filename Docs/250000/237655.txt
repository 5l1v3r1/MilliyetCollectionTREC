<DOC>
<DOCNO> 237655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/dunya/adun.html </URL>
<DATE> 2004/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye çok çok laik bir ülke' 
</HEADLINE>
<TEXT>


Bir süre önce Türkiye'yi 'İslam Cumhuriyeti' diye tanımlayan ABD Dışişleri Bakanı, bu kez Türkiye için 'Çok çok laik bir sisteme sahip Müslüman bir ülke' dedi 

Yasemin Çongar 


Geçen ay bir Alman televizyonuna verdiği söyleşide Türkiye'yi Pakistan'la aynı kefeye koyup "İslam Cumhuriyeti" diye tanımlaması büyük tepki çeken ABD Dışişleri Bakanı Colin Powell, bu kez başka bir televizyon programında Türkiye'den "Çok çok laik ve Müslüman" diye söz etti. 
CNN televizyonundaki "Larry King Live" programına konuk olan ve bir saat süreyle King'in Irak ve Ortadoğu ağırlıklı sorularını yanıtlayan Powell, Bush yönetiminin bölgedeki politikasını kararlı ifadelerle savundu. 
King'in, Başkan George W. Bush'un bir süre önce söylediği ve ABD'de geniş bir çevre tarafından eleştirilen "Derisinin rengi beyaz olmayanlar da demokrasiyle yönetilebililer" sözlerini gündeme getirmesi üzerine, Powell yine Başkan'ı savunma yoluna gitti. 
Bush'un sözlerinin beyaz ırkın üstünlüğüne inandığı anlamına gelmediğini anlatan, kendisinin ve Ulusal Güvenlik Danışmanı Condoleezza Rice'ın bulunduğu görevlerin Başkan'ın "ırkçı" olmadığını kanıtladığını ima eden ABD Dışişleri Bakanı, daha sonra sözü Müslüman ülkelerin de demokrasi ile yönetilebileceği inancına getirdi ve Türkiye örneğini verdi. 
Powell, "Türkiye'ye bakın. Laik bir ülke. Çok çok laik bir sistemi var. Ama aynı zamanda Müslüman bir ülke" ifadesini kullandı. 




</TEXT>
</DOC>
