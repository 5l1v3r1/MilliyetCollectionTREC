<DOC>
<DOCNO> 245464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/guncel/gun06.html </URL>
<DATE> 2004/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gölgedeki çocuklara kütüphane müjdesi 
</HEADLINE>
<TEXT>


Ata'nın gölgesinin belirdiği Karadağ tepesi eteklerindeki Yukarı Gündeş köyü çocukları, 6 bin kitaba kavuşacak 

ŞÜKRAN PAKKAN İstanbul 

Her yıl, 25 Haziran-5 Temmuz tarihleri arasında Mustafa Kemal Atatürk'ün gölgesinin belirdiği Ardahan'daki Karadağ tepesi eteklerinde yer alan Yukarı Gündeş köyündeki çocuklar, artık kütüphaneye sahip olacak. İstanbul Erenköy'deki Çevre Koleji Aile Birliği'nin başkanı ithalatçı Murat Cirav, Türkiye Eğitim Gönüllüleri Vakfı'nın TEGV gezici eğitim otobüsü projesinden esinlenerek, birlik üyesi yayıncı Refik Tüjen, ev hanımı Çiğdem Alıravcı ve öğretim görevlileri İbrahim Kırcova ile Hale Enşenol'un önderliğinde gezici kütüphane kurdu. "İzinden Gölgene Doğru" adı verilen proje, gelecek öğretim yılında yüzlerce Ardahanlı çocuğu bilgiyle buluşturacak. 
Proje kapsamında konteyner bağışlandı, kütüphane rafları kuruldu, kırtasiye malzemeleri, ısıtıcı, lamba ve bilgisayar satın alındı bir ayda 6000 kitap toplandı. Çocuklar da fırçaları ellerine aldı, konteyneri bir güzel boyayıp balon ve resimlerle süsledi. 6 metre uzunluğunda, 2.5 metre eninde, 40 metrekarelik konteynerdeki kütüphane her türlü ihtiyaca cevap veriyor. 16 kişilik 8 çalışma masası ile internet bağlantılı bir bilgisayar var. Kütüphane, projeye sponsor kargo firmasıyla her yıl başka bir köye taşınacak. Sırada Van, Kars, Diyarbakır gibi şehirler var. 


</TEXT>
</DOC>
