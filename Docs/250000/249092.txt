<DOC>
<DOCNO> 249092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sontur29.html </URL>
<DATE> 2004/06/18/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Okullar tatile girince, lise düğün salonu oldu... 
</HEADLINE>
<TEXT>

     Sivas Lisesi Okul Aile Birliği toplantısında, okulların tatile girmesiyle birlikte, lisenin bahçesi ile pansiyonun yemekhanesinin, düğün, nişan ve sünnet törenleri için indirimli olarak kiraya verilmesi kararlaştırıldı. 
     Kentte 117 yıldır eğitim veren ve yaklaşık 2 bin öğrencisi bulunan, yatılı öğrencilerin de eğitim gördüğü Sivas Lisesi'nin, Okul Aile Birliği toplantısında, 15 Haziran ile 15 Eylül arasında düğünlerde kiraya verilmesinin kararlaştırıldığı öğrenildi. 
     Yemekhane ve bahçenin düğün, nişan ve sünnet töreni yapacak olan Milli Eğitim Müdürlüğü personeline 80 milyon liradan, diğer kişilere ise 110 milyon liradan kiralanabileceği, İl Milli Eğitim Müdürlüğü ve lisenin girişi ile kentin çeşitli yerlerine ilanlar asılarak halka duyuruldu. 
     AA muhabirinin görüştüğü Sivas Lisesi Müdürü İbrahim Yörük, yemek salonu ve okul bahçesinin yaz tatilinde kullanılmadığını belirterek, ''Okul Aile Birliği'nin aldığı kararla, hem okulumuza gelir elde etmeyi, hem de halka piyasadan daha ucuz bir fiyata hizmet etmeyi amaçladık'' dedi. 
     Okulun bahçesinin 500 kişilik, salonun ise 200 kişilik kapasitesi bulunduğunu kaydeden Yörük, buradan elde edilen gelirle okulun ihtiyaçlarının karşılanacağını belirtti. 
     
</TEXT>
</DOC>
