<DOC>
<DOCNO> 200704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur48.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK'ün TRT Genel Müdürlüğü seçimine yönelik işlemi iptal edildi 
</HEADLINE>
<TEXT>

     Ankara 12. İdare Mahkemesi, Radyo ve Televizyon Üst Kurulu'nun RTÜK , TRT Genel Müdürü seçimine yönelik işlemini oybirliğiyle iptal etti. 
     Mahkeme, TRT Haber Dairesi Başkanı Aydoğan Kılınç'ın, TRT genel müdür adaylarının belirlenmesi sırasında ilk turda kanunen aday listesine dahil edilmesini gerektiren 5 oyu aldığının ''açık'' olduğuna işaret etti. 
     Ankara 12. İdare Mahkemesi, TRT Haber Dairesi Başkanı Aydoğan Kılınç'ın, RTÜK'ün TRT Genel Müdürlüğü adaylığı seçimine ilişkin işlemin iptali istemiyle açtığı davayı esastan sonuçlandırdı. 
     Ankara 12. İdare Mahkemesi, söz konusu işlemi oybirliğiyle iptal etti. 
     Kararda, Aydoğan Kılınç'ın, RTÜK'ün TRT genel müdürü adaylarını belirlemek üzere yaptığı seçim sırasında ilk turda 5 oy almasına karşın Bakanlar Kurulu'nu sunulan üç kişilik aday listesine dahil edilmemesine ilişkin RTÜK kararının iptali istemiyle dava açtığı anımsatıldı. 
     İlgili yasal düzenlemeler karşısında TRT genel müdür adaylarının belirlenmesine yönelik RTÜK kararlarının en az 5 üyenin oyuyla alınması gerektiği belirtilen kararda, şunlar kaydedildi 
     ''Dava dosyası ile davalı idarece gönderilen belgelerin incelenmesinden, TRT Genel Müdürlüğü'nde Haber Dairesi Başkanı olarak görev yapan ve TRT Genel Müdürlüğü adaylığı için başvuruda bulunan davacının, RTÜK'ün TRT genel müdür adaylarını belirlemek için toplandığı 28.08.2003 tarihinde, ilk turda, kanunen adaylar arasına dahil edilmesini gerektiren 5 oyu aldığı, ancak 'RTÜK'ün Çalışma Esas ve Usulleri Hakkında Yönetmelik'in 15. maddesinin 'yapılacak oylamada ilk üç turda üst kurul üye tamsayısının üçte ikisinin oyunu almış olanlar aday olarak belirlenmiş sayılır. İlk üç turda bu çoğunluk sağlanamazsa, aday olarak gösterilmek için en az beş oy almak gerekir' yolundaki ikinci fıkrasına istinaden aday olarak belirlenmediği ve 16. tur sonunda davacı dışında belirlenmiş üç kişilik aday listesinin aynı gün Bakanlar Kurulu'na sunulmak üzere ilgili Devlet Bakanlığı'na bildirildiği anlaşılmıştır.'' Kılınç'ın TRT genel müdür adaylarının belirlenmesi sırasında ilk turda kanunen aday listesine dahil edilmesini gerektiren beş oyu aldığı açık olduğu belirtilen kararda, ''Kılınç'ın yasaya aykırılığı nedeniyle uygulanma kabiliyeti bulunmayan yönetmelik hükmüne istinaden aday listesine dahil edilmemesi ve davacı dışında üç kişilik aday listesi oluşturulmasına ilişkin dava konusu işlemde hukuka uyarlık görülmemiştir'' denildi. 
     RTÜK'ün bu karara temyiz hakkı bulunuyor, temyiz istemini Danıştay görüşecek. 
     
     KILINÇ'IN AVUKATININ GÖRÜŞÜ 
     Öte yandan, Aydoğan Kılınç'ın avukatı İsmail Atak, 12. İdare Mahkemesi'nin kararını esastan sonuçlandırdığını belirterek, RTÜK'ün yaptığı seçimde ilk turda 5 oy aldığı için Aydoğan Kılınç'ın ilk aday olarak kabul edilmesi ve birinci turdan sonraki seçimlerin yenilenerek diğer iki adayın yeniden belirlenmesi gerektiğini söyledi. 
     Atak, RTÜK'ün bu kararı temyiz edebileceği gibi uygulayabileceğini de ifade etti. 
     
     SÜREÇ 
     TRT Haber Dairesi Başkanı ve TRT genel müdür adayı Aydoğan Kılınç, ''RTÜK'ün TRT genel müdür adaylarını belirlemek amacıyla yaptığı seçim sırasında ilk turda 5 oy almasına karşın aday olarak belirlenmemesi ve Bakanlar Kurulu'na sunulan 3 kişilik aday listesine dahil edilmemesine ilişkin işlemin iptali ve yürütmenin durdurulması'' istemiyle dava açmıştı. 
     Ankara 12. İdare Mahkemesi, söz konusu işlemin yürütmesini oybirliği ile durdurmuştu. 
     RTÜK de bu karara karşılık Ankara Bölge İdare Mahkemesi'ne itiraz etmişti. Bölge İdare Mahkemesi de 12. İdare Mahkemesi'nin yürürlüğü durdurma kararını kaldırmıştı. 
     RTÜK, TRT genel müdür adaylarını belirlemek için yaptığı seçim sonucunda Şenol Demiröz, Mustafa Ruhi Şirin ile Sacettin Gürbüz'ü aday olarak belirlemiş ve Bakanlar Kurulu'na sunmuştu. 
     
</TEXT>
</DOC>
