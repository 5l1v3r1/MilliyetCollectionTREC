<DOC>
<DOCNO> 225397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/yazar/civaoglu.html </URL>
<DATE> 2004/03/25/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Kirleterek yarış 
</HEADLINE>
<TEXT>

   
   Yunanistan'da son seçimler öncesinde siyasi partiler "görüntü kirlenmesi" anlaşması yapmışlar. 
   Yani... "Afiş, naylon bayrak, duvarlara ve yerlere yazı yok" demişler. Yunanistan'ın Ankara Büyükelçisi Micheal B. Christides'ten bunu dinleyen bir "masa etrafı Türk." Gerçekten etkilendik. 
   Hepimize, tepemize gerilen iplere asılmış milyonlarca bayrak fena halde basmadı mı 
   Zevksizlik, arabesk kültür, alacalı renk bulaşığı, Türkiye'ye has siyaset folklorünün beyin zonklaması gibi... 
   Demokrasi şenliği değil, siyasi hırdavat panayırı bu. 
   Tüm ülke kasabaya dönüştü. Hele o plastik bayraklar... Burun deliklerimize, ağzımıza giriyorlar sanki. 
   "Yeteer" diye bağırası geliyor insanlarımızın. 
   Herkes bunalmış... Son seçim gezimizde bu "renkli plastik bulantısı" hallerinin sadece bana değil, bütün insanlarımıza ait olduğunu algıladım. 
   Belki gelecek seçim için "ilaç gibi gelir" umuduyla "Yunanistan örneğini" yansıtıyorum. 
   
   Yok birbirinden farkı    Sadece görüntü mü Ses kirlenmesi de seçim kampanyaları sürecinin karabasanı... Sesi sonuna kadar açılmış, miadını doldurmuş hurdalık hoparlör canavarlarından bangır bangır yükselen cızırtı ve kulak zarlarına suikast müzik yayını ilgi değil, tepki çekiyor. 
   Her parti ve her adayın aynı tip plastik bayrakları, duvarlara yapışmış yırtık pırtık resimleri, kulak zarı katili müzik ve anonslarıyla birbirlerinden farkı olmuyor. Hepsi aynı sepette yer alıyor. 
   Seçilmeleri için bu göz ve kulak kirinin bir "artı" katkısı yok. 
   Tercih nedenleri bu kir değilse, anlaşsınlar bir dahaki seçim için... Zulüm bitsin. Daha düzenli, uygar bir kampanya düzenlensin. 
   
   Olimpiyat temizliği    Yunanistan'da bir karar daha alınmış. Olimpiyatlar nedeniyle kentin duvarları, bina cepheleri de görüntü kirlenmesinden arındırılıyor. 
   Kötü ve eski reklam görüntüleri yok edilmekte. 
   Renk ahengi, tek renk tabela uygulaması başlatılmış. 
   Atina'ya akacak turist, pırıl pırıl, tertemiz bir kentle karşılaşacak. Siyasi partiler, bu son seçimde ilk adımı attıkları için, diğer kurum ve sektörler de direnmiyorlarmış. 
   Olimpiyat oyunları, Türkiye'yi de turizmin odağı yapacak. Özellikle İstanbul'u ve Ege sahilini... Türkiye de, görüntü ve ses arındırma sürecine girmeli... Aksi halde Yunanistan - Türkiye arasında gidiş gelişlerde "Avrupalı" olmak iddiası sırıtacaktır. 
   
   Renkli mesaj    Yunan bayrağındaki mavi ile Ege mavisi... Bayraktaki beyaz ile beyaz Ege evleri bir temel konsept olarak öngörülmekte. 
   Olimpiyat sonrası gelenlerin bilinçaltlarında bu renklerle kodlama oluşacak. 
   Ya bizde .. 
   Bilinçlere ve bilinçaltlarına hangi renk, hangi sesle mesaj kodları öngörülmekte 
   Bırakın bunu... 
   Renk ve görüntü temizliği sağlanacak mı 
   Son seçimde Yunanistan siyasi partileri "Kıbrıs'ı" konuşmamak için anlaştılar. Bunu başarıyla uyguladılar. 
   Görüntü kirlenmesi yapmamak için anlaştılar... Uyguladılar. 
   Şimdi renk arınması ve uyumu için anlaşmayı uygulayacaklar. Gıpta ediyorum. 
   Ya biz .. 
   Öncelikle temizlik hizmeti vermeye talip başkan adayları, seçilmek için kirleterek yarışıyorlar. 
   
   
      
   
   
   
</TEXT>
</DOC>
