<DOC>
<DOCNO> 225948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sontur42.html </URL>
<DATE> 2004/03/26/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Asena'yı vuran kişi için 9.5 yıl hapis istendi 
</HEADLINE>
<TEXT>

     ''Asena'' takma adıyla tanınan Onur Çakmak'ı silahla yaraladığı öne sürülen Ahmet Demir'in, 9.5 yıla kadar hapis cezasına çarptırılması istendi. 
     Şişli 6. Asliye Ceza Mahkemesi'ndeki duruşmaya, tutuksuz sanık Ahmet Demir ile müşteki Onur Çakmak katılmadı. 
     Duruşmada esas hakkındaki görüşünü açıklayan Cumhuriyet Savcısı, sanığın 6 Ocak 2003 tarihinde silahla ateş ederek yaraladığı Onur Çakmak'ın 60 gün rapor aldığını ifade etti. 
     Demir'in bu eylemi gerçekleştirdikten sonra korku ve panik yaratmak amacıyla etrafa ateş açtığı ve bu ortamdan yararlanarak kaçtığı ifade edilen mütalaada, sanığın, ''silahla adam yaralamak'' ve ''meskun mahalde ateş etmek'' suçlarından 3.5 ile 9.5 yıl arasında hapis cezasına çarptırılması istendi. 
     Duruşma, savcının esas hakkındaki görüşüne karşı sanığın son savunmasını hazırlaması için gelecek haftaya gün verilerek ertelendi. 
     
</TEXT>
</DOC>
