<DOC>
<DOCNO> 241392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/soneko27.html </URL>
<DATE> 2004/05/20/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Hazine'nin değişim ihalesi sonuçlandı... Faiz yüzde 5.95 oldu... 
</HEADLINE>
<TEXT>

     Hazine'nin değişim ihalesinde piyasa beklentilerinin dışında bir sonuç çıkmadı. İhale sonucunun dövize önemli bir etkisi beklenmiyor. 
     Hazine'nin 2001 yılı Haziran ayında ihraç edilmiş dövize endeksli 3 yıllık takas senetlerine ilişkin bugün yaptığı değişim ihalesinde, değişim karşılığında 22 Haziran 2005 vadeli senet ihraç edildi. 
     İhraç tarihi yarın olarak belirlenen değişim ihalesinde değişim karşılığında geri ödeme tarihi 22 Haziran 2005 olarak öngörülen 397 gün vadeli ABD Doları cinsinden iskontolu devlet tahvili verildi. 
     Tek fiyat ihale sistemine göre gerçekleştirilen değişim ihalesinde katılımcılar 10.000 ABD Doları üzerinden fiyat teklifinde bulundular. 
     Değişim ihalesinde faiz yüzde 5.95 olarak belirlenirken 1 milyar lira nominal değerli takas senedi 877.27 dolar olarak kabul edildi. 
     Değişim ihalesine nominal toplam 1 milyar 91.5 milyon dolar teklif gelirken, nominal toplam 1 katrilyon 102.3 trilyon liralık geri alım yapıldı. Senetten yapılan yeniden ihraç tutarı nominal 1 milyar 29.9 milyon dolar oldu. 
     Uzmanlar, değişim ihalesinde bir sürpriz yaşanmadığını, piyasanın beklentisi doğrultusunda bir talep geldiğini belirterek, bu sonuçla şimdilik bir belirsizliğin ortadan kalktığını söylüyorlar. İhale beklentiler doğrultusunda gerçekleştiğinden dövize önemli bir etkisi şu an için beklenmiyor. Hazine'nin bundan sonra değişim ihalesi yapıp yapmayacağı ve önümüzdeki hafta yapacağı itfa önem kazandı. 
     
     HAZİNE'NİN AÇIKLAMASI 

     Hazine Müsteşarlığı'ndan yapılan açıklamaya göre, 3 yıllık takas senetlerine ilişkin olarak bugün, 21 Mayıs 2004 valörlü olmak üzere gerçekleştirilen değişim ihalesinde toplam nominal 1 milyar 30 milyon dolar net 966,9 milyon dolar tutarında 22 Haziran 2005 vadeli ABD Doları cinsi devlet tahvili ihraç edildi. 
     Bunun karşılığında nominal 1,1 katrilyon lira tutarında takas senedi erken itfa edildi. 
     Açıklamada, takas senetlerine ilişkin olarak daha önce Piyasa Yapıcı bankalarla ihale sonrası değişim işlemleri ve 2004 yılı Ocak ve Mart aylarında tüm yatırımcılara açık olarak değişim ihalelerinin yapıldığı hatırlatıldı. Açıklamada şöyle denildi 
     ''Geçmişte yapılan söz konusu işlemler ve 20 Mayıs 2004 tarihli değişim ihalesiyle toplam nominal 2,5 katrilyon lira tutarında takas senedi erken itfa edilmiş olup geriye nominal 1,2 katrilyon lira tutarında 16 Haziran 2004 vadeli dövize endeksli takas senedi kalmış bulunmaktadır.'' Açıklamada, söz konusu değişim ihaleleri ile yatırımcıların portföylerinde bulunan dövize endeksli takas senetlerinin Türk Lirası ve döviz cinsi senet alternatiflerinin sunularak azaltıldığı belirtildi. 
     Açıklamada, diğer taraftan, 16 Haziran 2004 vadeli takas senetlerinin itfa edileceği hafta içerisinde de yatırımcıların talepleri göz önüne alınarak lira, döviz cinsi ve dövize endeksli yatırım araçlarının ihraç edilebileceği ifade edildi. 

     
</TEXT>
</DOC>
