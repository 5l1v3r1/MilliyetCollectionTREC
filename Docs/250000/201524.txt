<DOC>
<DOCNO> 201524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/yazar/altan.html </URL>
<DATE> 2003/12/12/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Evrensel hukuk ve yerel guguk... 
</HEADLINE>
<TEXT>

   
   Önceki gece İspanya'nın San Sebastian Stadı'nda oynanan Galatasaray - Real Sociedad maçı, bilemiyorum kaç kez getirdi yüreğimizi ağzımıza 
   Hele maçın ilk golünü Galatasaray'ın atması... 
   Ve sonuçta 1 - 1 beraberlikle Galatasaray'ın Şampiyonlar Ligi'ne veda etmesi... 
   Biz İspanya'da oynanan maçı, Türkiye'de evlerimizden izledik... 
   Tuh tuh Tanrı nazardan saklasın, ne kadar hızlı bir çağdaşlaşma... 
   
   Teknolojinin gün günden vitesini büyüttüğü böyle bir değişimi beleş gezilerdeki kırmızı halılı, polis ve asker selamlı resmi uğurlama, yahut karşılama törenlerinin fiyakasını yitirmemek için hangi politikacı, yahut militer durdurabilir. 
   Londra - Sidney arası da 2 saate inerken... 
   
   Evrensel değişimi durdurmasına kimse durdurmaz da bunun Türkiye'deki yaşı 30'dan küçük 40 milyon mesleksiz gence ne yararı var 
   Bir an önce köşeyi dönmeyi, ister zenginlik alanında, ister mistik alanda, ister mankenlik, yahut futbolculuk, yahut türkücülük alanında sıra dışı biri olmayı özleyen 40 milyon gence 
   Doğrusu yanıtını bendeniz de bilemiyorum. Olsa olsa politik olarak şöyle denebilir 
   - Türkiye'deki hızlı kalkınmayla birlikte, onları da parlak bir gelecek bekliyor. 
   Ve hemen eklenebilir 
   - Muhtaç oldukları kuvvet, damarlarındaki asil kanda mevcuttur. 
   
   Gerçi Dünya İnsan Hakları Günü'nde, TV muhabirleri sokaktan geçen vatandaşlara da mikrofonu uzatıp, "gerek insan haklarının, gerek kendi haklarının ne olduğunu" sordular... 
   "Nereden bilelim, biz caddenin karşısına geçmek istiyoruz" türünden yanıtlar geldi. 
   Ankara Valiliği de, kentin çeşitli merkezlerine insan haklarıyla ilgili şikayetler için, "şikayet kutuları" koymuş. Bir yıl içinde tüm kentte yaşayanlardan sadece 8 - 9 şikayet çıkmış kutulardan. Bir tanesi de, Amerikan Başkanı'na yazılan mektuba, yanıt gelmediği şikayeti... 
   
   Dünya İnsan Hakları Günü'nde, Türkiye'nin hala daha işkenceci bir ülke durumundan kurtulamadığı da yine geldi gündeme. 
   Bütün bu ortaçağdan uzantılı ilkelliklerin nedeni de, sık sık iddia edildiği gibi, eğitimsizlik mi acaba 
   "Eğitim", 3 - 7 yaş aralarında farkına varmadan evlerde anadilini öğrenirken, özellikle annelerin atmosferi içinde biçimlenir. 
   Ve aileler, çıplak hayatta mesleklerini uygulayarak geçinirler. Çocuklar da anadillerini öğrenirken öğrenirler, "meslek"in ne olduğunu da, "hukuk"un ne olduğunu da... 
   
   Böylesi bir bilinçle ve hayatını nasıl kazanacağının rotasına uygun olarak başlanılır "öğrenim"e, yani okullara gitmeye... 
   Kamu görevlileri de, "ben devleti temsil ediyorum, suçluyu bulmak için işkence de yapsam, kimse sorgulayamaz beni" diyemez onlara... 
   
   Dünya İnsan Hakları'nın en temel ilkelerine göre bir sanık, suçluluğu kesin karara bağlanıncaya kadar masumdur. 
   Ceza hukukunun temel ilkelerinden biri ise şudur 
   "Bir masumu cezalandırmaktansa, bir suçluyu cezasız bırakmak yeğdir." 
   
   İşte ceza hukuku tarihinden çarpıcı bir örnek 
   Bir cinayet işlenmiş. Cinayeti bir tek kişinin işlediği kesin. Ama iki kuşkulu var ortada. İkisi de suçu birbirinin üstüne atıyor. Yargıç, yanlışlıkla bir masumu cezalandırmaktansa, ikisini de beraat ettirmek üzere... 
   O sırada mahkemeyi izleyenlerden biri, oturduğu yerden bağırıyor 
   - Tanık olmak istiyorum, çünkü biliyorum cinayeti hangisinin işlediğini... 
   Yargıç soruyor 
   - Nereden biliyorsunuz 
   Tanık 
   - Ben, diyor, tutukluevine bir yakınımı görmeye gitmiştim. Bunlar da avukatlarıyla konuşuyorlardı. Asıl suçlu, avukata söyledi cinayeti kendisinin işlediğini. Avukat da, "suçu birbirinizin üstüne atın, ikiniz de beraat edersiniz" dedi. O nedenle biliyorum hangisinin suçlu olduğunu. Suçlu olan şudur... 
   Yargıcın kararı 
   - Sanığın avukatıyla yaptığı özel konuşma, hukuksal bir belge sayılamaz. Her iki sanığın da beraatine... 
   
   İlle de suçluyu bulmak için, hukukun temel ilklerini pesperişan etme hukuka güvenmeyi yok eder. Suçluyu cezalandırma, hukuka olan güvenceyi artırmak içindir, azaltmak için değil... 
   
   Nihayet "hukuk" da konuşmaya başladık işte. Ne güzel. Enseyi karartmayın... 
   
      
   
</TEXT>
</DOC>
