<DOC>
<DOCNO> 241054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sontur25.html </URL>
<DATE> 2004/05/18/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Boğaziçi Üniversitesi'nde gerginlik 
</HEADLINE>
<TEXT>

     Tunceli'de yapılması planlanan barajları protesto amacıyla Boğaziçi Üniversitesi'nde düzenledikleri eylemde çevreye zarar veren gruptan 24 kişi, polis tarafından gözaltına alındı. 
     Boğaziçi Üniversitesi Yerleşkesi'nde toplanan yaklaşık 40 kişilik grup, Tunceli'de barajlar yapmayı planlayan Ata Holding aleyhine sloganlar attı. 
     ''Boğaziçi Üniversitesi Kariyer Günleri'' etkinliklerinin yapıldığı Büyük Toplantı Salonu'nun önüne gelerek slogan atmayı sürdüren grup, salonun giriş kapısını da dışarıdan zincirledi. 
     Yumurta attıkları salonun dış duvarına ''Munzur özgür kalacak'' şeklinde yazı yazan grup, etkinlikler kapsamında bahçede oluşturulan alanda, üzerinde ''Ata Holding'' yazısı bulunan flamayı ateşe vererek, Finansbank tarafından kurulan standı devirdiler. 
     Burada grup adına yapılan basın açıklamasında, Tunceli'de barajlar yapılmasına karşı olunduğu belirtilerek, ''Suyumuzu, toprağımızı, kültürümüzü kapitalistlere bırakmayacağız'' denildi. 
     Üniversiteye giren polis, dağılım aşamasında olan ve kimliklerini ibraz etmeyen 24 kişiyi gözaltına alarak emniyete götürdü. 
     
</TEXT>
</DOC>
