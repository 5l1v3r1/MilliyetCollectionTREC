<DOC>
<DOCNO> 204560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sondun25.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Resmi açıklama yok... Bir yetkili 2000 ölü ve yaralı var 
</HEADLINE>
<TEXT>

     İran'da bu sabah meydana gelen şiddetli depremde can kaybına ilişkin olarak İran makamları henüz resmi bir açıklama yapmazken, bir yetkili ölü ve yaralı sayısının 2000 civarında olduğunu söyledi. 
     Kerman Eyalet Valiliği kriz koordinasyon merkezinden bir yetkili, depremin vurduğu Bem kentindeki yetkililerden aldıkları ilk bilgilere göre, ölü ve yaralı sayısının 2 bin civarında olduğunu söyledi. Yetkili, ancak bu sayının artmasından endişe edildiğini de sözlerine ekledi. 
     İran makamları depremde can kaybına ilişkin henüz resmi açıklama yapmadı. Resmi haber ajansı İRNA da, depremle ilgili haberlerinde herhangi bir sayı vermedi. 
     Bu arada, Kerman Tıp Fakültesi Dekan Yardımcısı Mesud Emini, depremde yaralanan ve hastanelerine getirilenlerin yüzde 90'dan fazlasının durumunun ağır olduğunu söyledi. 
     İRNA'ya yaptığı açıklamada, depremin yıktığı Bem kentinden yaralıların ambulans ve belediye otobüsleriyle Kerman'daki hastanelere taşındığını belirten Emini, tedavi altına alınan yaralıların yüzde 90'dan fazlasının durumunun ağır olduğunu kaydetti. 
     Emini, hastaneye kaldırılan yaralı sayısı hakkında bilgi vermedi. 
     
</TEXT>
</DOC>
