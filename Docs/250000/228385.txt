<DOC>
<DOCNO> 228385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/yazar/dundar.html </URL>
<DATE> 2004/04/04/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Reçel Yapamayan İslamcı Kadınlar 
</HEADLINE>
<TEXT>

   
   Seçmenin nabzını tutmak için mart ortası Konya'ya gittiğimde Zafer Caddesi üzerinde bir grup türbanlı genç kızla söyleştim. 
   Selçuk Üniversitesi'nde öğrenciydiler. 
   Kaşları alınmış, yüzleri pudralanmış, gözlerin altı ince kalemle halkalanmıştı. 
   Seçimden çok adaylardan konuştuk. Konya'nın bütün duvarları erkek adaylarca parsellenmişti. Kadınların yerel politikada ve şehrin sosyal hayatında hiç ortada görünmediklerine dikkat çektim bundan onlar da şik yetçiydi. İçlerinden biri "Oysa evde durum hiç de öyle değildir" dedi gülümseyerek... 
   "Yoksa siz de 'Reçel Yap a mayan İslamcı Kadınlar'dan mısınız " diye sordum. 
   Bir gizli örgütü açığa vurmuşum gibi kıkırdaşıp uzaklaştılar. 
   
   Bu "örgüt"ün adını Yeni Şafak'ta Dücane Cündioğlu'nun köşesinde okumuştum ilkin... 
   Cündioğlu, gençlerin Konya sokaklarına "Reçel Yapamayan İslamcı Kadınlar" diye afişler astıklarını duymuştu. 
   Kavramın mucidi kendisiydi. 
   Daha doğrusu evlilik çağında bir delikanlının yakınmasından çıkarmıştı bu kavramı... Yengesine "Ben reçel yapmayı bilen bir kızla evlenmek istiyorum" demişti bu kültürlü delikanlı... 
   Basit gibi görünen bu talep, ilginç bir teşhise ulaştırmıştı Cündioğlu'nu 
   "Modern Müslüman kadın evde reçel yapmayı terk etmiş"ti. 
   "Kadın"la "ev" sözcükleri birbirini iter hale gelmişti. 
   "Müslüman kızlar, sorunlarını ev dışında çözmeye yöneliyor"du. 
   "Geleneksel aile hızla çözülmeye başlamış"tı. 
   
   Cündioğlu'nun hicap duyarak yazdığı satırlarda, Konya'daki başörtülü kızları kıkırdatan "gizli örgüt"ün ipuçları saklı... 
   "Modern Müslüman kadın, mezarlık ziyaretlerini terk ettiği için reçel yapmayı da terk etti" diyor Cündioğlu 
   "Ölülerine Kur'an veya Yasin okumayı 'hurafe', hatim indirmeyi, 'anlamadan yapılan lüzumsuz bir tekrar', Ramazanlarda cami ziyaretlerini 'anlamsız geziler' olarak telakki ettiği için, kurduğu sofralara reçel yerine Nutella koymaya başladı." 
   
   Bunların hiçbirini konuşmadık ama Konya'da karşılaştığım türbanlı kızların, yazıda bahsedilen örgütten olduklarına kalıbımı basarım. 
   "Annelerinin kurduğu sofralarda, annelerinin elleriyle yaptığı o güzelim reçelleri yiyemeden büyüyen bu kızcağızlara ev ortamı sıkıcı geliyor. Sokakta abur cubur atıştırmayı modernlik sayıyorlar. Yarın onlar da çocuklarını kreşe gönderecek, evde açılmış su böreğine tenezzül etmezken hamburgeri çağdaş zevkleri arasına katacak" diye yakınıyor Cündioğlu... 
   Konya'nın en işlek caddesinde içeri bir göz attığımda tıklım tıklım olduğunu gördüğüm Mc Donald's, bu iddiayı doğruluyor. 
   Türbanlı genç kızlar, Cündioğlu'nun yakınmasını, evden kurtuluşlarının ikrarı saydıklarını sergilercesine, muzip afişlerle duyuruyorlar örgütlerinin adını 
   "Reçel Yapamayan İslamcı Kadınlar... " 
   
   İster sevinin, ister yerinin 
   Modernizm, Müslüman dünyanın kapılarını zorluyor. 
   Baksanıza Konya'da göz önünde bulunmayan, evlerde ise hakimiyeti elinde tutan "Reçelci direniş", koca Erbakan'ı silip süpürdü geçen hafta... 
   
      
   
   
</TEXT>
</DOC>
