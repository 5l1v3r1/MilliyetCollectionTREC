<DOC>
<DOCNO> 222560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sontur15.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ürdün Kralı Abdullah yarın Ankara'da... 
</HEADLINE>
<TEXT>

     Ürdün Kralı Abdullah, iki günlük bir ziyaret için yarın Ankara'ya geliyor. Genelkurmay Başkanı Orgeneral Hilmi Özkök ile de görüşmesi beklenen Kral Abdullah'ın ziyareti bölgedeki gerginliğin arttığı bir döneme rastlıyor. 
     Görüşmelerde Irak'ın ağırlıklı bir konuyu oluşturacağı belirtiliyor. 
     Kral Abdullah, yarın sabah geleceği Ankara'da ilk olarak Cumhurbaşkanı Ahmet Necdet Sezer ile görüşmelerde bulunacak. Genelkurmay Başkanı Orgeneral Hilmi Özkök ile de görüşmesi beklenen Kral, Ankara'daki temaslarının ardından İstanbul'a geçecek. 
     İstanbul'da akşam yemeğinde Başbakan Erdoğan ile biraraya gelmesi öngörülen Kral Abdullah, Çarşamba sabahı DEİK tarafından düzenlenen bir kahvaltılı toplantısında Türk işadamlarıyla buluşacak. 
     İstanbul'da bazı tarihi ve turistik yerleri ziyaret edecek olan Kral Abdullah, öğleden sonra Türkiye'den ayrılacak. 
     
     BÖLGE SORUNLARI 
     Ürdün Kralı Abdullah'ın ziyaretinin, bölgedeki güvenlik durumunun kritik bir hale geldiği döneme rastlıyor. 
     Hem Türkiye'yi, hem de Ürdün'ü çok yakından ilgilendiren gelişmeler Irak, Ortadoğu ve Suriye gibi ülkelerde ortaya çıkıyor. 
     
     BÖLGE ÜLKELERİNİN ROLÜ 
     Bölgenin istikrara kavuşmasına, Irak'ın toprak bütünlüğünün korunmasına önem veren Türkiye ve Ürdün arasındaki görüşmelerde bölgedeki barış ve istikrarın sağlanmasında bölge ülkelerinin rolü üzerinde durulacak. 
     Bu çerçevede, Bush Yönetiminin tartışmalı "Büyük Ortadoğu" girişiminin de gündeme gelmesi beklenirken, görüşmelerde her iki tarafın bölgenin demokratikleşmesi ve ekonomik gelişmesinde bölge ülkelerin öncülük yapması gereğine işaret edeceği belirtiliyor. 
     
     TERÖRLE MÜCADELE 
     Türkiye ile Ürdün arasındaki görüşmelerde terörizmle mücadele konusu üzerinde de durulacak. Kasım'dan bu yana Türkiye'de meydana gelen saldırılar, geçen hafta Batı'yı sarsan İspanya'daki terör eylemi gibi olaylara da değinilecek görüşmelerde El Kaide ve yan gruplarının özellikle bölgedeki "ılımlı Müslüman" ülkeleri için oluşturduğu tehdide karşı iki ülke arasındaki işbirliğinin daha da artırılması yönünde bir karar alınması bekleniyor. 
     
</TEXT>
</DOC>
