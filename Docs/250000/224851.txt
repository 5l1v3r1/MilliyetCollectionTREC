<DOC>
<DOCNO> 224851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonsiy15.html </URL>
<DATE> 2004/03/23/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Erdoğan'ın seçim gezisi uçağı tartışma konusu oldu... 
</HEADLINE>
<TEXT>

     İstanbul Bağımsız Milletvekili Emin Şirin, Başbakan Recep Tayyip Erdoğan'ın seçim gezilerinde kullandığı uçağın yabancı olması nedeniyle Türkiye'deki iki havaalanı arasında yolcu taşıyamayacağını bildirdi. 
     Şirin, Ulaştırma Bakanı Binali Yıldırım tarafından yanıtlanması istemiyle TBMM Başkanlığı'na sunduğu soru önergesinde, sözkonusu uçağın Fransa'dan kiralandığı haberlerini hatırlattı. 815 Sayılı Yasa'nın Türkiye dahilinde iki havaalanı arasında yabancı uçakların yolcu taşımasını yasakladığını bildiren Şirin, ''Kanunun açık hükmü ortada iken Erdoğan'ın yabancı bayraklı bir uçakla seyahat etmesi ne şekilde kabil olmaktadır '' diye sordu. 
     Bu uçağa Türkiye'de yolcu taşıma ve uçuş iznini hangi makamın hangi yetkiye dayanarak verdiğinin açıklanmasını isteyen Şirin, ''Yasa ihlal edildiği anlaşılırsa uçağı kiralayan AK Parti hakkında herhangi bir suç duyurusunda bulunulacak mıdır, herhangi bir cezai işlem yapılacak mıdır '' diye sordu. 
     Şirin, Türkiye Cumhuriyeti Başbakanı'nı taşıyan uçak ve personeli hakkında güvenlik araştırmasının ne şekilde yapıldığı sorusunun da yanıtlanmasını istedi. 
     
</TEXT>
</DOC>
