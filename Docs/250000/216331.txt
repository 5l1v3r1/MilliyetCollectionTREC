<DOC>
<DOCNO> 216331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sontur15.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalışma Bakanı Ekonomi büyüyor ancak işsizlik azalmadı 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, ekonominin son 2 yıldır güzel büyüme performansı göstermesine karşın işsizlik oranında azalma kaydedilmediğini belirterek, ''Hükümetimiz, 2004 yılını istihdamı artırma ve işsizliği önleme yılı ilan etmiştir'' dedi. 
     Başesgioğlu, İstanbul Sanayi Odası İSO Başkanı Tadıl Küçük ve beraberindeki heyeti makamında kabul etti. 
     Kabulde konuşan İSO Başkanı Küçük, 3 Kasım seçimlerinden sonra Türkiye'nin güçlü bir iktidar ile önemli bir fırsat yakaladığını belirterek, işbaşındaki güçlü iktidara sorunların çözümü konusunda yardımcı olacaklarını kaydetti. Küçük, 2004 yılının iyi değerlendirilmesi gerektiğini vurgulayarak, SSK'da yapılacak yeni yapılanmanın çok önemli olduğunu anlattı. Tanıl Küçük, bu yıl içinde gerçekleştirilecek reformlar ile sorunların aşılacağına inandıklarını bildirdi. 
     Çalışma ve Sosyal Güvenlik Bakanı Başesgioğlu da, son zamanlarda ortaya çıkan iyimser havanın ekonominin iyi bir yolda olduğunu gösterdiğini, bu genel iyileşmenin sektörel bazda da gerçekleşmesi gerektiğini söyledi. Başesgioğlu, ülkenin en büyük sorunlarının başında işsizliğin geldiğini vurgulayarak, şöyle konuştu 
     ''Ekonomimiz son 2 yıldır güzel büyüme performansı göstermesine rağmen, kapasite kullanım oranlarının artmasına rağmen, işsizlik oranında bir azalma kaydedemedik. Hala son rakamlar yüzde 9 ile yüzde 10.4 oranında açık işsizlik olduğunu, atıl kapasite ile birlikte işsizlik oranının yüzde 14-15'ler civarında seyrettiğini göstermektedir. Hükümetimiz, 2004 yılını istihdamı artırma ve işsizliği önleme yılı olarak ilan etmiştir. Bu konuda 2003 yılında önemli adımlar attık. İş Kanunu'nu çıkarttık. İşletmelerin rekabet gücünü geliştirecek, istihdam artışını sağlayacak önemli yasal düzenlemeler gerçekleştirdik.'' 
     
     SSK PRİM ARTIŞI 
     Murat Başesgioğlu, işletmeler üzerindeki sosyal faaliyetleri ve sosyal yükleri olabildiğince azaltma gayreti içerisinde olduklarını bildirdi. 
     SSK prim artışının bir yıl önceki gerçekleşen enflasyon ve büyüme hızına göre ayarlanmakta olduğunu anlatan Başesgioğlu, çıkarılan bir yasa ile bu sistemden vazgeçtiklerini söyledi. Başesgioğlu, ''Artık bundan sonra SSK prim oranları programda öngörülen enflasyon ve gelişme hızı oranında artırılacaktır. Bunun çok yerinde bir uygulama olduğu kanaatimdeyim'' dedi. 
     2004 yılı için nisan ayında yüzde 26 oranında artması gereken sigorta prim oranlarını yüzde 20'ye düşürdüklerini ve ocak ayından itibaren bu artışın yıl boyunca yüzde 20 ile sınırlı kalacağını bildiren Başesgioğlu, asgari ücretteki net artış ile birlikte işletmeler üzerine gelecek yükün bir kısmını kamunun paylaştığını kaydetti. 
     Başesgioğlu, 2003 ve 2004 yılında işsizlik sigortası primindeki işveren payını bir puan düşürdüklerini de anımsatarak, bu uygulama ve asgari ücretin yüzde 20 üzerindeki maliyetinin Hazine tarafından karşılanması sonucu, yaklaşık 2 katrilyon liralık bir kaynağın piyasaya bırakıldığını söyledi. 
     
     İSTİHDAMIN YOLU ÖZEL SEKTÖRDEN GEÇİYOR 
     Bakan Murat Başesgioğlu, milli geliri 1500 doların altındaki illerde uygulanacak teşvik tedbirlerinin işsizliğin önlenmesi açısından çok önemli olduğunu belirterek, şöyle devam etti 
     ''2004 yılını hem işsizlikle hem de kayıtdışı ekonomi ve istihdamla mücadele yılı ilan ettik. Bunda amaç, hem işletmeler arasındaki rekabeti önlemek hem de devletin kaybettiği SSK primi ve gelir vergisini devlete döndürmektir. Bunu yapabildiğimiz takdirde işletmeler üzerinde büyük bir yük olan gelir vergisi ve SSK primi gibi maliyetleri de indirme imkanına kavuşacağız. Hükümet ve bakanlık olarak özellikle özel sektörün önündeki bürokratik, fiziki tüm engelleri kaldırmayı amaçlıyoruz. Çünkü, büyümenin, istihdamı artırmanın yolu özel sektörden geçiyor.'' Başesgioğlu, bir soru üzerine, Bakanlar Kurulu tarafından ikinci kez ertelenen Şişecam grevindeki uyuşmazlığın giderilmesi amacıyla dün ilgili sosyal taraflarla yaptıkları toplantının olumlu geçtiğini söyledi. Murat Başesgioğlu, sosyal tarafların bu hafta sonu yeniden biraraya gelerek müzakerelere başlayacaklarını ve toplu iş sözleşmesinin anlaşma ile sonuçlanacağına inandığını sözlerine ekledi. 
     
</TEXT>
</DOC>
