<DOC>
<DOCNO> 213139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sontur25.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs heyeti, zirve için Ankara'ya geldi 
</HEADLINE>
<TEXT>

     KKTC Cumhurbaşkanı Rauf Denktaş, Başbakan Mehmet Ali Talat ve Başbakan Yardımcısı Serdar Denktaş temaslarda bulunmak üzere Ankara'ya geldi. 
     Devlet Bakanı ve Başbakan Yardımcısı Abdüllatif Şener tarafından Esenboğa Havaalanı'nda karşılanan KKTC Cumhurbaşkanı Denktaş, Başbakan Talat ve Başbakan Yardımcısı Denktaş'ın, bugün öğleden sonra Kıbrıs'a ilişkin son gelişmeleri ele almak üzere Başbakan Recep Tayyip Erdoğan ve Dışişleri Bakanı Abdullah Gül ile bir araya gelmeleri bekleniyor. 
     Başbakanlık Resmi Konutu'nda saat 16.00'da başlaması beklenen toplantıda, Başbakan Erdoğan'ın son ABD ziyaretinin de değerlendirilmesi öngörülüyor. 
     Rauf Denktaş, Mehmet Ali Talat ve Serdar Denktaş'ın, temaslarının ardından yarın Türkiye'den ayrılarak adaya dönmeleri bekleniyor. 
     
</TEXT>
</DOC>
