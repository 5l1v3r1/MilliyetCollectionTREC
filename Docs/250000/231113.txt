<DOC>
<DOCNO> 231113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonyas10.html </URL>
<DATE> 2004/04/13/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Dünyanın ilk manyetik hızlı treninin rayları batıyor 
</HEADLINE>
<TEXT>

     Dünyanın manyetik kaldırma kuvveti yöntemiyle çalışan ilk hızlı treninin ''batmaya'' başladığı bildirildi. 
     Shanghai Daily'nin haberinde, Şanghay'ın yeni havalimanını doğudaki ticari bölgeye bağlayan hattaki raylarda batma olduğu belirtildi. Projeyi yürüten şirketin bir yetkilisi, ''Raylar çok hafifçe batıyor'' dedi. 
     Yetkili, bunun trenin işlemesini engelleyip engellemeyeceği konusundaysa bilgi vermedi. 
     Gazete, batma ve bunun nedenleriyle ilgili ayrıntılı bilgi vermedi. Şangay yönetiminden bir yetkili ise gazetedeki haberin araştırıldığını söyledi. 
     Şangay Tünel Mühendisliği ile Demiryolu Transit Tasarımı ve Araştırması Enstitüsü'nden bir uzman, rayların güvenlik seviyesinin altına düşmesi halinde hattaki ulaşımın durdurulmak zorunda olduğunu söyledi. 
     Bu hızlı trenlerde, vagonları rayların üzerinden milimetrelerce kaldırmasını sağlayan güçlü manyetik alan kullanılıyor ve böylece tren, raylara temas etmeden, çok hızlı gidiyor. 
     Alman şirketleri ''maglev'' teknolojisini geliştirmek için on yıllar ve milyarlarca dolar harcadılar. 
     430 kilometre hızla giden tren projesi için 1.2 milyar dolar harcandı. 
     
</TEXT>
</DOC>
