<DOC>
<DOCNO> 226719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/siyaset/siy02.html </URL>
<DATE> 2004/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP ve MHP kıpırdadı 
</HEADLINE>
<TEXT>

   CHP, yerel seçimlerde çok kan kaybetti. AKP, iktidarını sağlamlaştırdı. MHP ve DYP hareketlenirken, Solda Güç Birliği, DEHAP'ın eski oylarına bile ulaşamadı 
      Saliha Çolak 

   
   3 Kasım'daki genel seçimden 17 ay sonra yapılan yerel seçimler, "Belediye başkanı kim oldu " sorusundan çok, sağ ve soldaki partilerin Türkiye genelinde izledikleri siyasete ayna tuttu. İşte seçim aynasından yansımalar 
   
   AKP tam gaz 
   2002 genel seçimlerinden ilk parti çıkıp tek başına iktidar olan AKP, bu seçimde de yükselişini sürdürdü. AKP, içinden çıktığı milli görüş hareketini merkez sağ oyların desteğiyle aşarken, 1999'da Türkiye genelinde yüzde 16 oy alan FP'nin oylarını, geçen seçimde katlayarak yüzde 34.43'e, bu seçimde de yüzde 41'e çıkardı. Böylece Genel Başkan Recep Tayyip Erdoğan, "Milli görüş gömleğini" tam anlamıyla çıkardığını oylarıyla da göstermiş oldu. AKP'nin bu başarısında, iktidar nimetlerinin yerel yönetimlerde sandık başına giden seçmen üzerindeki ağırlıklı etkisinin yanı sıra, AKP'ye olan seçmen güveni ve partinin doğuda Kürt adaylar gibi tercihleri etkili oldu. 
   
   Sol tutmuyor 
   Halkçı Parti 1983'te yüzde 30.46, SHP, 1987'de 24.74, 1989 yerel seçiminde yüzde 28.69, 1991'de yüzde 20 oy aldı. CHP de 1995'te yüzde 10, 1999'da yüzde 8.61 oya ulaştı. Genel Başkan Deniz Baykal, kamuoyu baskısı üzerine genel başkanlığı bıraktı, ancak kendisinin seçtiği delegeler bile değişmeden partinin başına yeniden döndü. 3 Kasım'da yüzde 19.41 ile Meclis'e giren ikinci parti olan CHP, solun kaybettiği toplam oya bile ulaşamadı. Bu seçimse, yüzde 18'le bir önceki seçimin altında kalan CHP'de hüsran yarattı. Başarısızlığın nedenlerinin başında parti üst düzey yönetiminde, Baykal'ın "dar bir kadro" ile çalışması ve tabandan gelen sese kulak vermemesi gösteriliyor. Buna örnek olarak Ordu ve Trabzon sonuçlarına işaret ediliyor. Her türlü seçim yenilgisine rağmen son kongrede, "CHP ailem, dünyam, her şeyim" sözleriyle CHP ile arasındaki duygusal bağa vurgu yapan Baykal'ın "sevda"dan kolay kolay vazgeçmeyeceği, Kemal Derviş'li senaryoların şansının olmadığı vurgulanıyor. 
   
   MHP ve DYP tutundu 
   DP geleneğinden gelen DYP ilk kez baraj altında kaldığı 3 Kasım seçimlerinden sonra bu seçimde Mehmet Ağar ile yeniden kıpırdadı. Ağar ile birlikte, MHP Genel Başkanı Devlet Bahçeli de partilerini yaşatacakları sinyalini verdi. DYP yüzde 9.54'lük oy oranını bu seçimde yüzde 10'un, MHP de 8.35 olan oy oranını yüzde 10'un üzerine çıkardı. Böylece iki parti de genel seçimde barajı aşacaklarını gösterdi. 
   İki partinin çıkışında, Kıbrıs'a yönelik ulusalcı politika ve söylemleriyle, Genç Parti'ye giden merkez sağ oyların bir bölümünün geri dönmesinin etkili olduğu belirtiliyor. 
   DEHAP da, seçmeninin alışık olmadığı SHP ambleminden umduğunu bulamadı. Seçim öncesi parti içinde tartışmalara yolaçan Güç Birliği ile DEHAP'ın eski oylarına ulaşılamadı. Son genel seçimde DEHAP yüzde 6.14 oy alırken, Güç Birliği SHP adı altında SDP, EMEP, ÖDP ve ÖTP ile birlikte toplam yüzde 4.8 oy alabildi. DEHAP, bölgedeki dört ilde başkanlıkları iktidar partisine kaptırdı. 
   
   Prensler derken ANAP bitti 
   Turgut Özal'ın Köşk'e çıkması ve ardından da 1993'te yaşamını yitirmesiyle Mesut Yılmaz'a teslim edilen "dört eğilimli" ANAP'ta çöküş dönemi başladı. 1991'de yüzde 24, 1995'te yüzde 19, 1999'da yüzde 13.22 oy alan ANAP, Özal'ın prenslerinin tasfiye edildiği, dört eğilimini başka partilere kaptırdığı bu yıllar boyunca daha da yıprandı. Geçen seçim yüzde 5.11 oyla baraj altında kalan ANAP, yüzde 2.4'e düştü. 
   3 Kasım'da yüzde 1.2'lik oyla Meclis dışında kalan Bülent Ecevit, son kez girdiği seçimde yüzde 2.2 oy aldı. DSP oyunu ikiye katlasa da, 1999 yerel seçimlerinde aldığı yüzde 18.7 dikkate alındığında, genel başkanlık koltuğunu bırakmaya hazırlanan Ecevit'in "veda oyu" aldığı belirtiliyor. Necmettin Erbakan da oyunu yüzde 2.4'ten yüzde 4'e çıkararak ikiye katladı. 
   Cem Uzan ile 2002 genel seçimlerinde yüzde 7.25 ile 5. parti olan GP, şarkılı türkülü halk konserleri, bedava yemekler, özenli ve pahalı seçim harcamalarının da etkisiyle sağladığı başarıyı tekrar edemedi. Uzan operasyonları sırasındaki görüntüler Uzan'a güveni zedeledi ve partisi yüzde 2.5'te kaldı. 
   
   
   
</TEXT>
</DOC>
