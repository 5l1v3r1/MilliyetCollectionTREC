<DOC>
<DOCNO> 232922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sontur19.html </URL>
<DATE> 2004/04/19/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Bestekar milletvekillerinden müzik albümü... 
</HEADLINE>
<TEXT>

     Türkiye Büyük Millet Meclisi Başkanlığı, bestekar milletvekillerinin eserlerini bir müzik albümünde topladı. 
     TBMM Başkanlığı'nın 23 Nisan etkinlikleri çerçevesinde hazırlattığı albümde, Meclis-i Mebusan'dan bu yana geçen sürede görev yapan parlamenterlerin 17 eseri yeralıyor. ''Bestekar Milletvekilleri'' isimli albümün ekinde yeralan kitapçıkta eser sahibi milletvekilleri ve eserleri, Türkçe ve İngilizce olarak tanıtılıyor. 
     TBMM adına hazırlanan albümün Prodüktörlüğünü Akustik Yapım'dan Metin Gım, Sanat Yönetmenliğini Kaf Müzik'ten Mehmet Güntekin yaptı. Eserler TRT Sanatçısı Melihat Gülses ve Devlet Türk Müziği Topluluğu Sanatçıları Mehmet Güntekin, Gül Yazıcı ve İlhan Yazıcı tarafından seslendirildi. 21 Nisan Çarşamba günü TBMM'de, bu albüm içinde yeralan eserlerden ve diğer devlet adamlarının bestelerinden oluşan bir konser verilecek. 
     
     ''TÜRK PARLAMENTO TARİHİNE HAS BİR ÖZELLİK'' 

     TBMM Başkanı Bülent Arınç, albümde yeralan sunuş yazısında, 125 yılı aşkın parlamento geleneğine sahip olan Türk siyasi tarihinin, albüme konu oluşturan ilgi çekici özelliğiyle ayrıcalıklı bir yeri bulunduğunu ifade etti. Siyasetin ciddi, tekdüze yer yer de soğuk gibi görünebilen çehresi karşısında, sanatın daha yumuşak, güleryüzlü ve hoşgörü dolu bir yapısı olduğunun bilindiğini belirten Arınç, yazısında şunları kaydetti 
     ''İlk bakışta birbiriyle içiçe geçebileceği pek düşünülemeyen, fakat her ikisi de hayatımızın Olmazsa olmaz ları arasında bulunan siyasetin ve sanatın aynı bünyede yaşaması, Türk Parlamento tarihine has bir özellik olarak göze çarpmaktadır. 
     Milli kültürümüz, derin ve kadim bir müzik geleneğine sahiptir. Bu geleneğin yetiştirdiği bestecilerden bazılarının çeşitli dönemlerde parlamentolarımızda görev yapmış olmaları, siyasi tarihimiz açısından olduğu kadar, kültür ve müzik tarihimiz bakımından da çarpıcı bir gerçekliği ortaya çıkarmaktadır Türkiye'nin sahip olduğu önem ve nicelikte, adını literatüre yazdıracak çapta Parlamento Mensubu Besteci olgusu, çok sık rastlanan bir durum değildir. Bu farklılığın, ülkemizin kültürel varlığı kadar, Türkiye'nin uluslararası fotoğrafı adına da çok özel bir enstantaneyi oluşturduğundan kuşku yoktur.'' Bu çalışmanın, geleneksel müziğin yanında günümüzün müzik dünyasına ait renkleri ve değerleri de gözeterek yapıldığını kaydeden Arınç, albümün bilgi ve kültür dünyasına önemli bir katkıda bulunacağı inancından dolayı da sevinçli ve heyecanlı olduklarını ifade etti. TBMM Başkanı Arınç, parlamento tarihindeki ''Sanatsal hassasiyet geleneğini'' belgelediklerinden dolayı da gurur duyduklarını belirtti. 
     
</TEXT>
</DOC>
