<DOC>
<DOCNO> 237503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/soneko35.html </URL>
<DATE> 2004/05/05/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Merkez Bankası Enflasyon hedefini tehdit edecek bir sorun yok 
</HEADLINE>
<TEXT>

     Merkez Bankası, önümüzdeki dönemde enflasyon eğiliminde ilk dört aydaki rakamlara göre geçici yükselişler beklendiğini, ancak bugün itibarıyla söz konusu artışın enflasyon hedefini belirgin şekilde tehdit edecek boyutlara erişmeyeceğinin öngörüldüğünü bildirdi. 
     Merkez Bankası'nın ''Nisan Ayı Enflasyonu ve Görünüm'' başlıklı değerlendirmesinde, son dönemde istikrar yönünde önemli mesafeler alındığı, makroekonomik göstergelerin hızla iyileştiği, kurumsal yapıda da geçmiş dönemlere göre önemli değişiklikler gerçekleştiği kaydedildi. 
     Açıklamada, Türkiye ekonomisinde son yıllarda gözlenen olumlu gelişmelerin, sadece dışsal faktörlere atfetmenin bazı temel gerçekleri göz ardı etmek anlamına geldiği belirtildi. 
''Aynı yaklaşım sürdürüldükçe, temel eğilimin hep iyiye doğru gidiş yönünde olacağı açıktır'' denilen açıklamada, 2003 yılının ilk aylarında Irak operasyonuyla ortaya çıkan ve bugunkünden çok daha büyük dışsal şok ve belirsizliklerin ekonomi üzerindeki etkilerinin sınırlı kaldığı ve söz konusu faktörlerin ortadan kalkmasını izleyen dönemde gerek enflasyondaki düşüş, gerekse ekonomik aktivitedeki canlanma sürecinin devam ettiğine işaret edildi. 
     Açıklamada, yine 2003'ün Ekim ayında, döviz kurunda son haftalardaki duruma benzer bir hareketlenmenin ardından, ana eğilimin ağır bastığı ve enflasyondaki düşüş süreci ve büyümenin devam ettiğine dikkat çekildi. 
     
     ABD MERKEZ BANKASI'NIN FAİZ ARTIRIMI SİNYALLERİ 

     ABD Merkez Bankası'nın önümüzdeki aylarda faiz artırımına gidebileceği yönünde sinyaller vermesinin, global likidite ve risk eğilimlerinde değişime yol açarak, temel ekonomik göstergelerde belirgin bir farklılaşma olmamasına karşın 'gelişmekte olan ülkelerin finansal piyasalarındaki dalgalanmaları artırdığı' belirtilen açıklamada, Türkiye ekonomisinin de, temel ekonomik göstergelerin son yıllardaki göreli güçlü seyrine rağmen, benzer bir eğilimden etkilendiği ifade edildi. 
     Dış politikaya ait bazı dönemsel belirsizlikler ve söz konusu gelişmelerin, cari açığın artmakta olduğu bir döneme denk gelmesinin bu etkiyi güçlendirdiğine işaret edilen açıklamada, ''Ancak burada altı çizilmesi gereken nokta, yukarıda da belirtildiği gibi, mevcut programın kararlılıkla devam ettirileceği ve özellikle mali disiplinin sürekliliğini sağlayacak sosyal güvenlik ve vergi reformları konusunda kararlı ve hızlı davranılacağı temel varsayımı altında, son dönemdeki gelişmelerin yarattığı olumsuzlukların geçici olmaya mahkum olduğudur'' denildi. 
     
     ''KUR HAREKETLERİNİN FİYATLARA ETKİSİ 

     Son dönemdeki kur hareketlerinin, ithal malların fiyatları ve üretim maliyetleri kanalıyla fiyatlar üzerinde yansımaları olacağına dikkat çekilen açıklamada, ancak bu etkilerin geçmişe oranla sınırlı kalacağının öngörüldüğü ifade edildi. 
     Açıklamada, dalgalı kur rejimiyle beraber döviz kurunun suni yollarla öngörülebilir hale getirilmesi politikasından vazgeçilmiş olması ve kısa dönemde kurda hem yukarı hem aşağı yönlü hareketler gözlenebilmesinin, yabancı para cinsinden mali araçları garantili bir yatırım aracı olmaktan çıkardığı, fiyatların döviz kuruna endekslenmesi davranışını değiştirdiği hatırlatıldı. 
     Bu anlamda dalgalı kur politikasının döviz kuru-enflasyon ilişkisinde yapısal bir değişime yol açtığı düşünüldüğü belirtilen açıklamada, şu görüşlere yer verildi 
     ''Merkez Bankası'nın gelecek dönem enflasyonuna odaklı bir politika izlemesi, artan rekabet ortamı, düşen enflasyon ve son iki yıldır uygulanan sıkı maliye politikaları firmaların fiyatlama davranışlarını değiştirmekte, bekleyişleri etkilemekte ve döviz kurundan enflasyona geçiş etkisinin zayıflamasına katkıda bulunmaktadır. 
     Nitekim, yapılan ampirik çalışmalar enflasyon bekleyişlerinin belirlenmesinde geçmiş enflasyonun hala anlamlı bir parametre olduğuna, ancak enflasyon hedefinin bekleyişler üzerindeki etkisinin de son dönemde önemli ölçüde güçlendiğine ayrıca döviz kurununun enflasyon üzerindeki etkisinin geçmiş dönemlere göre zayıflamaya başladığına işaret etmektedir.'' Açıklamada, önümüzdeki dönemde enflasyon eğiliminde ilk dört aydaki rakamlara göre geçici yükselişler beklenmekle beraber, bugün itibarıyla söz konusu artışın, enflasyon hedefini belirgin şekilde tehdit edecek boyutlara erişmeyeceğinin öngörüldüğü kaydedildi. 
     
     TÜFE'NİN 4 AYLIK SEYRİ 

     Bu arada açıklamada, tüketici fiyatları enflasyonunun yılın dört ayındaki seyrinin, enflasyon hedefi ile tutarlı patikanın da altında olmasının yarattığı marjın, temel eğilimden geçici sapmaların yıl sonu hedefini tehdit etmeyeceğine işaret ettiği belirtildi. 
     Dalgalı kur rejimi altındaki son üç yıllık deneyimin, makro ekonomik dengeler açısından bekleyişlerin yönetimi ve ekonomik birimlerin geleceğe yönelik algılamalarının önemini ön plana çıkardığı vurgulanan açıklamada, şu görüşlere yer verildi 
     ''Buradan çıkan en önemli dersin, ekonomik istikrarın sağlanması ve geleceğe yönelik algılamaların şekillendirilmesinde, sadece nominal çapalara değil, somut, şeffaf ve hesap verilebilir programlara gereksinim duyulduğudur. 
     Bir başka deyişle, toplumun algıladığı en önemli ekonomik çapa, parasal veya mali bir değişkenden ziyade, genel iktisat politikalarındaki disiplinin sürdürülmesi ve yapısal kırılganlıkların azaltılmasına yönelik somut düzenleme ve reformları içeren, güvenilirliği yüksek taahhütler olmaktadır.'' 
     
     EV ALETLERİ FİYATLARINDAKİ DÜŞÜŞ İLGİ ÇEKİCİ 

     Merkez Bankası'nın değerlendirmesinde, alt kalemler itibarıyla en dikkat çekici gelişmenin dayanıklı tüketim malları grubu fiyatlarında meydana geldiği belirtilerek, özellikle elektrikli-elektriksiz ev aletleri fiyatlarının geçen aya göre yüzde 7.9 oranında düşmesinin dikkat çekici olduğu kaydedildi. 
     Döviz kurunun gecikmeli etkileri ile birlikte indirim kampanyalarının bu grubun fiyatlarındaki düşüşte rol oynadığının düşünüldüğü ifade edilen açıklamada, ''Ancak Nisan ayının son iki haftasında Türk Lirası'nda görülen değer kaybının, bu grubun fiyatlarını önümüzdeki dönemde olumsuz etkileyebileceği düşünülmektedir'' dedi. 
     Giyim grubu fiyat artışlarının yaz sezonunun açıldığı Nisan ayında yüzde 4.8 ile sınırlı kalmasının olumlu bir gelişme olarak değerlendirildiği kaydedilen açıklamada, giyim fiyatlarının yılda iki defa Nisan ve Ekim aylarında yeni sezonun açılmasıyla yüksek artış gösterdiği belirtildi. Açıklamada, ''Ancak 2004 yılı Nisan ayında fiyatların bir önceki sezon başı Ekim-2003 ile karşılaştırıldığında yüzde 5.7 oranında gerilediği görülmektedir'' denildi. 
     Açıklamada, hizmet grubu genelinde yüzde 1.2 olan mevsimsellikten arındırılmış fiyat artışının 2004 genelindeki düzeyini koruduğu kaydedilerek, hizmet grubu fiyatlarındaki katılıkta belirgin bir kırılma göstermediği ifade edildi. 
     
     TEFE ARTIŞLARI 

     Nisan ayında TEFE artışına en yüksek katkıyı 1.6 puan yüzde 6.9 artış gösteren tarım fiyatlarından geldiği belirtilen açıklamada, bunun yanında imalat sanayi fiyatlarının yüzde 1.1'lik artış kaydederek, Nisan ayı TEFE enflasyonuna 0.9 puan katkıda bulunduğu bildirildi. 
     Tarım dışı TEFE aylık artış oranının gerilemesinin kamu imalat sanayi sektöründen kaynaklandığı kaydedilen açıklamada, Nisan ayında kurlarda görülen artışın elektrik ve doğalgaz fiyatlarına yansıtılmayacağının düşünüldüğü ifade edildi. 
     
     ENFLASYON DİNAMİKLERİNİ ETKİLEYECEK FAKTÖRLER 

     Açıklamada, önümüzdeki dönemde enflasyon dinamiklerini etkileyebilecek olası faktörler de şöyle özetlendi 
     ''Kapasite kullanım oranlarının Mart ayı itibarıyla tarihsel olarak yüksek seviyelere çıkarak yüzde 82,3'e ulaşmış olması, yeni yatırımların devam etmediği takdirde arz talep dengesinin enflasyondaki düşüşe 2003 yılındaki kadar destek vermeyeceğini göstermektedir. Ancak yine de sıkı maliye politikası ve hedefle uyumlu gelirler politikası uygulanmaya devam edildiği sürece belirgin bir iç talep baskısının 2004 yılında da hissedilmeyeceği öngörülmektedir. 
     Mart ayında kamu, Nisan ayında ise özel imalat sanayii fiyatları üzerinde baskı yaratan metal sanayii fiyatları artışı, önümüzdeki aylardan itibaren dünya fiyatlarının düşmesine paralel olarak yavaşlayacaktır. 
     Kur hareketleri ara malı girdi maliyetlerini artıracak, aynı zamanda ithal tüketim malları vasıtasıyla enflasyonu doğrudan etkileyecektir. Ancak bu etki, 2001 öncesi döneme göre daha zayıf kalacaktır.'' 
     
     ''PETROL FİYATLARINDAKİ ARTIŞ KAÇINILMAZ'' 

     Dünya petrol fiyatlarındaki artışların devam etmesi ve kur baskısı nedeniyle artabilecek bütçe finansman ihtiyacının önümüzdeki dönemde akaryakıt ve petrol ürünleri fiyat artışlarını kaçınılmaz hale getirebileceğine dikkat çekilen açıklamada, bununla beraber, son dönemdeki kur hareketlerinin elektrik fiyatlarına yansıtılmama olasılığının yüksek olmasının, genel enerji maliyetlerini kontrol altında tutmaya devam edeceği kaydedildi. 
     İmalat sanayiinde artan verimlilik artışlarına bağlı olarak, birim işgücü maliyetlerinin, 2004 yılının genelinde de enflasyona olumlu katkıyı sağlamaya devam edeceği tahmin edildiği belirtilen açıklamada, ancak, verimlilik artışlarının devamı için yatırım ve üretimin önündeki engellerin ortadan kaldırılmasına yönelik düzenlemelerin sürmesinin gerektiği vurgulandı. 
     Ekonomi politikalarının artan kredibilitesinin bir yan ürünü olarak, yıl sonu enflasyon bekleyişlerinin önümüzdeki aylarda hedeften belirgin bir şekilde sapmayacağının öngörüldüğünün altı çizilen açıklamada, Hizmet sektöründeki katılık göreli olarak devam ettiği, dolayısıyla ilerki aylarda mal fiyatlarının telafi edici etkisinin ortadan kalkma ihtimalinin maliyet baskısı sebebiyle genel TÜFE endeksi açısından bir risk olarak değerlendirildiği kaydedildi. 
     Açıklamada, ''Önümüzdeki aylarda sıkı para ve maliye politikaları ile birim işgücü maliyetlerindeki göreli avantajların enflasyona olumlu destek vermeye devam edeceği döviz kuru-enflasyon ilişkisindeki belirsizlik nedeniyle enflasyon eğiliminde dönemsel bir yükseliş olabileceği, ancak son gelişmelerin temel eğilimden geçici sapmalar olarak kalacağı ve yıl sonu enflasyon hedefine ulaşılabileceği tahmin edilmektedir'' denildi. 
     

     
</TEXT>
</DOC>
