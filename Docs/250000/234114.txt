<DOC>
<DOCNO> 234114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sondun34.html </URL>
<DATE> 2004/04/23/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Kuzey Kore'de yaşanan kaza değil patlama, sebep barut 
</HEADLINE>
<TEXT>

     Rusya'nın İtar-Tass haber ajansı, Kuzey Kore'de Ryongchon garı yakınlarında meydana gelen patlamaya barutun neden olduğunu duyurdu. 
     Haberde, Kuzey Kore Dışişleri Bakanlığı'ndan bir yetkilinin, gazeteci ve diplomatlara, kaza ve patlamayla ilgili açıklamada bulunurken, sulama kanallarının inşasında kullanılacak barutun infilak ettiğini söylediği kaydedildi. Ajansın haberinde, yetkilinin, trenlerin çarpışmasından söz etmediği, ayrıca ölen ya da yaralananların sayısı hakkında da bilgi vermediği belirtildi. 
     Çin'in başkenti Pekin'deki bir BM yetkilisi de, Kuzey Kore hükümetinden aldığı bilgiye dayanarak, felakete patlayıcı yüklü 2 vagonun elektrik kablolarıyla temasının yol açtığını söyledi. 
     BM yetkilisi Mesud Haydar, telefonla yaptığı açıklamada, ''Bu bir çarpışma değil, ancak patlamaya, büyük olasılıkla dinamit yüklü olan 2 vagonun hat değiştirme sırasında elektrik kablolarıyla temasa geçmesi infilaka yol açtı'' ifadesini kullandı. 
     Haydar'ın yarın olay mahalline gitmesi bekleniyor. 
     Öte yandan, Avrupa Komisyonu'ndan bir temsilcinin, Pyongyang'ın davetine icabetle yarın sabah Kuzey Kore'ye gideceği duyuruldu. 
     Komisyon sözcüsü, Brüksel'de yaptığı açıklamada, Çin sınırı yakınlarında meydana gelen felaketten sonra, Kuzey Koreli yetkililerden davet aldıklarını belirterek, ''Pyongyang'da Kuzey Koreli yetkililerle temasa geçtik. İnsani yardım gereksinimlerini değerlendirmek amacıyla yarın sabah temsilcimiz kaza yerine gidecek'' açıklamasında bulundu. 

     
</TEXT>
</DOC>
