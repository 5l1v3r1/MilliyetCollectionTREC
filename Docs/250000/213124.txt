<DOC>
<DOCNO> 213124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sontur10.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkatsizlik ve uykusuzluk ölüm getirdi 4 ölü, 2 yaralı 
</HEADLINE>
<TEXT>

     Bayram tatilinden dönen sürücünün kullandığı araç, TEM Otoyolu'nun Bolu kesiminde yoldan çıkarak, 15 metre yüksekliğindeki otoyol işaret levhasına çarptı. Kazada 4 kişi öldü, 2 kişi yaralandı. 
     Hidayet Lütfü'nün kullandığı 34 DH 586 plakalı araç, direksiyon hakimiyetinin kaybolması nedeniyle yoldan çıkarak, orta refüjde bulunan 15 metre yüksekliğindeki otoyol işaret levhasına çarptı. 
     Kazada araç sürücüsü Hidayet Lütfü ile araçta bulunan Yusuf Doğrucan 47 , Semiha Doğrucan 42 ve 5 aylık bebek Yiğit Alaftan, yaşamını yitirdi. Kazada ağır yaralanarak araçta sıkışan Bülent Alaftan ile eşi Tülay Alaftan, kaza kırım aracının yardımıyla araçtan çıkartıldı. Kaza yerine gelen Bülent Alaftan'ın kardeşi Ayhan Alaftan, sinir krizi geçirdi. 
     Yaralılar, 112 acil yardım ekipleri tarafından Bolu İzzet Baysal Devlet Hastanesi'ne kaldırıldı. 
     Trafik Bölge Müdürlüğü yetkilileri, kaza yerinde yaptıkları incelemede fren izine rastlamadıklarını belirterek, ''Sürücü, büyük ihtimalle dikkatsizlik, yorgunluk ve uykusuzluk sunucu, otoyol işaret levhasına çarpmış'' dediler. 
     
     SÜREKLİ BEBEĞİNİ SAYIKLADI 
     Kazada ağır yaralanarak İzzet Baysal Devlet Hastanesi'ne kaldırılan Tülay Alaftan, kendisine müdahale eden doktorlara ve sağlık görevlilerine, sürekli olarak kazada ölen 5 aylık bebeği Yiğit Alaftan'ı sordu. Doktorlar, kazada ağır yaralanan anneyi ''Bebeğinizin bir şeyi yok'' diye teselli etmeye çalıştılar. Kazada ağır yaralanan annenin tedavisi sürüyor. 
     
     ''KARABÜK'TE DE BİZ KAZA YAPMIŞTIK'' 
     Kazadan sonra İzzet Baysal Devlet Hastanesi'ne getirilen Bülent Alaftan'ın babası Erol Alaftan da Samsun Vezirköprü'den bayram ziyaretinden döndüklerini anlatarak, ''Karabük'te de oğlum Ayhan ve ben trafik kazası yaptık. Oğlum Bülent ve arkadaşı Yusuf, bize yardım ettiler, sonra yola çıktık. Biz Abant gişelerinden çıkıp beklemeye başladık. Sonra onları aramak için dönünce, bu korkunç kazayla karşılaştık'' dedi. 
     Erol Alaftan, kazada ağır yaralanan oğlu Bülent'in bulunduğu acil müdahale odasına girerek ''Ne olur oğlumu kurtarın'' diye gözyaşı döktü. 
     Kazada yaralanan 2 kişinin tedavisi sürüyor. 
     
</TEXT>
</DOC>
