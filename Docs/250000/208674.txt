<DOC>
<DOCNO> 208674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/guncel/gun04.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Suç makinesinin evine sığınmış... 
</HEADLINE>
<TEXT>

      ELVAN EZBER - LUBE AYAR İstanbul 
   
   Aşırı dozda uyuşturucudan ölen manken Burçin Bircan'ın cesedini mezarlık yakınına bıraktığı gerekçesiyle aranırken önceki gün polise teslim olan Mehmet Tarık Ceyhan'ın gerçek adının "Gürsel Bıçakçı" olduğu ortaya çıktı. Çok sayıda sabıkası bulunan Bıçakçı'nın, hakkında toplam 6 yıl hapis cezası olmasına rağmen, uyuşturucu satmak suçundan sahte kimlikle girdiği cezaevinden 1.5 yıl önce tahliye edildiği de belirlendi. 
   
   'Ağzından köpük geldi' 
   Asayiş Şube Müdürlüğü'nde sorgulanan Bıçakçı, olay günü Sabri Kurban ve Abdülkerim Bulut'un Fatih'teki evine geldiğini, daha sonra Kurban'ın, "hasta bir arkadaşı olduğunu, ve eve getirip getiremeyeceğimi" sorduğunu anlattı. Alınan bilgiye göre Bıçakçı, ifadesine şöyle devam etti "Bunun üzerine Bircan evime geldi. Bir süre sonra kolundan eroin enjekte etti. Kötüydü. Bu yüzden Kurban ve Bulut, onu bırakıp çıktı. Kız uyanınca tekrar uyuşturucu kullandı. Odadan kısa süreliğine çıkmamı fırsat bilip eroini enjekte etmiş. Bir süre sonra da ağzından köpükler gelip öldü." 
   
   Kurban'ın da kaydı var 
   Bıçakçı, "İki hastaneye gittik ama acil servislerde polis görünce vazgeçtik. Bunun üzerine Bircan'ı Kozlu Mezarlığı'na bıraktık. Ancak cesedi bıraktığımız yerde değil, başka yerde bulundu. Üstelik ayakkabıları ve çantası da üzerinde değildi" dedi. Bu arada polis, Kurban ve Bulut'un peşinde. Kurban'ın da 2002'de 1.5 kilo eroin bulundurmak ve ecstasy satmak suçundan gözaltına alındığı belirlendi. 
   
   Sabıka dosyası kabarık    Bıçakçı, 1983'te işyerindeki kasayı çalarak 3 milyon liralık çeki sahte nüfus cüzdanıyla bankadan tahsil etti. Aynı yıl hırsızlık ve kambiyo senedinde sahtecilik suçundan 1 yıl 2 ay hapis cezasına çarptırıldı. 1989'da Beyoğlu'nda bir kişiyi jiletle yaraladı. 1992'de iki hırsızlık yaptı. 1999'da uyuşturucu madde kullanmak ve satmaktan yargılandı. 
   
   
</TEXT>
</DOC>
