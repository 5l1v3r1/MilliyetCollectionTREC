<DOC>
<DOCNO> 207073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sonspo20.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihat Hedefimiz Real Madrid'i yenmek 
</HEADLINE>
<TEXT>

     İspanya'nın Real Sociedad takımının yıldız futbolcusu Nihat Kahveci, hafta sonu oynayacakları Real Madrid maçında galibiyet istediklerini söyledi. 
     La Lega'da 9 hafta aradan sonra Malaga karşısında Real Sociedad'ın 2-1 galip gelerek ligde düşme noktasından çıkmasında büyük pay sahibi olan Nihat, ''Biraz olsun nefes aldık'' açıklamasında bulundu. 
     İspanyol basınına demeç veren Türk futbolcu, ''Kazanmak için zorlanmak gerektiğini biliyoruz. Düşme hattından çıkmak önemli. Ama hala son sıradakilerle aramızdaki fark çok az'' dedi. 
     Nihat, ligin ilk yarısının son haftasında 10 Ocak Cumartesi akşamı Real Madrid ile oynayacakları maçla ilgili de ''Evimizde arka arkaya iki maç oynayacağız. İnşallah Real Madrid karşısında galip gelip, evimizde oynadığımız maçlarda kazanmaya başlarız'' değerlendirmesini yaptı. 
     La Lega'nın ilk yarısının son haftasına girilirken, Real Madrid 42 puanla lider, Real Sociedad ise 18 puanla 17. sırada yer alıyor. 
     
</TEXT>
</DOC>
