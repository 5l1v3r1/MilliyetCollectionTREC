<DOC>
<DOCNO> 249075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sontur12.html </URL>
<DATE> 2004/06/18/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
ÖSS'ye girecek öğrencilere özel külot... 
</HEADLINE>
<TEXT>

     Eskişehir'de ortopedi ürünleri üreten ve satan bir firma, ÖSS'ye girecek öğrencilere Almanya'dan özel külot ithal etti. 
     Şirketin sahibi Niyazi Çapa, ÖSS'ye giren bazı öğrencilerin sınavın süresinin uzun olması ve heyecandan dolayı idrar kaçırdıkları yönünde bilgi edindiğini belirterek, öğrencilerin ve ailelerin bu yöndeki istekleri doğrultusunda yurtdışında ticari ilişkide bulunduğu firmalarla konuyu araştırdığını söyledi. 
     Almanya'da bir firmanın sınava girecek öğrencilere yönelik çalışması olduğunu öğrendiklerini ifade eden Çapa, şöyle konuştu 
     ''Öğrencilerin sınavda heyecan ve stres nedeniyle yaşadıkları sorunu gidermek için Almanya'dan özel külot ithal ettik. Gençlerin başarısını engelleyecek durumu ortadan kaldırmak istedik. Özel külotlar, çevreye koku yaymıyor, giysiye idrarın geçmesini engelliyor.'' Çapa, özel külotların tanesini 3 milyon, 14'lü paketleri de 33 milyon liradan satışa sunduklarını bildirdi. 
     
</TEXT>
</DOC>
