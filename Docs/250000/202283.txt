<DOC>
<DOCNO> 202283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sonspo18.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ender sakatlandı, Efes maçı kaybetti... 
</HEADLINE>
<TEXT>

     Türkiye Basketbol Ligi'nde Beşiktaş'a yenilmesine rağmen zirveyi eline geçiren Efes Pilsen, liderliğe sevinemedi. 
     Genel menajer Engin Özerhun, Beşiktaş karşısında iyi oynamadıklarını, son periyotta beklenmedik top kayıpları yapınca, rakibi yakalayamadıklarını söyledi. 
     Sert savunma yaptıkları ve oyuncular arasındaki sayı dağılımının iyi olduğu zaman kazandıklarını vurgulayan Özerhun, ''Ancak maçta bunları iyi yapamadık. Beşiktaş daha iyi oynadı. Langdon'un sayı atamaması normal bir durum değil. 4 oyuncunun dışına diğer oyuncuların da beklenmedik bir şekilde sayı katkısı olmadı'' dedi. 
     Engin Özerhun, Kerem'in sakatlığı nedeniyle oynamadığı maçta diğer oyun kurucuları Ender'in de sakatlanarak son bölümde oynamaması nedeniyle hücumlarda organizasyon eksikliği yaşadıklarını dile getirerek, ''Çok iyi hücum edemedik ve top kayıpları yaptık. Bu dönemde 6 faul atışını da değerlendiremeyince rakibi yakalayamadık'' diye konuştu. 
     
     OYUN KURUCU SIKINTISI 

     Engin Özerhun, dünkü maçta sakatlanan Ender'in durumunun öğleden sonra netlik kazanacağını söyledi. 
     Kerem'den sonra Ender'in de sakatlanmasıyla oyun kurucu sorunu yaşayabileceklerini ifade eden Özerhun, ''Eğer Ender'in sakatlığı uzun sürecekse, alternatif düşünmek zorundayız. Çünkü önümüzde önemli maçlar var'' ifadelerini kullandı. 
     
</TEXT>
</DOC>
