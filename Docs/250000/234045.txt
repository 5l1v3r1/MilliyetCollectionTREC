<DOC>
<DOCNO> 234045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/spor/spo06.html </URL>
<DATE> 2004/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Podyumun tozunu attık 
</HEADLINE>
<TEXT>

   Avrupa Halter Şampiyonası'nda madalyalara ambargo koyan sporcularımız dün de fırtına gibi esti. Bayanlar üç altın, üç gümüş, bir bronz kazanırken erkekler iki altın, bir gümüş, bir bronz elde etti 
      
   Şimşek çaktı 
   AVRUPA Halter Şampiyonası'ndaki madalya yağmuru üçüncü gün de devam etti. Ukrayna'nın başkenti Kiev'deki şampiyonada dün podyuna çıkan sporcularımız beş altın, dört gümüş, iki de bronz madalya kazandı. Bayanlar 69 kiloda ülkemizi temsil eden Sibel Şimşek koparmada 112.5 kiloyu kaldırarak altın madalyaya ulaştı. Şimşek, silkmede 135 kiloyu sırtladı ve Rus Matveva'nın ardından ikinci oldu. Sporcumuz toplamda ise 247.5 kiloya ulaşarak ikinci altın madalyasını elde etti. 
   
   Şahbaz boş geçmedi 
   75 kiloda mücadele eden Şule Şahbaz koparmada 115 kiloyla altın madalyaya uzandı. Şahbaz, silkmede ilk hakkında 132.5 kiloyu kaldıramadı, ikinci hakkında bu kez başarılı oldu ve bronz madalya aldı. Şahbaz, toplamda elde ettiği 247.5 kiloluk derecesiyle de gümüş madalya kazandı. Bu kilodaki diğer sporcumuz Aysel Özgür, koparmada Şahbaz'ın ardından 112.5 kiloyla gümüş alırken silkmede üç denemesinde de 130 kiloyu sırtlayamadı ve sıfır çekti. 
   
   Bravo Ekrem 
   ERKEKLERDE 69'da Ekrem Celil koparmada 147.5 kiloyla bronz aldı. Celil, silkmede çok başarılı bir müsabaka çıkardı ve son hakkında 190 kiloyu sırtlayarak altın madalyayı boynuna taktı. Toplamda da 337.5 kiloyu yakalayan haltercimiz ikinci altınına ulaştı. Bu kilodaki diğer sporcumuz Yasir Arslan koparmadaki 150 kiloluk kaldırışıyla gümüş madalya kazandı. Arslan, silkmede ve toplamda 4. oldu. Şampiyonada bugün erkeklerde Taner Sarı, Mehmet Yılmaz, bayanlarda ise Derya Açıkgöz podyuma çıkacak. 
   
   
</TEXT>
</DOC>
