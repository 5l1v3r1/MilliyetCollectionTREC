<DOC>
<DOCNO> 218135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/siyaset/siy01.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Adım adım AB'ye 
</HEADLINE>
<TEXT>

   Avrupa Konseyi'ne sunulan bir raporda, 'Türkiye, Kopenhag kriterlerini uygulamada sorunları olan ülkelere yapılan denetimden çıkarılmalı' denildi 
   Güven Özalp Brüksel 

   
   Avrupa Konseyi, Türkiye'nin denetim sürecine ilişkin raporunda, Ankara'ya AB yolunda hayati öneme sahip bir müjde verdi. Raporda, "Türkiye'nin artık denetim mekanizması içinde yer almasına gerek yok" sonucuna varıldı. Bunun anlamı, demokrasileri Avrupa standartlarına ulaşmayan ülkelerin yer aldığı denetim sürecinden Türkiye'nin çıkarılması. Bu, "Brüksel yolundaki en önemli engellerden birinin ortadan kalkması" anlamına geliyor. 
   Avrupa Konseyi Parlamenter Meclisi AKPM üyesi Lüksemburglu Mady Delvaux Stehres ve Belçikalı Luc Van Den Brande'nin hazırladığı raporda benimsenen görüş, tüm onay sürecinden değişmeksizin geçerse, AB'nin müzakere tarihi vermemek için kullanabileceği olası bahanelerden birisi daha ortadan kalkacak. 
   İnsan hakları, demokrasi ve hukuk devleti alanında Avrupa standartlarına uymaması nedeniyle 1996'dan beri bu mekanizmada bulunan Türkiye'nin süreçten çıkmasına yeşil ışık yakan rapor, 3 Mart'ta yapılacak toplantıda masaya yatırılacak. Bu toplantıda AKPM Denetim Komisyonu raporu oylayacak. AKPM kaynakları bu konuda herhangi bir sorun çıkmasını beklemezken nihai oylama nisan sonunda Strasbourg'da yapılacak. 
   Türkiye'nin son dönemde Kopenhag kriterlerini tamamlama yönünde attığı hızlı ve kapsamlı adımların somut sonucu olarak değerlendirilebilecek raporun onaylanması halinde Ankara, insan hakları ve demokrasi konusunda "genel bir değerlendirmeyle" Kopenhag siyasi kriterleri açısından aklanmış olacak. Türkiye'nin denetim mekanizmasından çıkmasının vereceği ikinci önemli mesaj, "reformların uygulanması alanında da somut ilerlemeler sağlandığı" olacak. 
   Bugüne kadarki uygulamalar, izleme sürecindeki ülkelere AB'nin müzakere için yeşil ışık yakmadığını ortaya koyuyor. 
   Avrupa Konseyi kaynaklarına göre, denetim sürecinden çıkan bir ülkeye karşı, Kopenhag kriterleri çerçevesinde olumsuz tavır içine girilmesi çok güç. 
   Raporun normalde Eylül 2003'te ele alınması bekleniyordu. Ancak raportörlerin uygulama konusundaki şüpheleri üzerine, Murat Mercan başkanlığındaki AKPM Türk heyetinin çabaları sonucu erteleme sağlandı. Türkiye de bu dönemi iyi değerlendirdi. 1 Mayıs'ta AB'ye katılacak ülkeler de bu denetim sürecinden çıktıktan sonra Brüksel'den yeşil ışık almıştı. Halen Rusya, Ukrayna, Moldova, Azerbaycan, Gürcistan, Ermenistan, Bosna - Hersek, Sırbistan - Karadağ ve Arnavutluk denetim sürecinde yer alıyor. 
   
   
</TEXT>
</DOC>
