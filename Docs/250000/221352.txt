<DOC>
<DOCNO> 221352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sontur39.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşam tarzını değiştir, tansiyon ve şekerden kurtul 
</HEADLINE>
<TEXT>

     Yüksek tansiyon, yüksek şeker ve yüksek kolesterolde hastaların mutlaka ilaç kullanmak zorunda olmadığı belirtildi. 
     Atlanta'daki Emory Üniversitesi'nde görevli Neil Gordon, çoğu zaman yaşam tarzının değiştirilmesinin yeterli olduğunu kaydetti. 
     Gordon, New Orleans'ta düzenlenen Amerikan Kardiyoloji Akademisi'nin toplantısında yaptığı konuşmada, egzersizin ve beslenme alışkanlıklarının değiştirilmesinin, sadece üç ay sonra olumlu etki ettiğinin araştırmayla kanıtlandığını söyledi. 
     Gordon, kolesterol düzeyleri ciddi şekilde yüksek olan şeker ve yüksek tansiyon hastası 2 bin kişinin yaşam tarzında değişiklik yapıldığını ve 12 hafta sonra değişikliklerin etkisini ölçtüklerini kaydetti. 
     Araştırma sonucunda, deneklerin üçte ikisinin kan basıncı, üçte birinden fazlasının kanındaki şeker düzeyi ve yaklaşık dörtte birinin kolesterol düzeylerinin ilaç kullanmadan hedeflenen düzeylere indiği ortaya çıktı. 
     Bilim adamları, hekimlerin çoğunun bu tür rahatsızlıklarda hemen ilaca başvurduğuna, yaşam tarzında değişiklik yapmanın ise çok önemsenmediğine dikkat çektiler. 
     
</TEXT>
</DOC>
