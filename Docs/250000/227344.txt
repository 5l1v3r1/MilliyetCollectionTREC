<DOC>
<DOCNO> 227344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sontur16.html </URL>
<DATE> 2004/03/31/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Öğrencileriyle basketbol oynarken kalp krizi geçirdi 
</HEADLINE>
<TEXT>

     Sivas Gaziosmanpaşa İlköğretim Okulu Fen Bilgisi Öğretmeni Ömer Fevzi Altuğ, öğrencileriyle birlikte basketbol oynarken, kalbine yenik düştü. 
     Gaziosmanpaşa İlköğretim Okulu'nda son ders saatinde öğrencileriyle basketbol oynarken kalp krizi geçiren Altuğ 38 , öğrencilerinin gözleri önünde yere yığıldı. Altuğ, tüm müdahalelere rağmen, okulun bahçesinde hayatını kaybetti. 
     Altuğ için görev yaptığı okulda tören düzenlendi. Gözyaşları içinde Gaziosmanpaşa İlköğretim Okulu'nun bahçesine getirilen Altuğ'un Türk Bayrağı'na sarılı tabutuna çiçek bırakan öğrenciler, tabuta sarılarak, ağladılar. 
     Törende konuşan Okul Müdürü Necati Akbaba, 8 yıldır eğitime emek veren meslektaşlarını unutmayacaklarını söyledi. 
     Yaklaşık 6 aydır okullarında görev yapan Altuğ'un sevilen bir öğretmen olduğunu belirten Akbaba, şunları kaydetti 
     ''Bütün arkadaşlarımızın gönlünde yer eden Ömer bey, yardımsever, güleryüzlü ve eşsiz bir çalışma arkadaşıydı. Kendini öğrencilerinin gelecekte iyi birer insan ve vatandaş olmalarına adamış, dürüst, hoş gönüllü, görev aşkıyla yanan bir öğretmendi. Bugün yüreklerimizin parçalandığı, beynimizin durduğu bir gün. Her zaman çalışkan, yapıcı kişiliğiyle hepimizin sevdiği arkadaşımızı kaybetmenin derin acısını yaşıyoruz.'' Törene, Vali Yardımcıları Ali Mantı, Celil Öz, Mehmet Cangir ve Altuğ'un öğrencileri ile meslektaşları katıldı. 
     Evli ve 1 çocuk babası Altuğ'un cenazesi Ulu Camii'nde kılınan namazın ardından Yukarı Tekke Mezarlığı'nda toprağa verildi. 
     
</TEXT>
</DOC>
