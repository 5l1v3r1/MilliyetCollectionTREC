<DOC>
<DOCNO> 242394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonsiy15.html </URL>
<DATE> 2004/05/24/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
DYP ''Irak ve Filistin'de devlet terörü uygulanıyor'' 
</HEADLINE>
<TEXT>

     DYP Genel Başkan Yardımcısı Celal Adan, Irak ve Filistin'de acımasız bir biçimde devlet terörü uygulandığını belirterek, ''Hükümet, bölgedeki ABD-İsrail projelerine verdiği gözü kapalı desteği çekmelidir'' dedi. 
     DYP Genel Başkanı Mehmet Ağar'ın bugün İstanbul İl Merkezi'nde yapacağı duyurulan basın toplantısı, Ankara-İstanbul uçağının rötar yaptığı gerekçesiyle Genel Başkan Yardımcısı Adan tarafından gerçekleştirildi. 
     Toplantıda, Irak ve Filistin'de yaşanan gelişmeleri değerlendiren Adan, Irak'ı ''halkı kurtarmak'' gerekçesiyle işgal eden devletlerin, kısa sürede ''işkenceci, tecavüzcü ve soykırımcı'' damgasını yediklerini ve kendilerini Irak halkının düşmanı konumuna getirdiklerini kaydetti. 
     ABD ve müttefiklerinin özeleştiri yapmak yerine, halkı korku ve dehşetle sindirmeyi yeğlediğini ifade eden Adan, ''Bunun literatürdeki adı savaş değil, terördür. Vandalizm konusunda bir yılda Saddam'ı bile gölgede bıraktılar. Irak halkının artık kaybedecek hiçbir şeyi kalmamıştır. ABD'yi yönetenler bir halkla savaşmanın yakıcı sonuçlarını hala öğrenemedilerse, öğreneceklerdir'' dedi. 
     
     ''İSRAİL YAHUDİLİĞİN SONUNU HAZIRLIYOR'' 

     Adan, Filistin'de de aynı senaryonun başka aktörlerce sahneye konulduğunu belirterek, ''İsrail devleti, tam bir terör türbülansına girmiştir ve devlet terörünü tek bir seçenek haline getirmiştir. 2. Dünya Savaşı yıllarında Hitler'in Yahudiler'e yönelik uygulaması neyse, bugün Yahudi devletinin Filistinliler'e yönelik uygulaması da aynıdır. İsrail devletinin içine düştüğü bu türbülans, Yahudiliğin sonunu hazırlamaktan başka bir sonuç doğurmaz'' diye konuştu. 
     ''Her iki bölgede de açık ve acımasız bir biçimde devlet terörü uygulandığını'' söyleyen Adan, şunları kaydetti 
     ''Bu yaşananlar, ABD Başkanı Bush ve İsrail Başbakanı Şaron tarafından hazırlanan Büyük Ortadoğu Projesi'nin ilk adımıdır. Daha ne olduğunu anlamadan, 'Biz Büyük Ortadoğu Projesi'nin içindeyiz' diye konuya balıklama atlayan hükümet, bölgede ABD-İsrail projelerine verdiği gözü kapalı desteği çekmelidir. Türkiye büyük bir kan ve gözyaşı projesinin ortağı olamaz. Bir bölge ülkesi olarak kendi tavrını somut bir biçimde ortaya koymalıdır.'' 
     
     ABD VE İNGİLTERE IRAK'TAN ÇEKİLMELİ'' 

     Basın mensuplarının sorularını da yanıtlayan Adan, hükümetin tavrını ortaya koyması için elinde birçok imkan bulunduğunu, bunların arasında İsrail ile imzalanacak anlaşmalardan vazgeçmesinin de yer aldığını kaydetti. 
     Bölgede yaşananların ABD'den çok Türkiye'yi ilgilendirdiğini ve dolayısıyla da en duyarlı olması gereken ülke olduğunu ifade eden Adan, ''Saddam'ın yıkılması hepimizi mutlu etmiştir. Kanlı bir diktatör gitmiştir, yerine daha kanlı bir diktatör gelmiştir. Bütün dünyanın sanık sandalyesine oturduğu bir konseptle karşı karşıyayız. Biz Türkiye olarak bu durumumuzu çok net bir şekilde tarif etmek mecburiyetindeyiz. Yarın Meclis'in olumlu gelişmelerin altına imza koymasını umuyoruz'' dedi. 
     Adan, AB ülkelerinin bütün bu olanlara tepkisizliğini de anlamsız bulduğunu ve protesto ettiğini belirterek, ''ABD İngiltere süratle Irak'tan çekilmeli. BM orada söz sahibi olmalı'' dedi. 
     
</TEXT>
</DOC>
