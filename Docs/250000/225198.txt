<DOC>
<DOCNO> 225198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonsiy09.html </URL>
<DATE> 2004/03/24/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Babacan Türkiye'de ''ben mutluyum'' diyenlerin sayısı artıyor 
</HEADLINE>
<TEXT>

     Devlet Bakanı Ali Babacan, ''Türkiye'de Ben mutluyum. Geleceğe güvenle bakıyorum diyenlerin sayısı, her ay bir önceki aya göre artıyor'' dedi. 
     Babacan, AK Parti Antalya il binasında düzenlediği basın toplantısında, Antalya'ya gelişinin, yerel seçimlerde belediye başkan adaylarına destek gezisi olarak görülmemesi gerektiğini söyledi. 
     Yapılan esnaf ziyaretlerinin, hükümetin 16 aylık icraatlarının test edilmesi çalışması olduğunu ifade eden Babacan, ''Belediye başkan adaylarımızla birlikte halkla buluşup, sorunları bire bir irdeleyeceğiz. Bir başka deyişle 16 aylık icraatımızı test edeceğiz. Aynaya bakacağız yani'' diye konuştu. 
     AK Parti'nin 16 aylık hükümet sürecinde popülizme rağbet etmediğini, siyaseti kirletmekten uzak durduğunu ve sadece yapabileceklerini vaat ettiğini de anlatan Babacan, şöyle konuştu 
     ''Türkiye, AK Parti'nin 16 aylık hükümet döneminde büyük atılımlar yaptı. Demokraside, ekonomide, sanayide, ihracatta, yani her alanda büyük atılımlar gerçekleştirildi. Türkiye'nin hangi noktaya nerelerden geldiğine bakarsanız bugünkü gelinen noktayı daha iyi anlarsınız. Biz, Türkiye'nin iflas etme noktasına geldiğinde iş başına geldik. 
     Her seçim öncesi bir sürü siyasetçi gelir, vaad verir, oy ister sonra da gider. Biz bu anlayışta değiliz ve olmadık. Başbakanımız dahil, iktidara geldiğimizden bu yana Anadolu'nun her köşesini gezerek halkla iç içe olduk.'' Türkiye'nin büyük sorunları bulunduğunu ve bunları bir gecede çözmenin mümkün olmadığını bildiklerini anlatan Babacan, ''Bu sorunları çözerek tarihin karanlığına gömmek istiyoruz. Bu mücadele, yorgunluğu, yılgınlığı kabul etmeyen bir mücedeledir ve bu anlayışla çalışıyoruz'' dedi. 
     Bu mücadelenin en zor noktasına geldiklerini de ifade eden Babacan, merkezi hükümette elde edilen başarılı yönetimi sürdürmek için 28 Mart seçimlerinden de, 3 Kasım seçimlerinde olduğu gibi zaferle çıkılması gerektiğini söyledi. 
     Antalya'ya ayrı bir önem verdiklerini kaydeden Bakan Babacan, Antalya'nın çok önemli bir potansiyele sahip olduğunu belirterek, ''Bu kenti dünya şehri yaparak, bu potansiyeli en iyi şekilde kullanmalıyız'' dedi. 
     Hükümetin çalışmalarının yerel projelerle desteklenmesi gerektiğinin de altını çizen Bakan Babacan, ''Bunun için bizimle aynı vizyonu taşıyan belediye başkanlarının iş başında olması Türkiye'nin geleceği açısından çok büyük önem taşıyor'' diye konuştu. 
     
     ''BEN MUTLUYUM DİYENLERİN SAYISI ARTIYOR'' 

     Daha sonra gazetecilerin sorularını yanıtlayan Babacan, ''Her ne kadar ekonomide iyileşme olduğu açıklansa da tabana yansımadığı söyleniyor. Buna ne diyorsunuz '' şeklindeki soru üzerine, şunları söyledi 
     ''Türkiye'nin problemleri, on yılların biriktirdiği problemler ve pek çok önemli problemin sebebi de, Türkiye'deki siyasi istikrarsızlık ve makro ekonomi istikrarsızlığı idi. Türkiye 16 ay gibi çok kısa bir süre içinde hem siyasi istikrarda hem de makro ekonomik istikrarda önemli mesafeler kaydetti. 
     Bugün, iki sene öncesiyle mukayese bile edilemeyecek bir ortamdayız şu anda ve iyileşmenin, Türkiye'nin her yöresinde, mutlaka ve mutlaka hissedileceğini biz söylüyoruz. Ama bütün Türkiye'nin tamamında ve bütün sektörlerde hemen değil tabii ki. Dalga dalga, aşama aşama, sektör sektör, bölge bölge bu iyileşme dalgası bütün Türkiye'nin tamamına yayılıyor. Türkiye'de Ben mutluyum, geleceğe güvenle bakıyorum diyenlerin sayısı her ay bir önceki aya göre artıyor. Biz bunu yoğun takiple izliyoruz.'' Sağlanan iyileşmenin herkes tarafından, her kesim, her bölge tarafından hissedilmesinin biraz zaman alacağına işaret eden Bakan Babacan, ''bu iyileşmenin, özellikle Türkiye'nin iliklerine kadar hissedilmesi için, yerel yönetimler de çok büyük önem taşıyor. Biz istiyoruz ki, yerel yönetimler de aynı merkezi hükümetimiz gibi kararlı, güçlü ve bizim hizmet anlayışımızla çalışan belediye başkanlarımızın elinde olsun, yerel yönetimler de AK Parti'nin elinde olsun. Önemli olan da bu'' şeklinde konuştu. 
     
     ''SEÇİM EKONOMİSİ YAPMADIK'' 

     Babacan, bir başka gazetecinin, ''seçimden sonra zam yağmuru yaşanacağı yolunda iddialar olduğunu'' söylemesi üzerine de, şunları kaydetti 
     ''Biz, seçim var diye ekonomi politikalarımızda en ufak bir değişiklik yapmadık. Ne seçim geliyor diye fazla harcama yaptık ne de seçim geliyor diye gerekli olan fiyat artışlarını erteledik. Biz sadece seçim yokmuş gibi ekonomi politikalarımızı uygulamaya devam ediyoruz. Ve biliyorsunuz yılbaşında, özellikle geçen senenin vergi gelirleri ortaya çıktığında, bu senenin bütçesiyle bir açık öngörülmüştür. 
     Bu açığın kapatılmasıyla ilgili tedbirler alınmıştır. Ve şunu açıklıkla söylüyorum ki, hiç bir tedbir seçim sonrasına bırakılmamıştır. Gerekli olan bütün tedbirler, gerekli olan zamanda alınmıştır.'' 
     
</TEXT>
</DOC>
