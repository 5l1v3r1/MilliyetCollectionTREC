<DOC>
<DOCNO> 222333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/spor/aspo.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
KARTAL DEMİR ATTI 5-3 
</HEADLINE>
<TEXT>

   Siyah-Beyazlılar, 2-0 geriye düştüğü maçta çabuk toparlandı. Tayfur, Sergen, Ilie ve Ahmed Hassan'ın golleriyle derin bir nefes aldı. Lig yarışında Fenerbahçe'nin peşini bırakmadı 
      
   90 dakika    BİLAL MEŞE 

   Bu maç Beşiktaş açısından dönüm maçıydı. Cömertçe dağıtılan puanlar, moral bozukluğu, büyük dezavantajdı. Tribünler coşkulu, Kartal fark hesabındaydı. Ne var ki, futbol sürprizler oyunudur, gerçeğini unutmamak gerekir. Çok adamlı, ofans ağırlıklı bir taktikle sahaya çıkan Beşiktaş, tribün desteğini de arkasına alarak Elazığ kalesine yüklendi. 13. dakikaya kadar sahanın her yerinde rakibine pres yapan ve topu rakip alana taşıyan Beşiktaş'tı. Ama bu dakikada Debnar'ın frikikten attığı nefis gol, hem Kartal'ı hem de tribünleri şoka soktu. Bu şoktan kurtulamayan Beşiktaş, 20'de bunalıma girdi Ronaldo - Ahmet Yıldırım anlaşmazlığında araya giren Hüseyin topu, solunda hereketlenen Yunus'un koşu yoluna yuvarladı, bu oyuncuya dokunmak kaldı 0 - 2 
   Tribünler sus - pustu. İnanılmaz korku vardı İnönü'de... Korkunun kol gezdiği bu dakikalarda Kaptan Tayfur ortaya çıktı. 22. dakikada Tayfur'un zor golü tam zamanında gelmişti. Diğer bir anlamda Kaptan, takımını sehpadan döndürdü. Giunti soldan kesti, savunmanın arkasına sarkan Sergen topu indirdi. Tecrübeli futbolcu, belki de hiç kullanmadığı soluyla meşin yuvarlağı çatala taktı. 
   Yeniden moral bulan Beşiktaş, 25'te Sergen'in frikiğinin direkten dönmesine yandı, ama 34. dakikada skoru eşitledi. İlie soldan kesti, Czinege'nin ters vuruşuyla top altı pasın üzerine düştü, savunmada karambol yaşanırken, araya giren Sergen fileleri gördü 2 - 2. 
   45. dakikada Beşiktaş rahat nefes aldı. Zago soldan topu havalandırdı. Ahmed Hassan, İlie'nin önüne indirdi. Rumen futbolcu topu filelere gönderdi 3 - 2. 
   İlk yarıyı önde kapayan Beşiktaş, ikinci devreye fark umuduyla girdi. 47. dakikada İbrahim soldan Ahmed Hassan'ı kaçırdı. Mısırlı futbolcu önce kaleciyi geçti, daha sonra iki savunma oyuncusu arasından ağları buldu 4 - 2. 
   Savunmacıların bulundukları alanda riske girmelerinin çok pahalıya malolduğunu dün bir kez daha gördük. 50. dakikada topla gereksiz dripling yapan Ahmet Yıldırım meşin yuvarlağı Yunus'a kaptırdı. Golcü, soldan plase vurdu 4 - 3. 
   54'te İlie soldan ortaladı, penaltı noktası üzerinde Ahmed Hassan topu Sergen'e indirdi. Bu oyuncunun şutunda top direkten döndü. 
   Güvenç Kurtar, tüm silahlarını sahaya sürdü. Skoru korumak amacıyla savunmasına çekilen Beşiktaş'ta panik başladı. Rakip biraz becerikli olsa, Kartal, dünkü karşılaşmadan hayal kırıklığıyla çıkardı. 
   Korkunun hakim olduğu İnönü'de 90. dakikada soldan İlie ortaladı, Ahmed Hassan önce savunmayı geçti, ardından skoru belirledi 5 - 3. 
   Hakem Serdar Tatlı'ya gelince... Elazığspor'un iki kaleciye pasını devam ettirmesine anlam veremedik. Bu biiir... Giunti'nin, Yunus'a ceza alanı içinde yaptığı faul, penaltı tartışmalarını getirdi. Bu ikii... Beşiktaş'a kart çıkaran Tatlı'nın, Elazığspor'a nasihat çekmesi garipti. Bu üüç... 
   
   'Vermeseydin hocam'    ELAZIĞSPOR Teknik Direktörü Güvenç Kurtar, maç sonrasında karşılaşmanın hakemi Serdar Tatlı'ya tepki gösterdi. Kurtar, iki penaltılarının verilmediği gerekçesiyle orta hakeme itiraz ederken, Bordo - Beyazlı çalıştırıcıya dönen Tatlı, "İkinci golünüz de ofsattı" diye cevap verdi. Güvenç Kurtar ise buna karşılık, "Ofsaytsa vermeseydin hocam" dedi, ardından da Beşiktaş Menajeri Sinan Engin ile tartıştı. 
   TECRÜBELİ hoca, "Serdar Tatlı, güvendiğimiz, inandığımız bir hakemdi. Ancak dün karşılaşmayı katletti. Verdiğimiz emeğe, döktüğümüz tere yazık" diye konuştu. Beşiktaş taraftarından da yakınan Kurtar şöyle devam etti "Her tarafım tükürük, balgam içinde. Beşiktaş böyle mi şampiyon olacak Şimdi hamama gidip yıkanacağım, başka türlü çıkmaz bunlar. Bugün hakemle kazandılar, ancak taşıma suyla değirmen dönmez". 
   
   Maçın hakemi 
   Tatlı hatalar 
   HAKEM Serdar Tatlı için şanssız bir geceydi. Ancak yardımcıları da kendisine eşlik etti. Elazığ'ın ilk golünde Hüseyin'in pasında Yunus'un pozisyonu ofsayttı. Ancak ilk yarıda ve farklı dakikalarda Giunti'nin ceza alanında Yunus'a yaptığı iki faul de penaltıydı. Ayrıca yine Giunti'nin ikinci yarıda Haci Arif'e yaptığı, ancak verilmeyen faulun karşılığı da kart olmalıydı. Ilie'nin yine Hacı Arif'e arkadan yaptığı faul de kırmızı kartı gerektiriyordu. 
   
   Göze çarpanlar 
   RAMAZAN Cezalı olan Cordoba'nın yerine görev yaptı. Ürkekliği üzerinden atamadığı gözlendi. Yediği gollerde ise hatası yoktu. 
   TAYFUR Maçı çeviren adamdı. Sol ayağıyla harika bir gol attı. Arkadaşlarını ateşledi, galibiyetin mimarlarındandı. 
   SERGEN Hem forvette, hem de orta sahada görev yaptı. Çok koştu, mücadele etti. Başarılı oyununa bir de gol ekledi. 
   GİUNTİ Orta sahayı ayakta tutan isimdi. Oyunu sürekli rakip alana taşıdı. Çok çalıştı. Yardımlaşması yine ön plandaydı. 
   AHMED HASSAN Kendisiyle ilgili varsayımlara bu maçta son verdi. İlk on birde çıktı, iki gol attı. Çalışkanlığı dikkat çekiciydi. 
   YUNUS Beşiktaş savunmasının baş belası oldu. Fırsatçılığını ve tekniğini konuşturdu. Ancak attığı iki gol puan için yetmedi. 
   
   Maçtan notlar 
   Ronaldo şoku 
   BREZİLYALI oyuncu 43. dakikada sağ kasığından sakatlanarak, yerini Emre Aşık'a bıraktı. Bugün MR'ı çekilecek olan Ronaldo'nun, Diyarbakır'da forma giymesi tehlikeye girdi. Lucescu, "Maçın stresi nedeniyle sakatlandı" yorumunu yaptı. Sergen'in de kasığı ve arka adalesinde ağrısının olduğu bildirildi. 
   
   Sürpriz tercih 
   LUCESCU, sakat Kaan Dobra'nın yerine sağ kanatta Kaptan Tayfur'a şans verdi. Okan Koç'un formsuzluğunu göz önüne alan Rumen hoca, bu bölgeye Tayfur'u kaydırmayı tercih etti. Ümit Aydın, orta sahada on birde forma buldu. 
   
   Anons yapıldı 
   MAÇIN 15. dakikasında Beşiktaş tribünlerinden yabancı madde atılması nedeniyle hakem Serdar Tatlı üç nolu anonsu yaptırdı. Güvenç Kurtar, Tatlı ile konuşarak, Elazığspor yedek kulübesi önünde yoğunlaşan konfetilere tepki gösterdi. Bu sırada karşılaşma da yaklaşık üç dakika durdu. 
   
   Effa yakalandı 
   KAMERUNLU futbolcu, milli takımın maçı olmamasına rağmen izin alıp, ülkesine giderek kendini yaktı. Elazığspor'un hocası Güvenç Kurtar, "UEFA ile temasa geçtik, böyle bir turnuva yokmuş. Effa'ya ceza vereceğiz. PAF takımla idmanlara çıkacak" dedi. 
   
   Zemin ıslatıldı 
   LUCESCU'NUN isteğiyle maç öncesi İnönü Stadı'nın zemini ıslatıldı. Tecrübeli hocanın, sakatlıktan çekindiği için böyle bir istekte bulunduğu bildirildi. Karşılaşmanın başlamasına on dakika kala vanalar açılarak, çimler sulandı. Beşiktaş, uğur amacıyla sahaya geçen sezon kullandığı nostalji formasıyla çıktı. 
   
   Sinan fırsat tepti 
   İYİLEŞMESİNE rağmen Ilie yedek soyunurken, Ahmed Hassan - Sinan ikilisi on birde sahaya sürüldü. Ancak Lucescu, beklediği verimi alamayınca, ilk yarıda Sinan ile Ilie'yi değiştirdi. Cezalı kaleci Cordoba ve Pancu ile sakat Kaan Dobra kadroda yer almadı. 
   
   Yunus affetmedi 
   BEŞİKTAŞ'TA maçın 50. dakikasında Ahmet Yıldırım, pas verecek arkadaşını ararken, Yunus'un baskısıyla karşılaştı. Genç golcü, bu fırsatı kaçırmadı ve ağları havalandırdı. Ahmet maçtan sonra, "Çok hatalıydım, özür diliyorum" diye konuştu. Yunus, Rize'ye üç gol atmış, geçen hafta da Samsun önünde takımını üç puana taşımıştı. 
   
   
</TEXT>
</DOC>
