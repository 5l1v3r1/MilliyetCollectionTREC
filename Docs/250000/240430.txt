<DOC>
<DOCNO> 240430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/spor/yozer.html </URL>
<DATE> 2004/05/16/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Vur başını Uludağ'a 
</HEADLINE>
<TEXT>



Bursaspor gibi bir takımın bu ligin altını üstüne getirmesi gerekirken, böylesine bir potansiyelle küme düşmesi, futbolun herhalde en acı yönlerinden birisidir. Futbol hatayı asla affetmiyor. Yıllardır sıkıntı çekiyorsun, akıllanmıyorsun... Geçen yıl küme düşmekten kılpayı kurtuluyorsun, yine akıllanmıyorsun... Bu yıl bütün sezon yatıyorsun, üç hoca değiştiriyorsun ve sonunda da İkinci Lig'e "Merhaba" diyorsun... 
Böylesine bir umursamazlığın sonucu elbette budur. Böylesine bir vurdumduymazlığın sonucu elbette düşmektir. Kime ve neye güveniyorsun "Bursaspor düşmez" diye bir kural mı var Çıkacaksın, çatır çatır oynayıp, ligde mücadele edeceksin. Uyanışın sadece son 4 - 5 hafta için olmayacak. Birinci maçtan, son maça kadar düşüneceksin. Düşünmezsen böyle olur. 
Yazık... Gerçekten çok yazık... Bursaspor gibi lige renk katan bir ekibin bu hallere düşmesi, her futbolsever için üzücü olmalı. Şimdi bunun suçluluları çıksın ortaya ve vursun başını Uludağ'a 
Düne gelince maç demeye bin şahit ister... Samsunspor idare etmeye gelmiş, Bursa da can pazarına. Tribünlerin barut kokan havası altında oynanan karşılaşmanın ilk yarısında, Sakarya'daki ev sahibi bir an önce golü bulup, kulağını radyoya dikmek istiyordu. Sahanın en çok çırpınan oyuncusu Okan, Shorunmu'nun hatasıyla golü attıktan sonra, biz dahil herkes ya elindeki cep telefonuna ya da radyoya yöneldi. Futbolcuların da gözü kulübedeydi. Ama beklenen haber gelmedi. Al gülüm, ver gülüm ile geçen koca 45 dakikada Samsun ilk yarıya oranla az buçuk daha iyi, ama amaçsız, Bursalılar da sessiz bir gözyaşı içinde bitiş düdüğünü bekliyordu. 
Ve sonunda bitti... Ama Bursa için her şey bitti. Bir takımın küme düşmesi, hele o takım bir kent takımıysa, çok üzücü... Maç sonunda çıkan olaylar bekleniyordu. Ancak polis bu kez kalabalıkla değil, akılcı bir idareyle ve taktikle olayların büyümesini önledi. Biraz da sert kullanarak, seyirciyi çıkardı, herkes evine döndü... 


</TEXT>
</DOC>
