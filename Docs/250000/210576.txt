<DOC>
<DOCNO> 210576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/spor/ykoksaldi.html </URL>
<DATE> 2004/01/23/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Maytaplı salonlar 
</HEADLINE>
<TEXT>

   
   1.5 yıl içinde, ortalama 7 milyon liradan üç maça gidiyorsunuz. Toplu taşımayı seçerseniz iki, hatta üç vasıtalı, saatlere vuran, gidiş - dönüş 4-6 milyon lira maliyetli bir seyahatle. 15 - 20 milyon arası bir masraf. Hepsinde de dışarı atılıyorsunuz. Onlarca kendini bilmezin yaptıklarının yüzlerce insanın hakkını yemesine izin veren güvenlik gedikleriyle hem de. Ha elinize 20 milyonluk banknotu alıp yakmışsınız ha basketbol maçına gitmişsiniz. 
   Artık Galatasaray - Fenerbahçe basketbol maçlarında yukarıdakine alternatif bir son yok. Tüm sezon hazzının, derbi kazanma tatminine düştüğü bir ligdeler zaten. Futbolda Şiddet Yasası her yerde karşımıza çıkarken, yuvarlak masaların bir tanesi de 17 Ocak Cumartesi Haldun Alagaş'ta kurulmalıydı. Seyirci kadar polis varken, Galatasaray tarafının önüne iki sıra barikat kurulmuş iken, nasıl küfür etme hızını geçen sıklıkta maytap atılabildiği tartışılırdı. Bu azgınlığın arasında kalanların "niye müdahale etmiyorsunuz" sorularına, "siz de atıyorsunuz" diyerek "birbirinizi yiyin" mesajı gönderilmesi de. Hakemlerin, maçtan 20 dakika önce başlayan toplu Aziz Yıldırım küfrüne ve buna küfürle cevap verilmesine direnip, niye üç periyot beklediği veya niye bir periyot daha bekleyemediği de. Belki çocukların bile dikkatlice arandığı, protokolün giriş yaptığı ön kapının aksine polis kontrolünde getirilen Galatasaray seyircisinin sporcu kapısından nasıl maytaplarla geçiş yaptığı sorusuna da cevap bulabilirdik. Salon boşaltıldığında rahatça tekrar içeri sızılabilen o sihirli kapı... 
   Taşkınlıkların bıktırdığı kesin, ama bu, görevlilerin ve emniyetin, salon ve statlardaki pratik zafiyetine mazeret olamaz. Emniyetin spor müsabakalarındaki stratejisi yıllardır sayı artırmakla sınırlı ve sadece öfke ve karmaşayı büyütüyor. Polis haklı olarak maçlardan bıkmış, taraftarı bir baş belası gibi görüyor, suçu olmayan seyirci onlarla diyalog kuramıyor, kuruların yanında yaşlar da yanıyor. Kimse görevini tam anlamıyla ifa edemediği için tıpkı futboldaki seyirci yasağı gibi basketbolda da hakkı gasp etme çözümü tercih ediliyor. Çünkü en kolayı, en temizi. İşe yarıyor mu Asla. Geçen sezon Ahmet Cömert'e ortak kararla rakip seyirci Fenerbahçe alınmamış, ama yine salon 3. periyotta boşaltılmıştı. Tıpkı musluklu play - off maçının bölünüşü gibi. 
   Seyirciye güven verilmeli ve tutarlılık hissettirilmeli. Aramalar gelişigüzel değil, herkese her maç aynı ciddiyette yapılır, olayı çıkaranlar ayıklanır tesbit edilebiliyorlar, ama , yönetimlere de açık biçimde uyarılar yapılırsa en son çare olarak seyirciyi çıkarma girişimi anlayışla karşılanabilir. 
   
      
</TEXT>
</DOC>
