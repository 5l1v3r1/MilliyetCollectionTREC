<DOC>
<DOCNO> 244947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sondun25.html </URL>
<DATE> 2004/06/03/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Yunanistan Annan'ın yeni raporunda bazı noktalar belirsiz 
</HEADLINE>
<TEXT>

     Yunanistan Dışişleri Bakanlığı Sözcüsü Yorgos Kumuçakos, BM Genel Sekreteri Kofi Annan'ın Kıbrıs'taki gelişmeleri konu alan raporunda bazı noktaların belirsiz olduğunu söyledi. 
     Kumuçakos, yaptığı basın toplantısında, Annan'ın Kıbrıs raporu hakkında değerlendirmede bulundu. 
     Dışişleri Bakanlığı Sözcüsü, ''BM Genel Sekreteri Annan'ın raporundaki değerlendirmeler, ilgili tarafların görüşleriyle bağdaşmıyor. Bazı noktalarda belirsizlikler var'' diye konuştu. 
     Kumuçakos, raporda, adada çözüm yolunda yeni bir inisiyatifin alınması koşullarına değinildiğini de söyledi. 
     Dikkatle incelenmekte olan raporda, 2003 yılındaki Lahey görüşmelerinden referandumlara kadarki sürede yer alan olay ve gelişmelerden söz edildiğini belirten Kumuçakos, ''Helen tarafının hedefi adanın Annan planı temelinde birleşmesidir. Sadece bu şekilde Kıbrıslı Rum ve Türkler AB'nin nimetlerinden yararlanacaklardır'' dedi. 
     Kumuçakos, Kıbrıs Rum Yönetimi Dışişleri Bakanı Yorgo Yakovu'nun yarın Yunanistan Dışişleri Bakanı Petros Molivyatis ile biraraya gelerek, Kıbrıs'taki gelişmeleri ele alacaklarını açıkladı. 
     
</TEXT>
</DOC>
