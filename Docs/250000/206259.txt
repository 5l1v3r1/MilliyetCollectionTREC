<DOC>
<DOCNO> 206259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/sontur10.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'daki patlamaların ardından gübre satışı gözaltında 
</HEADLINE>
<TEXT>

     Tarım alanlarında kullanılan 26 ve 33 azot gübre tozlarının, İstanbul'daki patlamaların ardından, Trabzon'daki dükkanlardaki satışında dikkatli davranıldığı bildirildi. 
     Gübre tozu satıcısı Recep Albayrak, AA muhabirine yaptığı açıklamada, 26 ve 33 numaralı azot tozlarının daha çok fındık alanları ile kireçli tarlalarda kullanıldığını belirtti. 
     Albayrak, bu tür tozlardan talep eden müşterilerin belli olduğunu vurgulayarak, ''Trabzon'da hangi üreticinin ne tür gübre kullanıldığını çoğu gübre satıcısı bilir. Hemen hemen bütün herkesin müşterileri bellidir. Bunun dışında bize gelen ve gübreleri isteyen müşterilere bu tür gübreleri vermiyoruz'' dedi. 
     İstanbul'daki patlamalardan sonra güvenlik güçlerinin, Trabzon'daki gübre satıcılarını defalarca ziyaret ettiğini vurgulayan Albayrak, ''Patlamalardan önce kimse bu gübrelerle ilgili bize birşey sormuyordu. Patlamalardan sonra artık kontroller daha da sıklaştı. Biz zaten şüpheli gördüklerimizi güvenlik güçlerine haber veriyoruz'' diye konuştu. 
     İsmini açıklamak istemeyen bir başka gübre satıcısı ise, ''Çiftçi belgesi uygulamasının yeniden uygulamaya konulması gerekir. Bu uygulama sayesinde çiftçiler dışında hiçkimse bu gübrelerden alamaz. Bu tür gübreleri alanlar ise bu belgeler sayesinde rahatlıkla belirlenir'' dedi. 
     
</TEXT>
</DOC>
