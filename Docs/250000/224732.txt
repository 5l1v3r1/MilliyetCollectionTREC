<DOC>
<DOCNO> 224732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sondun15.html </URL>
<DATE> 2004/03/23/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Gürcistan, Acaristan krizi patlamaya gebe... 
</HEADLINE>
<TEXT>

     Gürcistan'da merkezi hükümetle özerk Acara Bölgesi arasında patlak veren krizin yeniden alevlenebileceği belirtiliyor. Krizi yerinde inceleyen heyette yer alan eski Devlet Bakanı Rifaeddin Şahin, "Sorun tam anlamıyla halloldu denemez" dedi. 
     Gürcistan ile Acara Özerk Bölgesi arasında, Gürcistan Devlet Başkanı Michail Saakashvili'nin, bölgeye sokulmamasıyla patlak veren krizi yerinde inceleyen eski Dışişleri Bakanı Yaşar Yakış başkanlığındaki Türk heyeti görüşmelerini tamamladı. Edinilen bilgilere göre, Gürcistan Devlet Başkanı Saakhvili ve Acara Özerk Bölgesi Başkanı Aslanbey'in yanı sıra iki ülkenin diğer üst düzey yöneticileriyle görüşen heyet iki tarafa da bölgenin istikrar, barış ve huzur içerisinde yaşaması çerçevesindeki Türkiye'nin hassasiyetlerini aktardı. Gürcistan ve Acara yönetimlerine, Türkiye'nin bölgede herkesin huzur içerisinde yaşamasından yana olduğu, Gürcistan'ın toprak bütünlüğü ve demokratik atılımlarını desteklediği iletilirken, "istikrar ve barış için nasıl katkı sağlayacağı" da soruldu. 
     Heyetin ayrı ayrı görüştüğü Gürcistan Devlet Başkanı Saakshvli ve Acaristan Başkanı Aslanbey de, Türkiye'nin girişimine destek verdiklerini ve bölgede istikrar ve barıştan yana olduklarını söyledi. 
     
     "SORUN HALLOLMUŞ DEĞİL" 
     Gürcü kökenli olması ve bölgedeki dengeleri iyi tanıması nedeniyle heyette yer alan eski Devlet Bakanı Rifaeddin Şahin de ANKA'ya yaptığı açıklamada, hem Gürcistan hem de Acara Özerk Bölgesi'nde üst düzeyde görüşmeler yaptıklarını belirtti. Şahin, "Ancak ben sorun tam anlamıyla hallolmuş diye bir iyimserlik içinde değilim. Sorunun tam anlamıyla hallolduğunu söyleyemeyeceğim" dedi. Şahin, girişimleri sonucunda, iki ülke arasındaki gümrük ve liman gelirleri ile ilgili sorunu, merkezi hükümetin bir temsilcisinin de bu yerlerde görev yapması konusunda uzlaşma sağlayarak çözdüklerini bildirdi. 
     
     "TÜRKİYE İNSİYATİF KULLANMALI" 
     Şahin, bölgedeki sorunun yeniden alevlenmemesi ve çözüm için "Türkiye'nin insiyatif kullanması ve aktif bir politika izlemesi" gerektiğini vurguladı. Şahİn, "Sorunun çözümü bölgede tam demokrasidir. Bölgedeki halkın iradesi bu tür sorunlarda tam yansımıyor. Bu irade ön plana çıkarılarak yönetimler arasındaki gerginlikler giderilebilir" dedi. 
     
     İKİ ÜLKE İLİŞKİLERİNDE RUSYA FAKTÖRÜ 
     Gürcistan merkezi yönetimi ile Acara Özerk Bölgesi arasında tarihsel sorunlar bulunduğuna ve bu sorunların güncel gelişmelerle arttığına dikkat çekiliyor. Patlak veren son gerginliğin kökeninde, eski Gürcistan Devlet Başkanı Şevarnadze'nin çekilmesiyle son bulan siyasi krizde Acara yönetiminin, Rusya ekseninde politika izlemesi ve yeni başkan Saakshvili'yi tanımadığını ilan etmesinin bulunduğu belirtiliyor. Krizden sonra Acara Özerk Bölgesi Başkanı Aslanbey'in Rusya'yla kurduğu iyi ilişkilerin de gerginlikte etkili olduğunu vurgulanıyor. Bu durumun devam etmesi halinde, ABD ile ilişkileri iyi tutan Saakshvili ile Rusya'yla arası iyi olan Aslanbey'in yeniden karşı karşıya gelebilecekleri kaydediliyor. 
     
</TEXT>
</DOC>
