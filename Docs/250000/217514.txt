<DOC>
<DOCNO> 217514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sontur09.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İşe alınmadı, patron oldu... 
</HEADLINE>
<TEXT>

     Büyük bir internet servis sağlayıcı ISS şirketi tarafından işe alınmayan genç girişimci Murat Yanıklar, kurduğu ''Bursanet'' internet hizmetleri şirketi ve ''Turkticaret.net'' projesiyle büyük bir ''web-hosting'' şirketinin sahibi oldu. 
     Bursa'da 1975 yılında doğan Yanıklar, AA muhabirine yaptığı açıklamada, 1997 yılından mezun olduğu Anadolu Üniversitesi Matematik Bölümü'nde okurken, internetle tanıştığını söyledi. 
     ''Süperlig-Sanal Futbol Ligi'' projesiyle büyük bir ISS şirketine başvurduğunu, anlatan Yanıklar, şöyle konuştu 
     ''Firma, projeyi kendi projeleri olarak sunma karşılığında beni proje yöneticisi olarak işe almak istedi. İleriye dönük planlarınız nedir diye sordular. Sizi yanımda çalıştırmak diye yanıtlayınca, işe alınmadım. Projem de, daha sonra şirket tarafından telif hakkı verilmeksizin kullanıldı.'' Yanıklar, bu olayın kendisi için dönüm noktası olduğunu ifade ederek, ''Parasız olduğum için kendi işimi yapma isteğimi bastırıp, o şirkette işe başlayacaktım. Bu olaydan sonra, o zamanlar Türkiye için çok yeni olan internet üzerine bir şirket kurmak için ortak aramaya başladım. Müşterilerimden Sait ve Meral ile 10 bin dolar sermayeli Bursanet'i kurduk'' dedi. 
     Küçük ve orta bütçeli işletmeler KOBİ arasında ticari bir platform sağlamak amacıyla 2000 yılında ''Turkticaret.net''i kurduklarını kaydeden Yanıklar, bir ay içinde kendisini işe almayan firmayla içerik ortaklığı anlaşması imzaladıklarını bildirdi. 
     Yanıklar, aynı firmanın daha sonra ortaklık teklif ettiğini dile getirerek, ''Değer tespit çalışmalarında, şirketin değeri, senaryolara göre bir milyon 200 bin dolar ile 3 milyon dolar arasında belirlendi. Tam bu sırada ekonomik kriz çıkınca anlaşma imzalanmadı ve içerik ortaklığı anlaşmamız da sona erdi'' diye konuştu. 
     Krizde reklam fiyatlarının neredeyse 10'da bir oranında düşmesiyle şirketin tanıtımının kolaylaştığını, ''yeni pazarlar-yeni müşteriler'' sloganıyla da KOBİ'lerin dikkatini çektiklerini ifade eden Yanıklar, kriz döneminin kendileri için ''kopma'' noktası olduğunu, şirketin yüzde 200'ün üzerinde büyüme yaşadığını belirtti. 
     
     YENİ YATIRIMLAR 
     Yanıklar, bugün İstanbul'da bir şubesi olan şirketin 76 bin üyesi, 27 bin müşterisi bulunduğuna değinerek, çalıştıkları şirketlerin ihtiyaçları doğrultusunda yazılım alanında da çözümler üretmeye başlayacaklarını kaydetti. 
     Finans, ERP Enterprise Resource Planning - İşletme Kaynaklarının Planlanması ve MRP Material Requirements Planning - Malzeme ve Üretim İhtiyaçlarının Planlanması yazılımlarına öncelik vereceklerini anlatan Yanıklar, bu alandaki hedeflerinin ilk üç firma arasına girmek olduğunu ifade etti. 
     2002 yılında Junior Chamber International tarafından verilen ''Yılın En Başarılı Genç Girişimcisi'' başta olmak üzere kendisine ve şirketine birçok ödül ve plaket verildiğini belirten Yanıklar, ''Türkiye'nin yeni yatırım alanlarını değerlendirecek iş adamlarına ihtiyacı var. Projesi olanlar, garanti maaş alabileceği bir işte çalışmayı düşünmek yerine, çevre baskısına aldırmadan projelerini hayata geçirmek için çalışsınlar'' dedi. 
     
</TEXT>
</DOC>
