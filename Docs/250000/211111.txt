<DOC>
<DOCNO> 211111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/dunya/dun01.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Rumlara baskı yapın' 
</HEADLINE>
<TEXT>

   ABD Dışişleri Bakanı Powell, dün Gürcistan'a uçarken Papandreu'yu aradı ve 'Rumları çözüme zorlamasını' istedi 
      DIŞ HABERLER SERVİSİ 

   
   Adı, başlaması beklenen Kıbrıs görüşmeleri öncesinde Türkiye'nin önerdiği "yeni arabulucu" formülü çerçevesinde gündeme gelen ABD Dışişleri Bakanı Colin Powell, Yunanistan Dışişleri Bakan Yorgo Papandreu'yu telefonla arayarak, Kıbrıs sorununun çözümü için Rum Kesimi'ne, baskı yapmasını istedi. 
   Papandreu ise Powell'a yanıt olarak "Annan ön şart sürmesin yarın müzakerelere başlamaya hazırız" dedi. Dışişleri Bakanlığı Sözcüsü Panos Beglitis'e göre, Papandreu telefon görüşmesinde Powell'a Atina ve Rum Yönetimi'nin özellikle Annan'ın planı referanduma sunmak için önceden yükümlülük altına girmelerini istemesi şartından rahatsız olduğunu belirtti. 
   
   'Türkiye cesaret verici' 
   ABD Dışişleri Bakanı Powell, dün, Gürcistan'ın yeni Devlet Başkanı Mihail Saakaşvili'nin yemin törenine katılmak üzere Gürcistan'ın başkenti Tiflis'e giderken uçakta gazetecilere yaptığı açıklamada, Yunanistan'dan, Kıbrıs Rum Yönetimi'ne çözüm için baskı yapmasını talep ettiğini söyledi. Powell, Yunanistan Dışişleri Bakanı Yorgo Papandreu'yu uçaktan telefonla aradığını ve Türkiye'nin Kıbrıs konusundaki "açılımı" üzerine, Atina'nın, Rumların esneklik göstermelerini sağlamasını istediğini bildirdi. Türk hükümetinin yaklaşımını "cesaret verici" bulduğunu belirten Powell, ABD yönetiminin, Kıbrıs sorunuyla ilgili bütün tarafların, 1 Mayıs'a kadar sorunun çözümü için çaba harcadığından emin olmak istediğini vurguladı. 
   
   
</TEXT>
</DOC>
