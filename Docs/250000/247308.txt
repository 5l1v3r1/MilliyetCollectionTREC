<DOC>
<DOCNO> 247308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/yasam/axyas01.html </URL>
<DATE> 2004/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasemin, bir nefeste 'dünyalara' dal 
</HEADLINE>
<TEXT>


Yasemin Dalkılıç, desteksiz serbest dalışta 46.05 metreye inip geçen yıl kaptırdığı dünya rekorunu geri aldı 

İBRAHİM LALELİ, GÖKHAN ÇALBAY DHA 

Yasemin Dalkılıç, 'desteksiz serbest dalış' kategorisinde, 1 dakika 57 saniyede 46 metre 5 santimetreye dalarak, yeni bir dünya rekoru kırdı. 
Dalkılıç, Kaş ilçesi açıklarında, Free Diving Regulations and Education Entity FREE - Serbest Dalış Kuralları ve Eğitim Birliği hakemleri Gianluca Cora ile Arthur Zaloga gözetiminde daldı. Tam 46 metre 5 santimetreye inen Dalkılıç, böylece, geçen yıl 41 metreye dalan Kanadalı Mandy Rae Cruishank'tan, rekorunu geri aldı. 2 yıl önce 40 metreye dalan Dalkılıç, rekorunu Cruishank'a kaptırmıştı. 

Türkiye, rekoru 'tanımıyor' 
Bu müthiş başarısını, şampanya ve elinde Türk bayrağıyla kutlayan Dalkılıç, 'izinsiz daldığı' için rekorunun Türkiye'de tanınmadığı iddialarını da yanıtladı. 
Apandisit ameliyatı nedeniyle denemelerine bir süre ara verdiğini anımsatan Dalkılıç, Türkiye Sualtısporları, Cankurtarma Su Kayağı ve Paletli Yüzme Federasyonu'nun, kırdığı rekorları tanımadığını söyledi ve şöyle konuştu 
"Bu nedenle biz de, Avrupa'da desteksiz serbest dalış rekorlarını tasdik eden FREE'den gelen hakemler gözetiminde rekor kırıp tasdik ettirdik. Bu spor dalında Türkiye'yi dünyaya tanıtacağız. Dünya, desteksiz serbest dalışta çok iyi olduğumuzu görecek." 

Federasyon 'Dalma' demişti 

Yasemin Dalkılıç, Dünya Sualtı Aktivitileri Konfederasyonu CMAS ve Türkiye Sualtı Federasyonu'ndan bu dalışı için izin alamamıştı. Gençlik ve Spor Genel Müdür Yardımcısı Sezai Bağbaşı da, Uluslararası Sualtı Federasyonu'nun rekor denemesini tanımadığını belirterek, "Talimatlarımıza rağmen bu dalışı gerçekleştirmesine anlam veremiyorum. Bu tür dalışlarda hayati risk var" demişti. 


</TEXT>
</DOC>
