<DOC>
<DOCNO> 204985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sontur32.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın Konseyi Metin Münir'in iddialarının gerçekle ilgisi yoktur 
</HEADLINE>
<TEXT>

     Basın Konseyi Genel Sekreteri Gökalp Yazır, gazeteci Metin Münir'in, ''Kuzey Kıbrıs Türk Cumhuriyeti'nde KKTC bazı gazetecilere konut sağlandığı'' yolundaki iddiayı, ''duyduğu dedikodulara'' dayanarak ortaya attığını belirtti. 
     Basın Konseyi'nden yapılan yazılı açıklamada, 22 Aralık 2003 tarihli Radikal gazetesinde, Neşe Düzel'le yaptığı söyleşide, 'Kıbrıs'ta bazı gazetecilere Rum malı verildiğini duyduk. Ama isim vermek istemiyorum' dediği belirtilen Vatan gazetesi yazarı Metin Münir ile birlikte KKTC Cumhurbaşkanı Rauf Denktaş'ın da bilgisine başvurulduğu kaydedildi. 
     Münir'in, bu konuda Basın Konseyi Genel Sekreteri Gökalp Yazır'a, şunları söylediği belirtildi 
     ''Sanırım bir yanlış anlama var. Kıbrıs'ta, Rum malı alan gazeteci, diplomat, profesör v.s. gibi Türkiye vatandaşları olduğuna dair yaygın söylentiler olduğunu ama konuyu araştırmadığım için isim vermek istemediğimi söyledim. Bu söylentileri ben çıkarmadığım gibi yukarıda bahsi geçenlere Rum malı verildiğine dair de bir iddiada bulunmadım. Özetle, olay, adada herkesin duyduğu dedikoduları benim de duymuş olduğumun teyidinden ibarettir.'' 
     
     DENKTAŞ'IN MEKTUBU 
     Açıklamada, KKTC Cumhurbaşkanı Rauf Denktaş'ın da, Gökalp Yazır'a gönderdiği mektupta, şu ifadelere yer verdiği kaydedildi 
     ''Kıbrıs'ta herhangi bir gazeteciye 'ulufe' olarak veya 'bizden yanadır' diye ya da herhangi bir şekilde emlak verildiği ya da çıkar sağlandığı iddiası doğru değildir. Böyle bir şey kesinlikle olmamıştır. İsim vermeden, daha ziyade KKTC devletini ve özellikle benim şahsımı küçük düşürmek için yapılan bu yayınlardan, biz de ıstırap duymaktayız. Bu tür gerçek dışı yayınlar yapanlar, gazetecilik etiği ve meslek ilkelerini de hiçe saymaktadırlar.'' Basın Konseyi Genel Sekreteri Gökalp Yazır, açıklamada şunları kaydetti 
     ''Yukarıdaki yanıtlar ışığında yaptığımız değerlendirmeye göre, Sayın Metin Münir'in 'duyduğu dedikodulara' dayanarak ortaya attığı iddianın gerçekle ilgisi yoktur. Bununla birlikte, bu aşamada vardığımız sonuca aykırı ve ciddiye alınmaya değer iddialar ortaya atıldığı takdirde, Basın Konseyi, konuyu inceleyip kamuoyuna bilgi sunacaktır.'' 
     
</TEXT>
</DOC>
