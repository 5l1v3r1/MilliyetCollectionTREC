<DOC>
<DOCNO> 232903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonspo44.html </URL>
<DATE> 2004/04/19/ </DATE>
<TIME> 23.50 </TIME>
<AUTHOR>  </AUTHOR>
<HEADLINE>
Lucescu "Eğer şampiyon olursak giderim" 
</HEADLINE>
<TEXT>

     Beşiktaş Teknik Direktörü Mircea Lucescu, eğer şampiyon olurlarsa görevinden ayrılabileceğini söyledi. 
     CNN Türk'te, Taraftaria programına katılan Mircea Lucescu, sezon bittikten sonra Beşiktaş'ta kalıp kalmayacağı ile ilgili bir soruya,''Eğer şampiyon olursak giderim. Genelde zor anlarda bırakıp giden bir insan değilim'' dedi. 
     Lucescu, yaptığı hataları düşünerek özeleştiri yapıp yapmadığı sorusuna da, ''En zor kritikler içinizden gelen ve kendinize yaptığınız kritiklerdir. Şu aralar bunlarla yaşıyorum. Bizim mesleğimiz aslında öngörme mesleği. Oyuncularımı şampiyonluğun sadece bizlere bağlı olduğuna ikna edememem, hatalarımdan biriydi. Bazen hücum oyuncusu almadım diye kendi kendime kızıyorum. Kaybın ödülü yalnızlık. Biraz yalnız kaldım. Başarının ödülü de kıskançlık. Bunda, sokaktaki insanları kastetmiyorum. Onlarla gayet iyiyim. Ama beklemediğim insanları kastediyorum'' yanıtını verdi. 
     
     Derbi maç 
     Lucescu, Fenerbahçe ile hafta sonunda yapacakları derbi maçın iyi bir şekilde geçmesini dileğinde bulundu. 
     İyi bir maç olacağını umduğunu ifade eden Lucescu, şöyle devam etti 
     ''Zincirleme gelen olayların arkasından çok kaybettik. Tayfur, Ahmed Hassan yok. Emre bedava bir kart gördü. Ronaldo'nunki belki haklıydı, ama Emre bence haksız bir kartla cezalandırıldı. Şimdi bu 4 oyuncumuz oynayamayacak. Derbiye handikaplı giriyoruz. Ama bizden kaynaklanan bir hatadan dolayı değil. Stadı dolu görmek istiyorum. Taraftarlarımız, onlar için oynadığımızı ve her şeyimizi verdiğimizi, bu zor şartlarda bile geçen sezonun şampiyonu gibi her şeyimizi vereceğimizi görecekler. Doğru bir maç olsun. Dışarıdan baskı ve müdahale olmadan iyi olan kazansın.'' 
     
     Gıunti ile tartışması 
     Konyaspor maçı sonrası İtalyan futbolcu Giunti ile saha ortasında tartışmalarına da değinen Lucescu, bu konuda şunları söyledi 
     ''Gergin bir maçtı. Bu tür maçlardan sonra böyle şeyler olabilir. Oyunun başında inanılmaz hatalar yaptık. Kaan'ın yerine Sinan'ı aldım, Çünkü Kaan hücuma çıktığında artık geri dönemiyordu. Sinan'ın süratini kullanmasını istedim. Ama başaramadı, olabilir. Sahada yürürken Giunti yanıma geldi, niye oyuna aldınız gibi şeyler söyledi. Çok tecrübeli oyuncular daha çok etkileniyor. Oyuncularımı anlayışla karşılayabiliyorum. Söylediği söz yanlış tercüme edildi. Sonra benim arabamla eve gitti. Benim oyuncumla olan münasebetimde böyle bir şeyi söylemek çok yanlış değil. Herkesin önünde sahada yapmış olması yanlıştı, ama bu saygısızlık değildi. Herkes bunu yanlış tercüme etti. Yanlış kelimeler kullandı.'' 
     
     Savunmadaki sıkıntı 
     Beşiktaş'ın, ligin ikinci yarısında düşüşe geçmesine, özellikle de savunmasında açıklar verip çok gol yemesine de değinen Lucescu, şunları söyledi 
     ''İyi bir ekip hep iyi defansla oyuna başlamalı. Başından beri bizim projemiz bu yılın Ocak ayına kadar kadar 1.5 senede sadece 1 maç kaybettik. Uluslararası maçlarda da bu görülüyordu. Chelsea maçında 45 dakikadan fazla 10 kişi oynadık. Defans organizasyonunu güvenli tutuyorduk. Bu zaman zarfında birşey değişmedi. Fizik olarak, teknik olarak, oyuncular olarak her şey aynı. Samsunspor maçına başlamadan önce Rize maçında 3 defans oyuncumuzu kaybettik. Defansımızdan yoksun olarak Samsunspor karşısına çıktık. Daha sonra kırmızı kartlarla yine oyuncularımızı kaybettik. Her maçta 2-3 oyuncuyu değişik yerlerde oynatmak zorunda kaldım. Ligin ikinci yarısında, ilk yarıda aldığımız sarı kartlar nedeniyle tam kadro oynayamadık. Her maçta ekibi değiştirmek zorunda kalmamızdan dolayı bazı sorunlar oldu. Hatalar başladı. Bu biraz bizden, biraz da hakemlerden kaynaklandı.'' 
     
     Hakem hataları 
     Lucescu, hakem hataları ile ilgili bir soru üzerine, ligin ilk yarısında hakemlerin hatasız olduğunu ifade ederek, ''Ancak bu Ocak ayına kadar sürdü. Sonlara yaklaştığımızda baskı ve menfaatler başladı. Büyük polemikler oldu. Bu da her şeyi etkiliyor'' dedi. 
     Hiçbir takımın, Beşiktaş'ın yaşadıklarını yaşamadığını anlatan Lucescu, ''Bunlardan en çok etkilenenler, benim en çok güven duyduğum futbolculardı. Bunu da anlayabiliyorum. Gençler bazı şeyleri çabuk atlatabiliyor. Ama 30 yaş ve üzerindeki oyuncular daha farklı bakıyor. Onların ruh halleri çok zor kontrol edilebilecek duruma geliyor. Bu da hata yapmalarına neden oluyor. Bu hataların üstüne başkalarının da hatası eklenince durum kötü oluyor. Hiçbir takım bizim yaşadıklarımızı yaşamadı'' şeklinde konuştu. 
     ''Maçları benim yüzümden kaybedebiliriz, ben de insanım hata yapabilirim'' diyen Lucescu, ancak başkaları tarafından kayıplara uğramaları halinde mecburen dikkat çekmek zorunda kaldığını kaydederek, şöyle devam etti 
     ''Ekibimi ve oyuncularımı savunmak zorundayım. Hakem hataları etraftan gelen baskıdan kaynaklanır. Bunun yanında medyatik baskı da var. Bir de menfaat baskısı var. Bu baskılardan sonra hatalar çıkıyor. Ben hiçbir zaman hakaret eder gibi bir eleştiride bulunmadım. Sadece kendi düşüncelerimi söyledim. Maraton programı halk için çok önemli, oradan bilgi alıyor insanlar. Ama bence bir insanın fikrini söylemesi ile 3-4 insanın fikrini söylemesi arasında fark var. Aralık ayından beri süren bir kampanya var. Şampiyon şimdiden belli , Şampiyonanın tadı kaçtı, işimizden olacağız lafları normal değil. Sonuçta insanlar dinliyor ve bu da etkiliyor. '' 
     
     İlhan Mnasız 
     İlhan Mansız'ın, Japonya'ya transferine de değinen Lucescu, bu futbolcuyu kalması için ikna çabaları olduğunu, ancak milli futbolcunun ısrarlı olduğunu ifade ederek, ''Transferin son günlerine doğru, benim önüme geldi. Kalması için ikna etmeye çalıştım. Bana itiraf etti dizimde problemim var kalırsam size yararlı olamayabilirim dedi. Gitme kararını aldı ve şimdi dizinden ameliyat oldu, 4 ay yok. Bizde de olsa aynısı olurdu'' dedi. 
     İlhan'ın gitmesinin ardından Samsunspor'dan Sinan'ı almak istediklerini, ancak sağlık kontrollerinde bu oyuncunun 2-3 ay sonra tam randımanlı oynayabileceğini tespit ettiklerini anlatan Lucescu, ''Daha sonra Gaziantepsporlu Hasan Özer'i düşündük. Onlar da bizden Sinan'ı istedi. Yönetim bunu kabul etmedi. Denizlisporlu Ersen Martin için ise bizden 2 milyon dolar istediler. İtalya'dan birkaç futbolcuya baktım, ama olmadı'' diye konuştu. 
     Rumen teknik adam, Beşiktaş'ın gol attığını ve sorununun santrfor mevkiinde olmadığını söyledi. 
     Yeni sezon için ismi geçen Kluviert'ın yılda 6 milyon dolar kazandığını anlatan Lucescu, şunları kaydetti 
     ''Bize, verin bu parayı oynasın diyecekler. Bu da çok zor. Hırvat Prso hem ekonomik hem de Şampiyonlar Ligi'nin en iyi ikinci santrforu seçildi. Maliyeti sıfır. Şu anda durumu ne bilmiyorum. Biraz geciktirdik, ama olayı yönetim kurulu görüşüyor. Ben fikrimi söyledim. 
     Ahmed Hassan'ı, sahada tutarak hata yaptım. Çünkü kimse bilmiyordu çenesinin iki yerden kırıldığını. Devre arasında yüzü değişmişti, ama yine de oynamak istiyordu. Daha sonra doktor, devam etse ve kafasına bir top daha gelseydi, şimdi ne yiyebilir, ne konuşabilirdi dedi.'' 
     
     Samsunspor maçında yaptığı hata 
     Samsunspor ile oynanan ikinci yarının ilk maçına da değinen Rumen teknik adam, hakeme Orada, sahada durun, kenarlara gelmeyin kartopu atılmasın diyerek büyük bir hata yaptığını söyledi. 
     Lucescu, şöyle devam etti 
     ''Hakem orta sahadan kenara geldi ve doğal olarak insanlar kartopu attı. Bu da yüzüne geldi ve 4. anonsu aldık. Bu tahriktir. Bizim çok büyük bir şansımız vardı, hiçbir oyuncu hakemin üstüne yürüyüp itmedi.'' Samsunspor maçının sonuçlarının kalan maçlara da yansıdığından yakınan Lucescu, ''Bizim bu maçlarda aldığımız kırmızı kartlar diğer maçlara da yansıdı. Rakiplerimiz 17 maçı da hep aynı kadroyla oynadı. Fenerbahçe-Samsunspor maçında Nobre'nin yumruğu Şenol'un suratındaydı, ama kart yoktu. ilk yarıda Fenerbahçe ile oynadığımız maçta Luciano'nun, Ahmed Hassan'a hareketi, Tuncay'ın, Cordoba'ya hareketi kırmızı kartlıktı ama kart görmediler'' diye konuştu. 
     
     Teşvik primi 
     Lucescu, teşvik primi ile ilgili bir soruya da şöyle yanıt verdi 
     ''Yardım yapacak paranız varsa, bunu kendi oyuncularınızı motive etmek için kullanabilirsiniz. Teşvik primi kaybolmalı, yoksa ilerlemeyebiliriz. Bir futbolcu bütün sene alacağı kadar primi bir maçta alabiliyor. Bu da agresiflik ve sertlik getiriyor.'' 
     
     Çavuşesku dönemi benzetmesi 
     Rumen teknik adam, Türkiye'yi, Çavuşesku dönemi Romanya'sına benzettiği ile ilgili çıkan haberlerin sorulması üzerine de şöyle konuştu 
     ''Belki yanlış anlaşılma veya tercüme oldu. Sonuçta demokratik bir ülkedeyiz ve herkes kendi fikrini söyleyebilmeli. Ben bir şey söyleyince herkes farklı algılıyor. Ben politik bir kıyaslamaya hiçbir zaman girmedim. Burası demokratik bir ülke. Türkiye'deki demokrasinin işleyişi konusunda pozitif düşüncelerim var. Türkiye, İslam ülkeleri içinde en demokratik ülke. Bu da örnek teşkil ediyor. Türkiye, AB'ye girdikten sonra Avrupa'ya müslümanlarla diğerlerinin nasıl birlikte yaşayabileceğini gösterebilecek. Belki hataydı, ama ben çok samimi olarak bu konuda konuştum.'' 
     
     Daum'un açıklaması 
     Fenerbahçe Teknik Direktörü Christoph Daum'un kendisine yönelik açıklamalarının hatırlatılması üzerine Lucescu, şöyle konuştu 
     '' Bizim yaşamış olduğumuz dönemi onun da yaşamasını isterdim. Onun reaksiyonu ne olurdu merak ediyorum. Kimseye küfür etmiyorum, hakaret etmiyorum. Genel ortamdan bahsediyorum. Kimsenin üstüne gitmiyorum. Çaykur Rizespor maçında Nobre'nin oynaması yanlıştı. Tekrar edilen maç o zamanki kadroyla oynanmalıydı. Bizim Fenerbahçe ile oynadığımız maçta gösterilmeyen kırmızı kartlar, dün verilmeyen penaltı... Dönüp başkalarına ders vermek kolay. Prestijimizi kaybettik. Kazandığınız zaman herkes sizin yanınızda. Türk futbolu için çok şey yapıp, bir anda hiç olduk. Benim üstüme yazılanlara şaşırıyorum. Bir gazetede 8 değişik insanın hep bana karşı yazması, gazetecilerin artık menfaat için, patronlarının menfaati için yazdıklarını düşündürüyor bana.'' 
     
     Federasyon başkanına övgü 
     Futbol Federasyonu Başkanı Haluk Ulusoy'a övgüler yağdıran Lucescu, sözlerini şöyle tamamladı 
     ''Federasyon başkanını suçluyorlar, ama ben çok takdir ediyorum. Türk futboluna çok şeyler verdi, iyi işler yaptı. Eminim ki Türk futbolunu daha da güçlendirecek. Genç oyunculara iyi bir yapılanma ile fırsat verdi. Bu konuda takdir ediyorum. Bence Ersun Yanal'ı getirerek iyi bir seçim yaptı.'' 
     
</TEXT>
</DOC>
