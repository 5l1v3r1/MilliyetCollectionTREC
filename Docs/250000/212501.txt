<DOC>
<DOCNO> 212501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/spor/spo04.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Volkan krizi 
</HEADLINE>
<TEXT>

   Adanaspor, Trabzonspor'un yaptığı transferin yasal olmadığını iddia ederek tazminat istedi. Bordo-Mavililer ise tüm işlemlerin yasal olduğunu öne sürdü 
      
   600 milyar istediler 
   TRABZONSPOR'UN yeni transferi Volkan Bekiroğlu için başı derde girdi. Adanaspor, bu futbolcunun kendilerinden izinsiz ayrıldığını öne sürerek, Futbol Federasyonu'na tazminat istediklerini belirten bir dilekçe gönderdi. Turuncu - Beyazlılar, Bordo - Mavililer ile yapılan anlaşmanın da geçersiz olduğunu iddia ederek, 600 milyar lira tazminat talebinde bulundu. 
   
   'Nankörlük etmedim' 
   VOLKAN ise Trabzonspor'a bonservisiyle geldiğini belirterek, "Bonservisini almış olan futbolcu, bir önceki kulübünde görevini tamamlamış futbolcudur. Onlara hiçbir zaman nankörlük etmedim'' dedi. Bordo - Mavililer'in Asbaşkanı Nevzat Şakar ise Adanaspor'un sözünü tutmadığı için futbolcunun serbest kaldığını, anlaşmanın yasal ve resmi olduğunu vurguladı. 
   
   Deplasman kaplanları    DEPLASMANLARDA bu sezon başarılı bir performans ortaya koyan Trabzonspor, 126 gündür dış sahada mağlubiyet görmedi. İlk ve tek yenilgisini 28 Eylül 2003'te Beşiktaş'tan 5-0'lık skorla alan Karadeniz takımı, o günden bu yana oynadığı 7 karşılaşmada 5 galibiyet, 2 beraberlik elde etti. Bordo - Mavililer, ayrıca Türkiye Kupası'nda Diyarbakırspor'u da deplasmanda 1-0'la geçip tur atlamıştı. 
   
   'Bizim için fark etmez'    İLK planda Şampiyonlar Ligi'ne gitmeyi hedefleyen Trabzonspor, puan cetvelinin ikinci sırasında yer alan Fenerbahçe'den çekinmiyor. Rakiplerinin gücünü bildiklerini ifade eden Başkan Atay Aktuğ, "Kuşkusuz rakibimizin hedefleri nedeniyle zor bir maç olacak. Ama bizim için Fenerbahçe veya bir başka takım farketmez. Trabzonspor futbolcusu sahada iyi konsantre olursa yenemeyeceği takım yoktur" dedi. 
   
   
</TEXT>
</DOC>
