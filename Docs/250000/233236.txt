<DOC>
<DOCNO> 233236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sonspo34.html </URL>
<DATE> 2004/04/20/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Vural İlk on içerisine girmek istiyoruz... 
</HEADLINE>
<TEXT>

     Çaykur Rizespor Teknik Direktörü Yılmaz Vural, ''Son hafta oynayacağımız Beşiktaş maçı dahil, kalan tüm maçlarımızı kazanarak, ligde ilk on içerisine girmek istiyoruz'' dedi. 
     Teknik Direktör Yılmaz Vural, antrenman öncesi yaptığı açıklamada, matematiksel olarak ligde kalmalarının kesinleşmediğini, bu nedenle önlerindeki maçlara, mutlak galibiyet parolasıyla çıkacaklarını belirtti. 
     Vural, görev yaptığı 11 maça bakıldığında, Fenerbahçe ve Trabzonspor dışındaki takımların üzerinde olduklarını ifade ederek, şöyle konuştu 
     ''Bu takımlar da şampiyonluk için mücadele eden takımlar. Oynadığımız 11 karşılaşmada 8 galibiyet, 3 mağlubiyet aldık. Ligin artık son haftalarına geldik. Biz, Adanaspor maçını kazanarak Bursaspor'un da Akçaabat Sebatspor karşısında kaybedeceğini tahmin etmiştik. Aksi olduğu için önümüzdeki maçlara mutlak galibiyet parolasıyla çıkmamız gerekiyor.'' İstemedikleri durumların ortaya çıkmaması için işi sıkı tutmaları gerektiğini vurgulayan Vural, ''Akçaabat Sebatpor maçını kazanırsak aynı şekilde ligde 9. sıraya çıkma olasılığına sahibiz'' dedi. 
     
     ''KALIP KALMAYACAĞIMIZA KARAR VERECEĞİZ'' 
     Vural, gelecek yıl için, İstanbul'da yöneticilerle görüştüğünü belirterek, şöyle devam etti 
     ''Ekrem Cengiz, Yusuf Namoğolu'nu görevlendirmiş. Yunus Can ve ben görüştük. Takım ile tesislerle ilgili genel anlamda kendi gördüklerimizi ve düşündüklerimizi, yaklaşık 5 saat süren bir toplantıda izah etmeye çalıştık. Her şey net ortada. Takımımız, oturmuş kadrosuyla gelecek yıl da başarılı bir sezon ortaya koyar. Ama transferde elimizi çabuk tutmalıyız. Bu gelişmelerden sonra yönetim kurulu ile son bir görüşme daha yaparak, kalıp kalmayacağımıza karar vereceğiz. Anlaşırsak burada çalışmaktan şeref duyarız.'' 
     
</TEXT>
</DOC>
