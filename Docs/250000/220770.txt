<DOC>
<DOCNO> 220770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sonspo15.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Turgay Kıran Tek başıma adayım... 
</HEADLINE>
<TEXT>

     Galatasaray'da 20 Mart Cumartesi günü yapılacak Seçimli Olağan Genel Kurul toplantısına doğru heyecan artarken, adaylardan Turgay Kıran ''Seçimde tek başıma adayım'' dedi. 
     Kıran, yaptığı yazılı açıklamada, medyada yer alan ''Turgay Kıran, Mehmet Cansun ve Alp Yalman'ın seçimde Özhan Canaydın'a karşı birleştikleri ve seçime birlikte katılacakları'' şeklindeki haberlerin doğruyu yansıtmadığını belirtti. 
     Kendisinin projeleriyle başkan adayı olduğunu vurgulayan Turgay Kıran, ''Biz yıllardır süregelen anlayıştan uzak, borçlarla değil, projelerle büyüyen yeni bir Galatasaray'ı hedefliyoruz. Sayın Alp Yalman ve sayın Mehmet Cansun ile geçtiğimiz hafta kendilerinden gelen teklif üzerine yemek yedim ve bu görüşlerimi onlara da ilettim'' diye konuştu. 
     Başkan adayı Kıran, bu görüşmenin son derece centilmence bir ilişki içinde yapıldığını ifade ederek, ''Kendilerine tek başıma aday olacağım konusundaki kararlılığımı gerekçeleriyle belirttim. Dolayısıyla herhangi bir birleşme söz konusu değildir. Kaç oy alırsam alayım tek başıma adayım'' dedi. 
     
</TEXT>
</DOC>
