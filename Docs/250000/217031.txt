<DOC>
<DOCNO> 217031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sontur56.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'da 637 köy yolu kapalı 
</HEADLINE>
<TEXT>

     Diyarbakır Valisi Nusret Miroğlu, Diyarbakır ve ilçelerinde 637 köy yolunun ulaşıma kapalı olduğunu söyledi. 
     Vali Miroğlu yaptığı yazılı açıklamada, dün akşam saatlerinde başlayan ve devam eden kar yağışı nedeniyle tüm köy yollarının kapandığı belirtildi. 
     Köy Hizmetleri ekiplerinin 17 greyder ve 6 dozerle yaptığı çalışmalar sonucu, 193 köy yolunun açıldığı ifade edilen açıklamada, ''Halen 637 köy yolu kapalı olup, yol açma çalışmaları devam etmektedir'' denildi. 
     Devlet karayolları açısından anayolların ulaşıma açık olduğu kaydedilen açıklamada, şöyle denildi 
     ''Hani, Kulp, Çüngüş ve Hazro ilçe yolu ulaşıma kapalıdır. Yol açma çalışmaları aralıksız sürdürülmektedir. Kulp ilçesinde kar kalınlığı 1,5 metreyi aşmıştır. 
     Olumsuz hava koşulları ve buzlanma nedeniyle Hani, Lice ve Kulp'ta 57 elektrik direği devrilmiş olup bu ilçelere yarından sonra elektrik verilecektir. Ayrıca, Hazro, Silvan ve Çüngüş'te kısmen elektrik olup, 264 köyde elektrik bulunmamaktadır. 47 köy telefon hatları kesiktir. 
     İlimizdeki olumsuz hava koşulları nedeniyle Çüngüş, Hani, Kulp ve Kocaköy'de 2 gün, Dicle, Eğil, Lice, Çınar, Hazro ve Silvan ilçelerinde bir gün okullar eğitime kapatılmış olup, Diyarbakır merkez ilçe, Çermik, Ergani ve Hazro ilçe merkezlerinde okullar açıktır. Sadece taşımalı eğitim kapsamında okullar ile köy okulları 1 gün tatil edilmiştir.'' 
     
</TEXT>
</DOC>
