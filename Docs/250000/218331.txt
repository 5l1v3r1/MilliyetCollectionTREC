<DOC>
<DOCNO> 218331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sonspo24.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol basını ne dedi 
</HEADLINE>
<TEXT>

     İspanyol basını, UEFA Kupası 3. tur ilk maçlarında Beşiktaş'ı 3-2 yenen Valencia'nın rövanştan korkması gerektiğini yazarken, Galatasaray ile 2-2 berabere kalan Villarreal'i alkışladı. 
     Uzatmalarda David Navarro'nun attığı kafa golüyle Beşiktaş'ı 3-2 yenen Valencia'nın kötü oynadığını yazan As gazetesi, ''Kötü haber, Valencia'nın, UEFA Kupası'ndaki geleceğini gelecek çarşamba günü İstanbul'da çok düşman sayılabilecek bir ortamda, Beşiktaş gibi çok iyi futbol oynayan bir takıma karşı oynayacak olması'' değerlendirmesinde bulundu. 
     La Liga'da son haftalarda kötü oynadığı ve kendi evinde yaptığı Barcelona maçında aldığı yenilgiyle bunu sürdürdüğü belirtilen Valencia'nın Beşiktaş karşısında da çok kötü bir futbol sergilediğini savunan gazete, Valencia'nın krizden çıkması için ilk Espanyol maçını kazanması, daha sonra da UEFA Kupası'nda turu geçmesi gerektiğini kaydetti. 
     
</TEXT>
</DOC>
