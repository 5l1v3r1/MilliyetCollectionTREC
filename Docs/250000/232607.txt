<DOC>
<DOCNO> 232607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sontur13.html </URL>
<DATE> 2004/04/18/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Kıbrıs mitingi, konuşmaların ardından sona erdi... 
</HEADLINE>
<TEXT>

     Çeşitli sivil toplum örgütleri ve sendikaların, KKTC Cumhurbaşkanı Rauf Denktaş'a destek amacıyla Atatürkçü Düşünce Derneği'nin öncülüğünde düzenlediği ''Kıbrıs Mitingi'' sona erdi. 
     Bağımsız Cumhuriyet Partisi BCP Genel Başkanı Mümtaz Soysal, mitingte yaptığı konuşmada, ''Durumu tek bir kelime ile söylemek istiyorum Ver-me-ye-ce-ğiz'' dedi. 
     Kamu-Sen Genel Başkanı Bircan Akyıldız, ''Büyük ve milli kahraman Denktaş merhaba'' ifadesini kullandı ve mitinge katılanlara teşekkür etti. 
     Emekli Subaylar Derneği Başkanı Gültekin Alpdoğan, Türkiye'nin Enosis'i engellemek için adaya giderek şehitler verdiğini belirtti ve ''Bir devlet, bir millet, bir bayrak kurduk. Bu devlet yıkılmak üzere, buna göz yumanlar o kanda boğulacak'' görüşünü dile getirdi. 
     Kalabalık, ''Tayyip Şaşırma, Sabrımızı Taşırma'' ve ''Hükümet İstifa'' sloganlarını attı. Onuncu Yıl Marşı'nı söyleyen kalabalık, daha sonra olaysız dağıldı. 
     
     GÜVENLİK ÖNLEMLERİ 
     Mitingin yapıldığı Sıhhiye Meydanı ve civarında çoğunluğu Çevik Kuvvet'ten oluşan yaklaşık 2500 polis, panzerler eşliğinde görev yaptı. 
     Alana bakan binaların çatılarına keskin nişancılar yerleştirilirken, gruplar, oluşturulan güvenlik barikatlarından, üst aramaları yapılarak alana alındı. 
     Mitingin sona ermesiyle birlikte Sıhhiye Meydanı'na bağlanan caddelere dağılan gruplar, slogan atmayı sürdürdü. Atatürk Bulvarı'ndan yürüyen gruba ise pankart taşımamaları ve slogan atmamaları uyarısı yapıldı. 
     
</TEXT>
</DOC>
