<DOC>
<DOCNO> 202190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sondun26.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta intihar saldırıları 8 polis öldü, 14'ü yaralandı 
</HEADLINE>
<TEXT>

     Irak'ın başkenti Bağdat'ta, bugün bombalı araçlarla düzenlenen intihar saldırılarında 8 Iraklı polisin öldüğü, 14'ünün yaralandığı bildirildi. 
     Yarbay Ali Emir, yaptığı açıklamada, başkentin kuzeyinde yer alan Hüseyniye bölgesinde bir polis karakoluna düzenlenen intihar saldırısında 8 Iraklı polisin öldüğünü ve 10'unun yaralandığını söyledi. 
     Emir, Hüseyniye'deki patlamanın, bomba yüklü Toyota marka bir cipin karakol binasının girişinde infilak etmesiyle meydana geldiğini kaydetti. Ancak araçta kimsenin bulunup bulunmadığı konusunda bilgi verilmedi. 
     Başkentin batısına düşen Ameriye bölgesindeki bir polis karakoluna bombalı araçla düzenlenen intihar saldırısında da 4 Iraklı polisin yaralandığı belirtildi. 
     Yüzbaşı Brad Loudan, Ameriye'deki saldırıda, saldırganın öldüğünü söyledi. 
     Loudan, ikinci bir bombalı araçla düzenlenen üçüncü saldırı eyleminin de, Amerikan askerlerinin aracı önceden farkedip ateş açması üzerine önlendiğini belirterek, intihar bombacısının kaçtığını ve terk edilen araçtaki bombanın etkisiz hale getirildiğini belirtti. 
     Bir binaya saklanan bombacının tutuklandığı kaydedildi. 
     

     
</TEXT>
</DOC>
