<DOC>
<DOCNO> 248941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sondun24.html </URL>
<DATE> 2004/06/18/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
AB, Hırvatistan'a jet hızıyla tarih verdi 
</HEADLINE>
<TEXT>

     AB devlet ve hükümet başkanları, Hırvatistan'ı ''aday ülke'' olarak resmen tanıdılar ve tam üyelik müzakerelerinin 2005 başında başlatılmasına yeşil ışık yaktılar. 
     AB zirvesi sonuç bildirisinde, tam üyelik başvurusunu geçen sene yapan Hırvatistan ile müzakerelerin, gelecek yıl başında, hükümetler arası ikili temaslarla başlatılacağı, bu müzakerelerin sürecinin Hırvatların çabalarına ve kaydedecekleri ilerlemelere bağlı olacağı belirtildi. 
     Lahey'deki Savaş Suçluları Mahkemesi ile tam bir işbirliği yapması beklentisi de dile getirilen Hırvatistan'dan azınlık hakları, göçmenlerin topraklarına dönüşü, adli reformlar, bölgesel işbirliği, yolsuzluklara karşı mücadele gibi alanlarda adımlar atması isteniyor. 
     Devlet ve hükümet başkanları, Hırvatistan'a katılım tarihi vermediler, ancak bu katılımın, Bulgaristan ve Romanya ile birlikte, 2007'de gerçekleşmesi olasılığı ön plana çıkarıldı ve Hırvatlara bu yönde mesajlar verildi. 
     AB Komisyonu Başkanı Romano Prodi, Hırvatistan'ın adaylığının tanınmasıyla Balkanlara bir umut ve açılım mesajı verildiğini ifade etti. 
     Hırvatistan, NATO üyeliğine de aday olarak, Arnavutluk ve Makedonya ile birlikte İttifak kapısında bekliyor. NATO İstanbul zirvesinde müttefiklerden bir tarih almak umudunda olan Hırvatların bu beklentilerine ''bugünkü aşamada'' olumlu yanıt verilmeyecek. NATO, söz konusu 3 aday ülkeye, ''kapıların açık kaldığı'' mesajını, ''teşvik edici ifadelerle'' verecek. 

     
</TEXT>
</DOC>
