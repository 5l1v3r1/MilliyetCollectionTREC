<DOC>
<DOCNO> 208439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/dunya/dun03.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Irak Savaşı gereksizdi' 
</HEADLINE>
<TEXT>

      DIŞ HABERLER SERVİSİ 

   
   ABD Ordusu'na bağlı bir askeri akademinin internet sitesinde yayınlanan bir raporda, Irak Savaşı "büyük bir hata" olarak nitelendirildi. 
   Montgomery'deki ABD Ordusu Savaş Akademisi'nde ders veren öğretim görevlisi Jeffrey Record'un kaleme aldığı çalışmada, Amerikan yönetiminin Irak'a müdahalesinin, El Kaide'yle mücadeleye ayrılan kaynakların başka yöne kaymasına neden olduğu görüşü savunuldu. Irak Savaşı'nı "gereksiz bir savaş, büyük bir stratejik hata" olarak nitelendiren Record, "El Kaide ve Irak tehditleri arasındaki temel farklar gözden kaçırıldı, Irak'a karşı gereksiz bir savaşa girildi" dedi. Raporda, bu savaş yüzünden Ortadoğu'da yeni bir İslamcı terör cephesi açıldığı, ABD'nin kendisine "gerçekçilikten çok uzak" hedefler koyduğu belirtildi. Jeffrey Record, savaşın askeri, siyasi ve mali açıdan sürdürülmesinin zor olduğunu, ordunun şimdiden "kırılma noktasına" geldiğini de yazdı. 
   
   
   
</TEXT>
</DOC>
