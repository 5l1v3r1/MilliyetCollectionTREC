<DOC>
<DOCNO> 222079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sontur14.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF'den Erol Aksoy'a haciz... Yürütmeye durdurma istemine ret 
</HEADLINE>
<TEXT>

     Danıştay, Tasarruf Mevduatı Sigorta Fonu'na TMSF devredilen İktisat Bankası'nın eski ortağı Erol Aksoy'un borcunu vadesinde ödemediği için araçlarına haciz konulması ve satış işleminin yürütmesini durdurma istemini reddetti. 
     TMSF, 4389 sayılı Bankalar Kanunu uyarınca Fon'a devredilen İktisat Bankası'nın eski ortağı Erol Aksoy borcunu zamanında ödemediği gerekçesiyle kendisine ait araçlara haciz uygulayarak, araçların satılmasına karar verdi. 
     Aksoy, TMSF'nin bu işlemlerinin iptali ve yürütmenin durdurulması istemiyle dava açtı. 
     Danıştay 10. Dairesi, tesis edilen işlemleri yasaya aykırı bulmayarak, yürütmenin durdurulması talebini oybirliği ile reddetti. 
     Aksoy, bu karara itiraz ederek, yürütmenin durdurulmasına karar verilmesini istedi. 
     Danıştay İdari Dava Daireleri Genel Kurulu, 10. Daire'nin kararın usul ve yasaya uygun bularak, Aksoy'un itirazını reddetti. 
     10. Daire, söz konusu işlemlerin iptal istemini daha sonra esastan karara bağlayacak. 
     
     BANKANIN FON'A DEVRİ 
     Danıştay 10. Dairesi, BDDK'nın, İktisat Bankası'nın Fon'a devrine ilişkin 15 Mart 2001 tarihli kararının iptali istemini reddetmişti. 
     Bu kararın temyiz istemini görüşen Danıştay İdari Dava Daireleri Genel Kurulu da, 10. Daire'nin kararını usul ve yasaya uygun bularak onamıştı. 
     
</TEXT>
</DOC>
