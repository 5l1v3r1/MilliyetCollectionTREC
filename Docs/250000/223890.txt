<DOC>
<DOCNO> 223890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/dunya/dun02.html </URL>
<DATE> 2004/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Arnavutlar da kiliseleri yakıyor 
</HEADLINE>
<TEXT>

   Sırbistan'da camiler yakılırken, Arnavut milliyetçileri de Kosova'da 16 kilise ve manastırı ateşe verdiler 
      DIŞ HABERLER SERVİSİ 

   
   Kosova'nın Mitroviça kentinde Arnavutların nehirde boğulan üç çocuğun ölümünden Sırpları sorumlu tutması üzerine çarşamba günü patlak veren ve düne kadar 31 kişinin ölümüne, 700'ü aşkın insanın da yaralanmasına neden olan çatışmada taraflar birbirlerinin ibadet yerlerini hedef alıyor. Sırpların, Sırbistan - Karadağ'ın başkenti Belgrad'da, kentte ayakta kalan tek Osmanlı camisi olan Bayraklı Camii'ni ve Niş'teki bir camiyi ateşe vermesinin ardından dün Arnavutlar da Kosova'nın dört bir yanındaki kilise ve manastırları yaktı. 
   Arnavut göstericiler önceki gece Kosova'nın başkenti Priştine'deki eski Sırp kilisesini kundakladı. Arnavutlar, Türklerin yoğun olarak yaşadığı Prizren'de ise Ortaçağ'dan kalma en az dört Ortodoks Kilisesi'ni ateşe verdi. Sırp Ortodoks Kilisesi çarşamba gününden bu yana Kosova'da yakılan kilise ve manastırların toplam sayısının 16 olduğunu bildirdi. 
   Bu yapıların çoğunun Ortaçağ'dan kalma olduğu açıklandı. 
   
   
   
</TEXT>
</DOC>
