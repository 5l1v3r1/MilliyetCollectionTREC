<DOC>
<DOCNO> 238811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonsiy01.html </URL>
<DATE> 2004/05/10/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Adli tatil 1 aya indiriliyor... 
</HEADLINE>
<TEXT>

     bağlanmasını sağlamak amacıyla adli tatil 1 aya indirilecek. 
     Adalet Bakanlığı'nın hazırladığı kanun taslağına göre, adli tatil 5 Ağustos'ta başlayıp 5 Eylül'de sona erecek. 
     Adalet Bakanlığı, Çeşitli Kanunlarda Değişiklik Yapılmasına Dair Kanun Taslağı hazırladı. 
     Başbakanlığa gönderilen kanun taslağı, Sayıştay Kanunu, Askeri Yüksek İdare Mahkemesi Kanunu, Uyuşmazlık Mahkemesinin Kuruluş ve İşleyişi Hakkında Kanun, İdari Yargılama Usulü Kanunu, Danıştay Kanunu, Yargıtay Kanunu, Ceza Muhakemeleri Usulü Kanunu ile Hukuk Usulü Muhakemeleri Kanunu'nda değişiklik yapıyor. 
     Taslak, Temmuz ayının yirmisinde başlayan adli tatili Ağustos ayının 5'ine kaydırıyor. Buna göre, adli tatil Ağustos ayının 5'inde başlayıp Eylül ayının 5'inde sona erecek. Ve yeni adli yıl, 6 Eylül'de başlayacak. 
     Adli tatilden yararlanamayan Yargıtay çalışanlarının izinleri de 45 günden 32 güne indirildi. 
     Taslağın genel gerekçesinde, Anayasa ile Avrupa İnsan Hakları Sözleşmesi'nde, davaların en az giderle ve mümkün olan süratle sonuçlandırılmasının yargının görevi olduğuna işaret edildiği belirtildi. 
     Türkiye'de davaların makul süre içinde bitirilemediği, bunun sebeplerinden birisinin de adli tatilin varlığı ve bunun süresinin uzun olmasının gösterildiği kaydedilen gerekçede, ''Yargı hizmetlerinde etkinlik ve verimliliğin sağlanması ve kısa sürede yargılama konusu hakkında karar verilmesini sağlamak amacıyla yürütülen çalışmalar kapsamında adli tatil süresi kısaltılmıştır'' denildi. 
     
     ZAMANAŞIMINA FORMÜL 
     Taslak, Yargıtay Kanunu'nun 28. maddesine bir fıkra ekliyor. Buna göre, Yargıtay Cumhuriyet Başsavcılığı, bir aydan az hapis cezası öngören suçlarda tebliğname hazırlamayacak. Bu dosyalar, doğrudan ilgili daireye gönderilecek. Ancak, Başsavcılık karar düzeltme ve itiraz etme haklarını gerektiğinde kullanabilecek. 
     
     PARA CEZALARI ARTIRILDI 
     Taslak, Ceza Muhakemeleri Usulü Kanunu'nun ''temyiz'' başlıklı 305. maddesindeki para cezalarını artırıyor. 305. maddenin ikinci fıkrasının 1 numaralı bendinde yer alan ''iki milyon'' ibaresi ''iki milyar'', 2 numaralı bendinde yer alan ''on milyon'' ibaresi ''on milyar'' olarak değiştiriliyor. Buna göre, iki milyar liraya kadar para cezalarına dair olan hükümler ile yukarı sınırı 10 milyar lirayı geçmeyen para cezasını gerektiren suçlardan verilen beraat hükümleri temyiz edilmeyecek. 
     Hukuk Usulü Muhakemeleri Kanunu'nunda yapılan değişiklikle de ''göreve, kesin hükme, Yargıtay'daki duruşmaya, karar düzeltmeye, senetle ispata ve sulh mahkemelerindeki taksim davalarında muhakeme usulünün belirlenmesine'' ilişkin parasal sınırlar arttırıldı. 
     
     YASAL BOŞLUK DOLDURULDU 
     İcra ve İflas Kanunu'nda 4949 sayılı Kanun ile yapılan değişiklik sonucunda, Adalet Bakanlığı'na ait depo ve garajlarda muhafaza edilen mahcuz mallar için Bakanlığın ücret tarifesi belirleme yetkisinin bulunup bulunmadığı konusunda bir boşluk doğdu. 
     Taslakla, uygulamada bu yönde oluşabilecek tereddütleri gidermek amacıyla, Adalet Bakanlığı'na ait garajlarda muhafaza edilen mahcuz mallar için Bakanlığın ücret tarifesi belirleyeceği hüküm altına alındı. 
     İcra ve İflas Kanunu'nun 337. maddesinin birinci fıkrasında düzenlenen mal beyanında bulunmama fiili suç olmaktan çıkarıldı. Bu değişikle, icra tetkik mercilerinin aşırı iş yükünün önüne geçilmesi ve icra takiplerinin hızlandırılması amaçlanıyor. 
     
     CEZAEVLERİNİ SATMA YETKİSİ MALİYE BAKANI'NA 
     Adalet Bakanlığı'nın Teşkilat ve Görevleri Hakkında Kanun Hükmünde Kararnamenin Değiştirilerek Kabulü Hakkında Kanun'na ek madde eklendi. Ek madde, Hazine'ce adalet hizmetleri ile ceza infaz kurumları ve tutukevleri için tahsis edilen bina ve arsaların tahsis amaçlarına uygun olarak kullanılma niteliklerini kaybetmeleri veya yeni cezaevi yapımı nedeniyle kullanımlarından vazgeçilmesi halinde bunların satışına, Maliye Bakanı'nı yetkili kılıyor. Satış bedelleri, adalet hizmet binaları ile cezaevleri binalarının yapımı ve onarımlarında kullanılmak üzere Adalet Bakanlığı bütçesine Maliye Bakanlığı'nca özel ödenek olarak kaydedilecek. Önceki yılda kullanılmayan ödenek cari yıl bütçesine devredilecek. 
     Yasa taslağı, Resmi Gazete'de yayımlandığı tarihte yürürlüğe girecek. 
     
</TEXT>
</DOC>
