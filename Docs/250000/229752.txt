<DOC>
<DOCNO> 229752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/dunya/dun01.html </URL>
<DATE> 2004/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Irak için asker istenmeden 'olmaz' dedi 
</HEADLINE>
<TEXT>

   Gül, ABD'nin Türkiye'den Irak'a asker isteyebileceği iddiasına karşılık, "Artık asker gönderilmesi söz konusu değil" dedi 
      ANKARA Milliyet 

   
   Dışişleri Bakanı Abdullah Gül, Irak'ta istikrarı sağlamakta zorlanan ABD'nin Türkiye'den asker talep edeceği iddialarını yalanlayarak, "Artık söz konusu olamaz" açıklaması yaptı. 
   Washington'un askeri destek için kapısını çalabileceği başkentlerin başında Ankara'nın geldiğini, Beyaz Saray'daki "şahinler" ekibine yakınlığıyla tanınan New York Times yazarı William Safire yazdı. Safire önceki günkü yazısında, Türkiye'nin Ekim 2003'te TBMM'den geçirdiği Irak'a asker gönderme kararının yeniden gündeme getirilerek kabul edilmesi çağrısında bulundu. Safire'in yazısının yayımlandığı gün, ABD Genelkurmay Başkanı Richard Myers Türk - Amerikan Konseyi toplantılarına katılarak iki ülke ilişkisini "evliliğe" benzetti. ABD Dışişleri Bakanı Colin Powell da, Safire'in yazısından bir gün sonra Gül'ü aradı ve son gelişmelere ilişkin bilgi verdi. 
   
   'Söz konusu değil' 
   Gül, dün sabah ABD yönetiminin Türkiye'den asker talep edeceği iddialarını kesin bir dille yalanladı. Gül, "Türk askerinin Irak'a gönderilmesini vaktiyle teklif ettik, ancak Türk askerinin gitmesi uygun görülmedi. Biz TBMM'den de bu yetkiyi almıştık. Onun üzerine karşılıklı olarak bu işten vazgeçtik. Bundan sonra Türk askerinin gönderilmesi gibi bir şey söz konusu değil" dedi. 
   
   
   
</TEXT>
</DOC>
