<DOC>
<DOCNO> 230837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/yasam/yas08.html </URL>
<DATE> 2004/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
DÜNYA HALİ 
</HEADLINE>
<TEXT>

      
   Bir acayip yarışma    DIŞ HABERLER 
   İngiliz yayın kuruluşu BBC 3, 15 Nisan'da dünyada ilk kez insan spermlerinin bir test tüpü içinde yapacakları yarışı yayınlayacak. Eğitim amaçlı yayında BBC çalışanları Dr. Mike Leahy ile Zeron Gibson'dan alınan spermlerin, iki cam tüp içindeki hareketleri mikroskop altında büyütülerek ekrana getirilecek. Yarışın amacı, yaşam tarzlarının spermlerin üretkenliğini ne ölçüde etkilediğini ortaya çıkarmak. Yarışın galibini bazı testlerle saptayacak olan Sheffield Üniversitesi'nden Allen Pacey, yarış öncesinde de iki yarışmacıdan hangisinin kazanacağına dair bir tahminde bulunacak. Dr. Leahy, değişik yaşam tarzını vurgulamak için yarış öncesi 60 saat uyumayacak. 
   
   Kırmızı oynadı ikiye katladı       DIŞ HABERLER SERVİSİ 
   Las Vegas'ta kumar oynamak için her şeyini satan İngiliz Ashley Revell, pazar günü oynadığı ruleti kazanarak parasını ikiye katladı. Kıyafetleri de dahil tüm eşyalarını satarak 135 bin 300 dolar toplayan Revell, Las Vegas'taki Plaza Hotel'de tüm parasını 'ya iki katı ya hiç' diyerek kırmızıya yatırdı ve topun kırmızı 7'de durmasıyla parasının iki katına 270 bin 600 dolar sahip oldu. İlk iş olarak yeni kıyafetler alacağını belirten Revell, "Gençken alabileceğim en büyük riski almak istedim" dedi. 
   
   İntikam sürüyor       DIŞ HABERLER SERVİSİ 
   Şiddet filmleri türünde kendine özgü bir tarz yaratan Quentin Tarantino'nun son filmi 'Kill Bill'in 2. bölümü, ABD'de cuma günü gösterime giriyor. Komadan çıkan eski bir kadın suikastçının, kendisini öldürmeye çalışan mafya babası patronu ve çete arkadaşlarına karşı sürdürdüğü 'bol kanlı' intikam çabasını anlatan öykü, çekildikten sonra tek filme sığdırılamayacak kadar uzun olduğu için ikiye bölünmüştü. Uma Thurman'ın başrolünde oynadığı 'Kill Bill 1', 'biraz dağınık olmakla' suçlanmıştı. Thurman, 2. bölümle ilgili, "İlki büyük bir dans numarası gibiydi. Bu çok daha derli toplu" diye konuştu. 
   
   
</TEXT>
</DOC>
