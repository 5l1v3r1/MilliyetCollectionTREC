<DOC>
<DOCNO> 216102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/ekonomi/eko05.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayici, 2004 yılı için hükümetten de iyimser 
</HEADLINE>
<TEXT>

   İSO anketinden hükümetin 2004 hedeflerinden de iyimser sonuçlar çıktı. Ancak İSO Başkanı Küçük, TL'deki aşırı değerlenme konusunda uyardı 
   EKONOMİ SERVİSİ 
   
   İstanbul Sanayi Odası İSO Başkanı Tanıl Küçük, sanayicilerin 2004 için hükümetten daha iyimser olduğunu söyledi. Küçük, iyimserliğe karşın Türk Lirası'ndaki aşırı değerlenme konusunda yetkilileri uyardı. Küçük, İSO'nun 2003'ün ikinci yarısındaki durum ile 2004 beklentilerini bir araya getirdiği "Ekonomik Durum Tespit Anketi"ni dün açıkladı. Anketin, ekonomideki olumlu gelişmelerin işletmeler düzeyinde de hissedildiğini söyleyen Küçük, hedefler açısından hükümetten daha iyimser sonuçlar çıktığını kaydetti. 
   Çalışma kapsamında üretim, istihdam, yeni siparişler, iç ve dış satışta 2004 için olumsuz gelişmeler bekleyen işletmelerin oranının yüzde 10'lara gerilediğini bu oranın son üç yılda elde edilen en düşük değerler olduğuna dikkat çeken Küçük, "Bu bulgu, işletmelerin büyük bir bölümünün ekonomideki kırılganlığın 2004'te giderek daha da küçüleceği ve olumsuzlukların giderileceği umudunu taşıdıklarını ortaya koymaktadır" diye konuştu. 
   
   Kur gerçekçi olsun 
   Hükümetin büyümeyi özel tüketim ve yatırımla sağlamayı hedeflemesine karşın çalışmada büyümenin yine ihracat sayesinde olacağı sonucunun çıktığına işaret eden Küçük ihracat artışının sürdürülmesi için girdi maliyetlerinin rakip ülkelerle eşit seviyeye çekilmesi ve daha gerçekçi kur politikasının izlenmesi gerektiğini belirtti. Küçük, mevcut kurlarla 2004'te ihracatta yeni bir atılım yapılmasının zor göründüğünü söyledi. 
   
   
</TEXT>
</DOC>
