<DOC>
<DOCNO> 211059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sonspo12.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Maçtan notlar... Kale direği kısa çıktı, Daum'dan Fatih sürprizi... 
</HEADLINE>
<TEXT>

     Birinci Süper Futbol Ligi'nde dün yapılması gereken ancak Güngören Mimar Yahya Baş Stadı'nın zemininin karla kaplı olması nedeniyle ertelenen İstanbulspor-Fenerbahçe maçı, saha zemininin temizlenmesiyle bugün yapılabildi. 
     Hakem Cüneyt Çakır'ın dün maçı ertelemesinin ardından hızlandırılan temizleme çalışmaları sonrasında saha futbol oynamaya elverişli duruma getirildi. 
     Zeminden kaldırılan karların bir kısmı stat dışına gönderildiği, bir kısmının da saha kenarlarına yığıldığı görüldü. 
     
     FATİH SÜRPRİZİ 
     Fenerbahçe Teknik Direktörü Christoph Daum, uzun süredir takımdan uzak kalan Fatih'i bugün sürpriz bir biçimde ilk 11'de oynattı. 
     Alman çalıştırıcı, ligde son olarak 13. haftadaki Samsunspor maçında yalnızca 11 dakika forma şansı tanıdığı Fatih'e 4 hafta sonra ilk 11'de yer verdi. Fatih, sarı kart cezası nedeniyle oynayamayan Tomas'ın yerinde görev yaptı. 
     Birçok maçta orta alanda görevlendirdiği Ümit'i savunmanın sağında oynatan Daum, Ali Güneş'i ise orta alanın sağında görevlendirdi. 
     Daum, Fenerbahçe'nin Çaykur Rizespor ile yaptığı tekrar maçında kadroya almadığı Petkov'a ise eski takımı karşısında ilk 11'de şans verdi. 
     Fenerbahçe'de, sakatlıkları nedeniyle Kemal ve Serhat da kadroda yer almadı. 
     
     KALE DİREĞİ KISA ÖLÇÜLDÜ 
     Maç öncesinde iki takım futbolcuları da ısınırken, Fenerbahçeli futbolcu Van Hooijdonk, saha içindeki bazı gazetecilere skorboard tarafındaki kalenin bir yan direğinin kısa olduğunu söyledi. 
     Bu durum yetkilileri bildirilirken, maçın 4. hakemi Metin Aydoğan'ın yaptığı ölçüm sonucunda direğin yaklaşık 5 santimetre kısa olduğu öğrenildi. 
     Daha sonra çim biçmek için kullanılan küçük traktör getirildi ve kısa ölçülen direğin çevresindeki çim zemin ezilerek kısalık giderilmeye çalışıldı. 
     
     MEHMET YOZGATLI KADRODA 
     İstanbulspor'da, Fenerbahçe'nin transfer gündeminde olan ve daha önce sarı-lacivertli kulüple anlaştığı açıklanan Mehmet Yozgatlı, 18 kişilik maç kadrosunda yer aldı. 
     Sarı-siyahlılarda, Denizlispor'a transferi söz konusu olan Boliç ise ilk 11'de forma giydi. 
     Bu arada maça ilgi gösteren Fenerbahçeli taraftarlar, stadın büyük bir bölümünü doldurdu. 
     
</TEXT>
</DOC>
