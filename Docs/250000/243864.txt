<DOC>
<DOCNO> 243864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/dunya/dun01.html </URL>
<DATE> 2004/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide, Suudi Arabistan'da vurdu 16 ölü 
</HEADLINE>
<TEXT>



Suudi Arabistan'ın doğusundaki El Kobar kentinde, dün petrol tesisleri ve petrol şirketi çalışanlarının bulunduğu sitelere yönelik düzenlenen 3 saldırıda aralarında 1 Amerikalı ve 1 İngiliz bulunan 7'si yabancı, 9'u Suudi toplam 16 kişi ölürken, 50 kadar yabancı da rehin alındı. Saldırıyı Usame Bin Ladin'in terör örgütü El Kaide üstlendi. 
Arab Petroleum Investment Corp. Apicorp şirketinden bir yetkili, firmanın kentin El Arraka bölgesindeki bir binasına 4 eylemcinin saldırı düzenlediğini ve çıkan çatışmada 2 Suudi muhafızın ve 10 yaşındaki bir Mısırlı çocuğun öldürüldüğünü söyledi. El Arraka'daki görgü tanıkları, saldırganların firma çalışanlarının yaşadığı Golden Belt sitesinin çıkışında ise bir otobüse ateş açtıklarını ve araçtaki 4 yolcuyu öldürdüğünü, bir çoğunu da yaraladıklarını belirttiler. Daha sonra, aralarında Shell de bulunan birçok petrol şirketinin bürosunun yer aldığı bir "petrol merkezine" saldırı düzenleyen saldırganlar, yakınlardaki The Oasis kompleksinde, ilkin Müslümanları ayırarak, aralarında Amerikalıların ve Hıristiyan Arapların bulundğu çoğu İtalyan 50 kişiyi rehin aldı. Rehinelerin kurtarılması için güvenlik güçlerinin operasyona hazırlandığını bildirdi. 
Reuters, güvenlik kaynaklarına dayanarak saldırılarda 16 kişinin öldüğünü bildirirken, görgü tanıkları ve petrol şirketi yetkililerine göre, saldırılarda 7 kişi hayatını kaybetti. Suudi Veliaht Prensi Abdullah ise can kaybını 10 civarında duyurdu. Saldırıların ardından, ABD'nin Riyad Büyükelçiliği, vatandaşlarına bu ülkeyi terk etmeleri çağrısında bulundu. 


</TEXT>
</DOC>
