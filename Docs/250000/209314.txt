<DOC>
<DOCNO> 209314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sontur05.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir kilo ceviz, 10 kilo tavuğa bedel... 
</HEADLINE>
<TEXT>

     Enerji deposu olarak kabul edilen cevizin bir kilogramı, 4 kilogram biftek, 10 kilogram tavuk ya da 14 kilogram patatesin sağladığı enerjiyi tek başına veriyor. 
     Yüzüncü Yıl Üniversitesi Ziraat Fakültesi Bahçe Bitkileri Bölümü Öğretim Üyesi Prof. Dr. Seyit Mehmet Şen, AA muhabirine yaptığı açıklamada, Türkiye'nin ceviz üretiminde dünyada dördüncü sırada yer aldığını kaydetti. 
     Dünya üzerinde yaklaşık 1 milyon 300 bin ton olan ceviz üretiminin, 285 bin tonu Çin, 255 bin tonu ABD, 160 bin tonu İran ve 130 bin tonunun Türkiye'de gerçekleştiğini vurgulayan Şen, Türkiye'nin yaklaşık 4 milyon ceviz ağacına sahip olduğunu ifade etti. 
     Şen, ceviz üretiminde başta gelen illerden Kahramanmaraş'ta 177 bin, Bitlis'te 152 bin, Van'da 140 bin, Tokat'ta ise 101 bin ceviz ağacı olduğunu bildirdi. 
     Cevizin diğer besinlere göre oldukça zengin yağ ve protein içerdiğini belirten Şen, şunları söyledi 
     ''Ceviz, kilogram başına yaklaşık 7 bin kalori enerji verir. Bu da, 3 kilogram ekmeğin, 4 kilogram bifteğin, 10 kilogram tavuk etinin ya da 14 kilogram patatesin sağladığı enerjiye eşittir. Günlük 3 bin kalorilik bir enerjiye gereksinim duyan normal bir insan 400 gram ceviz içi ile günlük kalori ihtiyacının tamamını karşılayabilir. Bu nedenle ceviz tüketimi soğuk geçen kış aylarında vücudun soğuklara karşı direncini artırmasında oldukça önem taşır.'' 
     
     KOLESTEROLÜ VE DAMAR SERTLİĞİNİ ÖNLÜYOR 
     Prof. Dr. Şen, ceviz yağının doymamış yağ asitlerinden meydana geldiğini belirterek, bu nedenle cevizin kolesterol ve damar sertliğinin önlenmesinde önemli rol oynadığını söyledi. 
     Kalp sağlığı açısından da büyük önem taşıyan cevizin, yüksek oranda E vitamini içerdiğini vurgulayan Şen, oksidasyonu önlediği için vücut açısından E vitaminin büyük önem taşıdığını bildirdi. 
     Şen, ceviz tüketiminin hazım bozukluğu ve diş kanamasını önleyici etki yaptığını da dile getirerek, cevizin gıda kaynaklı zehirlenmelere karşı vücudu güçlendirdiğini, bal ile karıştırılıp tüketildiğinde ise basura iyi geldiğini kaydetti. 
     
     VİTAMİN HAPI GİBİ 
     Şen, kolesterol oranını yükseltmeden enerji ihtiyacını karşılamak ve damar sertliğini önlemek için çocukluktan başlayarak yaşa, kiloya ve yapılan işe göre her gün belirli miktarda ceviz yenmesi gerektiğini ifade ederek, ''Cevizin bileşiminde bulunan protein yağ ve karbonhidratların dışında birçok vitamin ve minerallerin büyük oranlarda bulunması bu meyveyi birçok vitamin hapından daha üstün kılar'' dedi. 
     Cevizin içerdiği karbonhidrat, protein, mineral ve vitamin ile çok önemli bir besin kaynağı olmasına karşın üretimine gereken önemin verilmediğini vurgulayan Şen, bu bitkinin yetişmesi için projeler üretilmesi ve gereken desteğin verilmesi gerektiğini sözlerine ekledi. 
     
</TEXT>
</DOC>
