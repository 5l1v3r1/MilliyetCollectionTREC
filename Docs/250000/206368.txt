<DOC>
<DOCNO> 206368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sondun20.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İran Depremi... Bem'deki Türk ekipleri dönüyor 
</HEADLINE>
<TEXT>

     İran'ın güneydoğusundaki Bem kentine depremin ardından ulaşan Türk arama-kurtarma ve sağlık ekipleri, bu gece dönüyor. 
     Kızılay ile Bayındırlık ve İskan Bakanlığı yetkilileri ise bölgede faaliyetlerini sürdürecek. 
     Depremin meydana geldiği Bem kentine 10 gün önce gelen Sivil Savunma, Gölcük Esnaf ve Sanatkarlar Odası, GEA Ekoloji Derneği ve Sağlık Bakanlığı elemanlarından oluşan 110 kişilik Türk ekipleri, bu gece Bem havalimanından Türkiye'ye hareket edecekler. 
     Ekipleri almaya gelecek 4 askeri kargo uçağı, bölgeye 20 ton gıda ve ilaç yardımı da getirecek. 
     Kızılay ile Bayındırlık ve İskan Bakanlığı yetkilileri ise geçici barınaklar ve insani yardımın eşgüdümü için Bem kentinde kalacaklar. 
     İran hükümet yetkilileri, bölgeden ayrılacak olan Türk arama- kurtarma ve sağlık ekiplerine duydukları minneti, bölgede görev yapan Başbakanlık Acil Durum Yönetimi Genel Müdürlüğü Daire Başkanı Selahattin Durmaz'a ilettiler. 
     Türkiye'den yapılan yardımların tutarının 1 milyon 200 dolara ulaştığı öğrenildi. 
     Öte yandan, dün sabaha karşı tamamlanan ve depremzedelerin kabul edilmeye başlandığı Kızılay tarafından kurulan Fahrıabad mevkindeki çadırkente depremzedeler yerleşmeye başladı. 
     
</TEXT>
</DOC>
