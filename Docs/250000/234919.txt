<DOC>
<DOCNO> 234919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/soneko41.html </URL>
<DATE> 2004/04/26/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Petrol Ofisi, Özelleştirme İdaresi'ne 83.6 trilyon lira ödedi... 
</HEADLINE>
<TEXT>

     Petrol Ofisi, Özelleştirme İdaresi Başkanlığı'nın ÖİB talep ettiği taksit ödemesini yaptı. 
     Petrol Ofisi'nden yapılan açıklamada, Ankara 10. İdare Mahkemesi'nin Özelleştirme Yüksek Kurulu ÖYK kararının yürütmesinin durdurulması konusundaki kararını takiben, ÖİB'nin talep ettiği 83 trilyon 615 milyar 325 milyon 346 bin 616 liralık ödemenin bugün gerçekleştirildiği bildirildi. 
     Petrol Ofisi Yönetim Kurulu'nun 22 Nisan tarihinde düzenlediği toplantıda alınan karara göre şirket, ödemenin ''her türlü talep, dava ve geri alma haklarının saklı kalması kayıt ve şartıyla'' yapılmasına karar verdi. 
     Açıklamada, Petrol Ofisi'nin yüzde 25.98 oranındaki hissesinin ÖİB'den satın alınması nedeniyle oluşan borcun, peşinatının ödenmesinden sonra kalan kısmının ÖİB ile 18 Eylül 2003'de imzalanan ek sözleşmeye göre ödenmesi gerektiği savunularak, şöyle denildi 
     ''Ancak Petrol Ofisi, tarafı olmamasına rağmen açılmış bulunan davada Ankara 10. İdare Mahkemesi'nin Özelleştirme Yüksek Kurulu Kararı'nın yürütmesinin durdurulması konusunda karar vermiş olması nedeniyle, yasal yükümlülüğü bulunmamasına karşın 83.6 trilyon liralık ödemeyi gerçekleştirdi.'' Petrol İş Sendikası'nın başvurusu üzerine Ankara 10. İdare Mahkemesi, 3 Eylül 2003 tarihli Özelleştirme Yüksek Kurulu'nun Petrol Ofisi A.Ş'nin POAŞ borcunun yeniden vadelendirilmesine ilişkin aldığı kararın yürütmesinin durdurulmasını kararlaştırmış, Özelleştirme İdaresi'nin yaptığı itiraz da Ankara Bölge İdare Mahkemesi'nin 17 Mart 2004 tarihli kararı ile reddedilmişti. 
     
</TEXT>
</DOC>
