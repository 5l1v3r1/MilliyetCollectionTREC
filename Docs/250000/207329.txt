<DOC>
<DOCNO> 207329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sonspo10.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı futbolcular gazetecileri kar topuna tuttu 
</HEADLINE>
<TEXT>

     Beşiktaş, ligin ikinci yarı hazırlıklarını bugün kar altında yaptığı antrenmanla sürdürdü. 
     Teknik Direktör Mircea Lucescu yönetiminde, BJK Nevzat Demir Tesisleri'nde karla kaplı sahada gerçekleştirilen idman, yaklaşık 2 saat sürdü. 
     Futbolcular, önce sahanın kenarında kardan temizlenmiş bölümde kondisyon çalışması yaptı. Daha sonra siyah-beyazlı takımın futbolcuları, tamamen karla kaplı sahanın ortasında dar alanda çift kale maç oynadı. 
     Yoğun kar yağışına rağmen futbolcuların idmanda son derece neşeli oldukları gözlendi. 
     Özellikle çift kale maçta Lucescu'nun da izin vermesiyle birbirlerini karlara iterek oynayan futbolcular, ilginç görüntüler sergiledi. 
     İdman sırasında genç Serdar sakatlık geçirirken, Lucescu'nun oğlu Razvan, bu futbolcunun yerine antrenman maçında bir süre oynadı. 
     Antrenman bitiminde ise futbolcular basın mensuplarının bulunduğu bölüme gelerek, gazetecilerle kar topu oynadı ve yakaladıkları basın mensuplarını karlara yatırarak şakalaştı. 
     İdmana hafif sakatlığı bulunan ve tesislerde çalışan Tümer, Afrika Kupası maçları nedeniyle Mısır Milli Takımı'nda bulunan Ahmed Hassan ile İstanbul'a yarın gelecek olan Cordoba, Zago ve Ronaldo katılmadı. Sergen ise kondisyon çalışmasının ardından tesislere girdi. 
     Siyah-beyazlılar, bu akşam basına kapalı yapacakları antrenmanla ikinci yarı hazırlıklarını sürdürecek. 
     Bu arada Nişantaşı Nuri Akın Lisesi öğrencileri tarafından yılın en başarılı spor adamı seçilen Beşiktaş Teknik Direktörü Mircea Lucescu, ödülünü yarın alacak. 
     
</TEXT>
</DOC>
