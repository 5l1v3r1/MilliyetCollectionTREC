<DOC>
<DOCNO> 206118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/guncel/gun01.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çağdaş park'a kilit vuruldu 
</HEADLINE>
<TEXT>

   Beş yıl önce TEGV'nin kurduğu eğitim parkı çökme tehlikesiyle karşı karşıya kalmıştı. Ne parkın duvarı güçlendirildi, ne de binayı taşımak için izin alınabildi 
      ŞÜKRAN ÖZÇAKMAK İstanbul 
   
   Sarıklı, sakallı ve çarşaflıların yoğun olarak yaşadığı Fatih Çarşamba'daki Çukurbostan'da beş yıl önce Türkiye Eğitim Gönüllüleri Vakfı'nın TEGV kurduğu eğitim parkı, kapısına kilit vurmak zorunda kaldı. Binasının hemen yanı başındaki duvarın çökme riski nedeniyle zor durumda kalan vakıf, ne duvarı güçlendirebildi, ne de binayı başka bir noktaya taşımak için izin alabildi. 
   Çukurbostan, beş yıl öncesine kadar içinde cami ve mezbaha bulunan tarihi bir mek ndı. Çocuklar yaz tatilini, cemaatlerin kontrolündeki Çukurbostan Camii'nde Kuran kursuna giderek geçiriyordu. Ancak bu alanı 49 yıllığına kiralayan vakıf, açtığı parkta çocuklara bilgisayar, tenis, basketbol, futbol, İngilizce, gitar, saz kursu vermeye başladı. Parkın içinde, tarihi duvarların dibinde Emekli Orgeneral Doğan Bayazıt'ın adını taşıyan bir prefabrik hizmet binası yapıldı. 
   Çocuklar, camilerin Kuran kursu yerine gitmek isteyince, önceleri semt sakinlerinin tepkisiyle karşılaşıldı. Sonunda tüm zorluklar aşıldı, çocuklarını buraya göndermek istemeyen çarşaflı, türbanlı anneler de okuma yazma kursuna gitmeye başlamıştı ki, bu tarihi mek nın duvarları depremin de etkisiyle kısmen çökmeye başladı. 
   Tarihi duvarların üzerinde gecekonduların bulunduğu arazi İstanbul Vakıflar Müdürlüğü'ne aitti. TEGV yetkilileri, duvarların onarılması için birçok kuruma başvurdu. Sonuç alamayınca parkın yapımına destek olan ve adını da veren belediyeden yardım talep ederek, prefabrik binayı parkın orta yerine taşımak istediler. Belediye ise, Koruma Kurulu'nun yazılı onayını istedi. 
   
   Bir yıldır kapalı 
   Ancak aynı belediye daha önce prefabrik bina inşa edilirken Kurul onayı istememişti. Kiralama protokolünde belediye, "gerekli olması halinde her türlü makine yardımı ve mevzuatın izin verdiği ölçüde malzeme yardımı" yapmakla sorumlu tutulmuştu. 
   Bir yıl önce parka, "Onarım nedeniyle kapalı" yazısı asan TEGV, sonunda çaresiz bir ay önce bilgisayar dahil bazı araç gereçleri taşımak zorunda kaldı. 
   
   
</TEXT>
</DOC>
