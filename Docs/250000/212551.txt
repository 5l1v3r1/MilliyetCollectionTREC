<DOC>
<DOCNO> 212551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/son/soneko01.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu borsaya yabancı... 
</HEADLINE>
<TEXT>

     Global Menkul Kıymetler A.Ş Konya Bürosu Müdürü Mehmet Coşkun, ülke ekonomisi için vazgeçilmez öneme sahip olan ''İMKB''nin Anadolu'da henüz doğru olarak tanınmadığını söyledi. 
     Coşkun, A.A muhabirine yaptığı açıklamada, halen Konya'da 3 bin 500 civarında yatırımcıya İstanbul Menkul Kıymetler Borsası'ndan işlem yapabilmeleri için aracılık hizmeti sunduklarını kaydetti. 
     Türkiye'de genel olarak borsa yatırımının, ''borsa oynamak'' olarak nitelendirildiğini, ancak bu durumun önyargıdan kaynaklandığını anlatan Coşkun, borsanın kesinlikle bir oyun değil ciddi ve karlı bir yatırım olduğunu vurguladı. 
     
     BORSA TÜRK LİRASI'NI DESTEKLİYOR 
     Ülke ekonomisi için vazgeçilmez öneme sahip olan borsaya yatırımın, Anadolu'da henüz doğru olarak tanınmadığını ifade eden Coşkun, şunları kaydetti 
     ''Borsaya yatırım yapmak, İstanbul Menkul Kıymetler Borsası'na kayıtlı şirketlere yatırım yapmak demektir. Bir şirketten hisse senedi satın alan kişi, kendi birikimlerini belirli bir süre için emanet ederek, hem o firmanın daha fazla yatırım yapmasını sağlar, hem de elindeki parayı en iyi şekilde değerlendirmiş olur. Bilinmesi gereken en önemli unsurlardan biri de borsa yatırımında dövize yer olmamasıdır. Tüm işlemler Türk Lirası olarak yapıldığı için Türk Lirası'nın diğer ülkelerin paraları karşısında güç kazanması sağlanmış olur. Bu da milli ekonomiye ve yatırıma kaynak anlamına gelir.'' Bir çok Anadolu kentinde borsadan uzak duran ve birikimlerini gayrimenkul ya da döviz olarak değerlendiren kişilerin çoğunun borsanın milli ekonomi içindeki yerini çok iyi bilmeyenler olduğuna dikkat çeken Coşkun, ''Küçük yatırımcılar ülkemizde ne yazık ki borsa endeksi çok yükseldiği ve medyada borsanın çok kazandırdığı haberlerini aldıktan sonra hisse satın alır, profesyonel yardımı önemsemediği için de çoğunlukla zarar eder. Orta ve uzun vadeli borsaya giren yatırımcılar ise kazanır'' dedi. 
     
     DOKTORLAR BİRİNCİ SIRADA 
     ABD ve Avrupa ülkelerinde borsaya küçük yatırımcıların da büyük oranda girdiğini, böylece sermayenin tabana yayılması nedeniyle spekülatif hareketlerin de önlenmiş olduğunu vurgulayan Coşkun, sözlerini şöyle sürdürdü 
     ''Konya'da borsaya yatırım yapan kişiler içinde doktorlar ön plana çıkıyor. Onları mühendisler, öğretmenler ve bazı esnaflar takip ediyor. Halen bizin sunduğumuz aracılık hizmetlerine gösterilen ilgiden memnunuz. Ancak, genel olarak bakıldığında, mevcut potansiyelin çok azının borsa yatırımı olarak değerlendirildiğini görüyoruz. Bilinmesi gereken önemli bir konu da borsa yatırımının sadece hisse senedi almaktan ibaret olmadığıdır. Ben kesinlikle paramı riske atmam diyenler için çok alternatifli yatırım fonları var. Bu fonlara yatırım yapan kişiler bugüne kadar hep kazandılar.'' Son 6 ay içinde en çok kazındıran yatırım aracının borsa olduğunu anlatan Coşkun, İstanbul Menkul Kıymetler Borsası'nın ve Türkiye ekonomisinin istikrara kavuşabilmesi için küçük yatırımcıları da borsaya kazandırmaya ihtiyaç olduğunu sözlerine ekledi. 
     
</TEXT>
</DOC>
