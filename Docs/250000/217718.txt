<DOC>
<DOCNO> 217718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/soneko24.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti MB'nin döviz kurunu düşük tutmak gibi politikası yok 
</HEADLINE>
<TEXT>

     Merkez Bankası Başkanı Süreyya Serdengeçti, reel faizlerin hala yüksek olduğunu hatırlatarak, ''Yapmamız gereken istikrar politikalarını aksatmadan sürdürmektir'' dedi. 
     Serdengeçti, Ankara Sanayi Odası'nın ASO Aylık Oda Meclisi Toplantısı'nda yaptığı konuşmada, Türkiye ekonomisinde yaşanan gelişmeleri değerlendirdi. 
     Türkiye'de enflasyonun düşmesine karşın hala yüksek olduğunu belirten Serdengeçti, Nisan ve Mayıs aylarında tek haneli enflasyon rakamları görülebileceğini, ancak kalıcı bir şekilde tek haneli enflasyon rakamlarının 2005'de olacağını söyledi. 
     ''Merkez Bankası'nın döviz kurunu düşük tutmak gibi bir politikası yoktur'' diyen Serdengeçti, Banka'nın piyasadan 2003 yılının ikinci yarısında 10 milyar dolar, 2004 yılının başından bu yana da yaklaşık 2 milyar dolar döviz alırken, yaklaşık 14 aydır piyasaya döviz satmadığını bildirdi. 
     
</TEXT>
</DOC>
