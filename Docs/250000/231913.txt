<DOC>
<DOCNO> 231913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/yazar/altan.html </URL>
<DATE> 2004/04/16/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Yaptığı iş, aynasıdır kişinin, lafa bakılmaz... 
</HEADLINE>
<TEXT>

   
   HAFTA ortasında da, geceleri İstanbul Boğazı'nın Rumeli yakasındaki balıkçı lokantalarının bazıları tıklım tıklım bazıları da, en azından yarı yarıya dolu... 
   İskele yakınlarındaki, göz alıcı parlak ışıklarıyla balık satıcılarının, kaldırımlara açılmış kocaman, tahta ıslak tablalarında, çeşit çeşit taze balıklar... 
   Yer yer neşeli genç gruplar vızır vızır gelip geçen yeni model arabalar... 
   Eski ahşap yapıların, konakların, köşklerin de bazıları onarılmış, boyanmış, aydınlatılmış... 
   Her türlü toplumsal sorunlardan arınmış, ehli keyf bir ülkenin mutlu dünyasından imrendirici görüntüler... 
   Ne güzel... 
   
   1933 - 34 Ankara'sının da, Bakanlıklar - Ulus arasındaki asfaltlarıyla bulvarlarında ve parklarında aynı vitrinsel, çekici bir gelişmişlik vardı. 
   Ama bir de Hamamönü, Samanpazarı, Cebeci tarafları vardı. 
   Bir gün Akagündüz anlatmıştı. 
   Kendisi, Türkiye'nin yeni başkenti Ankara'yı görmeye gelen bazı meraklı yabancıları kentte gezdirirken onlar da, özellikle bulvarlara - kuşak kuşak pek benimsediğimiz bir deyimle - hayran oluyorlardı. 
   Ancak kentin iç kesimlerini de görmek istiyorlar ve eciş bücüş evleri, daracık sokaklarıyla Hamamönü'nü görünce afallayıp 
   - Buraları neden böyle iyice özensiz ve bakımsız kalmış, diye soruyorlardı. 
   Akagündüz, zamana ve zemine uygun bir kurnazlıkla yanıt veriyordu yabancılara 
   - Buraları kasten böyle bırakıyoruz genç kuşaklar, eski Ankara ile yeni Ankara arasındaki farkı, somut olarak görebilsinler, diye... 
   
   Ta III. Selim'den, yani "nizam - ı cedit - yeni düzen" dönemlerinden beri, çağdaşlaşma çabalarında önce hep bir vitrin, bir imaj, bir görüntü yaratma tutkusu... 
   Selimiye Kışlası da bunun bir örneği Nişantaşı - Maçka arasında "Teşvikiye" semtinin kurulması da bunun bir örneği "Tanzimat - Düzenlemeler" dönemiyle birlikte kopya edilen "liseler" de bunun bir örneği... 
   
   İçine tam girmeden, uzaktan bakıldığında çağdaş, uygar, mutlu bir ülke görünümü yaratma merakı, alışkanlığı ve hatta salgını... 
   Ülke ve toplumun iç yüzüne, daha doğrusu gerçek yüzüne bakmaya kalkmak ise en büyük suç... 
   Ülkeyi kötülemek yahut sınıfı sınıfa düşman etmek yahut milli birliğimizi bozmak yahut düşmanlarla işbirliği etmek yahut halkın moralini sarsmak suçu... 
   Türkiye'nin nasıl çağdaşlaştığını, nasıl uygarlaştığını, kalkınma hamlelerinde nasıl rekorlar kırdığını borazanlaştırmak ise, herkesin benimsemesi gereken bir vatanseverlik... 
   
   Adam başına düşen ulusal gelir, elektrik kullanımı, tuvalet kağıdı gibi, 300 kalemlik bir saptama sonucu ortaya çıkan "insanların yaşam düzeyi" merdiveninde, 173 ülke arasında Türkiye'nin 96. basamakta olduğunun somutlaşması ise, görmezlikten gelinmesi şart olan bir tablo... 
   "İnsanların yaşam kalitesi" açısından Türkiye'nin, Yunanistan'ın bile 70 basamak altında bulunduğunu belirtmeye kalkmak da ne demek 
   Siz İÜ Rektörü'nün yaptığı açıklamaya kulak verin asıl 
   "Gerekirse biz 100 bin şehit, 140 bin şehit verir, Kıbrıs'ı da alırız, Atina'yı da..." 
   
   Hiiç enseyi karartmayın. Global bir şeffaflaşmanın güneşleri doğmada... 
   Bizim kuşaktan arta kalanlar görmeseler bile, er geç "Son yüz yıl içindeki siyasetçi yalanları" diye, okuyanların kahkahalarla gülecekleri bir araştırma, elbet yayımlanacak bir gün... 
   
   Bakalım haftaya cumartesiye Kıbrıs'taki ikili referandumun sonuçları ne olacak 
   Güney Kıbrıs Rum Devleti'nde en güçlü partinin yıllardan beri komünist AKEL olduğunu, şaşırarak yeni yeni öğreniyor Türkiye... 
   Şayet AKEL, Türkiye'de bir parti olmaya kalksa, yandaşları kimbilir ne olurdu 
   Ne var ki 1 Mayıs'ta, Güney Kıbrıs Rum Devleti AB üyesi olacak... Türkiye ile AB üyeliği için, müzakerelerin başlayıp başlamayacağı bile henüz belli değil... 
   
   Türkiye'nin vitrincilik merakıyla, ırkçılığa dayalı yurtseverlik korosu, ne uluslararası ekonomik tabloda, ne çağdaşlıkla uygarlık platformunda, Boğaz'ın Rumeli kıyılarındaki mutlu ve cıvıltılı görüntüleri yaratamadı... 
   Neden acaba dersiniz 
   Yanıtı galiba, vaktiyle babaannemin sık tekrarladığı iki atasözünde saklı 
   Lafla peynir gemisi yürümez. 
   Ağızda pilav pişse, benden Tuna kadar yağ... 
   
      
   
</TEXT>
</DOC>
