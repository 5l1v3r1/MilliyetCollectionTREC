<DOC>
<DOCNO> 244842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonyas17.html </URL>
<DATE> 2004/06/02/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Yılmaz Erdoğan, Yılmaz Güney'i canlandıracak... 
</HEADLINE>
<TEXT>

     Tiyatro ve Sinema Sanatçısı Yılmaz Erdoğan, senaryosunu Fatoş Güney'in yazdığı, Yılmaz Güney'in hayatını anlatan bir filmin hazırlıklarına başladıklarını bildirdi. 
     Diyarbakır Büyükşehir Belediyesi'nin düzenlediği 4. Diyarbakır Kültür ve Sanat Festivali'ne katılmak üzere Diyarbakır'a gelen Tiyatro Sanatçısı Erdoğan, Büyükşehir Belediyesi Tiyatro Salonu'nda hayranlarıyla buluştu. Yoğun ilgi nedeniyle söyleşi, salon dışına alındı. 
     Tiyatronun balkonundan hayranlarıyla sohbet eden Erdoğan, korsan satışları önlemek için şiir kitaplarının, korsan fiyatına satışa sunulacağını belirtti. 
     ''Vizontele'' serisine devam edeceklerini de bildiren Erdoğan, şöyle konuştu 
     ''Vizontele serisinin başlattığı süreç yaygınlaşırsa, Türkiye, sinema ülkesi olacaktır. Senaryosunu Fatoş Güney'in yazdığı, Yılmaz Güney'in hayatını anlatan bir filmin hazırlıklarına başladık. Bunun yanı sıra Cem Yılmaz ile senaryosunu yazmaya başladığımız bir filmin çekimlerine de Ağustos ayında başlıyoruz.'' Konuşmasından sonra Ahmet Arif'in ''Kirvem'' ve ''33 Kurşun'' adlı şiirlerini okuyan Erdoğan, Kürtçe şarkı da söyledi. 
     
</TEXT>
</DOC>
