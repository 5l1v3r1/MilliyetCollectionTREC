<DOC>
<DOCNO> 222236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/soneko22.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişecam.. Ücretlere ilk 6 ay için yüzde 14 zam yapılacak... 
</HEADLINE>
<TEXT>

     Şişecam'da çalışan işçilerin ücretlerine 2003 yılının birinci 6 ayı için yüzde 14, ikinci 6 ayı için yüzde 10, 2004 yılının birinci 6 ayı için yüzde 7, ikinci 6 ayı için yüzde 5 oranında zam yapılacak. 
     Türk-İş'e bağlı Kristal-İş Sendikası ile Cam İşverenleri Sendikası arasında 13 fabrikada çalışan toplam 5 bin işçi adına yürütülen toplu iş sözleşmesi görüşmelerinde anlaşma sağlandı. 
     Bakanlar Kurulu tarafından iki kez ertelenen Şişecam grevindeki görüşmelerin anlaşmayla sonuçlanmasının ardından, Türkiye Şişecam Fabrikaları A.Ş. Genel Müdürü Doğan Arıkan ile Kristal-İş Sendikası Genel Başkanı Mustafa Bağçeci, ortak yazılı basın açıklaması yaptılar. 
     Şişecam ile 40 yıldır Şişecam'ın işyerlerinde örgütlü Kristal-İş Sendikası'nın, 19. Dönem Toplu İş Sözleşmesi ve diğer anlaşmazlık konularında bir uzlaşmaya vararak yeni bir dönem başlatma kararı aldıkları belirtilen açıklamada, şöyle denildi 
     ''Tüm Türkiye kamuoyunun gözünün üzerimizde olduğu bugünlerde üzerimizdeki sorumluluğun bilincinde olarak, işletmeleri ve çalışanları ferahlatacak bir çözüme ulaştık. Cam sektöründe 40 yıllık bir ortak geçmişe sahip olan Şişecam Topluluğu ve Kristal-İş Sendikası olarak geçmişte yaşanan sorunları önümüze bir engel olarak koymak yerine geleceğe bakmaya karar verdik. 
     Şişecam ve Kristal-İş, işletmelerin devamlılığı ve verimliliğin artması ile çalışanların refahı ve endüstriyel ilişkilerin daha da geliştirilmesi konularında ortak çaba harcamaya karar vermişlerdir. Bu anlaşma, iki kurum açısından yepyeni bir milat anlamına gelmektedir. 
     Taraflar yaşanan bütün sorunların diyalog ve uzlaşma yoluyla çözülmesi ve tekrarlanmaması için yeni bir endüstriyel ilişkiler anlayışının yerleştirilmesi konusunda hemfikirdir.'' 
     
     ANLAŞMANIN TEMEL NOKTALARI 
     19. Dönem Cam Grup Sözleşmesi ile ücretlere 1 Ocak 2003 tarihinden geçerli olmak üzere 6 aylık dilimler halinde zam yapılacak. 
     Anlaşmaya göre, ücretlerde 2003 yılının birinci 6 ayı için yüzde 14, ikinci 6 ayı için yüzde 10, 2004 yılının birinci 6 ayı için yüzde 7, ikinci 6 ayı için yüzde 5 oranında artış yapılacak. 
     Enflasyon saptanan oranları aşarsa birinci 6 ay aşan kısmın yüzde 80'i, ikinci 6 ay aşan kısmın yüzde 100'ü ücretlere eklenecek. 
     2005 yılında ise 6 aylık dilimler halinde bir önceki 6 ay yaşanan enflasyon oranında zam yapılacak. 
     İkinci grup işyerlerinde çalışan işçilerin saat ücretlerine 2004 yılı sonunda 100 bin, 2005 yılı sonunda 100 bin olmak üzere 200 bin lira iyileştirme zammı gerçekleştirilecek. 
     Ayrıca Paşabahçe Beykoz Fabrikası'ndan nakledilen işçilerin saat ücretlerine 2002 yılı ikinci 6 ay enflasyon farkı ilave edilecek. 
     Sosyal haklarda 2003 yılı için yüzde 35, 2004 yılı için yüzde 12.3 ve 2005 yılı için bir önceki dönem yaşanan enflasyon oranında artış yapılacak. 
     
     ANLAŞMAYA VARILAN DİĞER KONULAR 
     Paşabahçe Eskişehir Fabrikası'ndan tazminatsız olarak işten çıkarılan 66 kişiden 36'sı 15 gün içinde tekrar işe alınacak, diğer 30 kişiden ise davaları olumlu sonuçlananlar Kristal-İş'in örgütlü olduğu diğer fabrikalarda işe alınacak. 
     Cam Elyaf Fabrikası İşyeri Baş Temsilcisi, Trakya Cam İşletme Fabrikası'nda işe başlatılacak. 
     Cam İşverenleri Sendikası tarafından Kristal-İş Sendikası'nın işkolu yetkilisine karşı açılan davalar geri çekilecek ve yeni davalar açılmayacak. 
     
</TEXT>
</DOC>
