<DOC>
<DOCNO> 211412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sondun03.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Kıbrıs sorununda masadan kaçan biz olmayacağız" 
</HEADLINE>
<TEXT>

     Başbakan Recep Tayyip Erdoğan, ''Eğer siz tezinizi iyi savunuyorsanız, tezinize güveniyorsanız, kendinize de güveniyorsanız, hiçbir zaman masaya gelmekten kaçmazsınız. Rakibiniz masadan kaçsın. Biz masadan kaçan olmayacağız. Biz diyoruz ki, müzakere için masaya oturan olacağız. Ve masaya öyle oturalım ki, sözlerimiz az olsun, öz olsun. Ama güçlü olsun'' dedi. 
     Başbakan Erdoğan, Türk Evi'nde, Türklere hitap etti ve sorularını yanıtladı. Erdoğan, ABD'ye yaptığı geziyi bereketli hale getirme gayreti içinde olduğunu belirtti. ABD'de yaşayan Türklere ülke için büyük görevler düştüğünü ve ülke için lobiler, kulisler yapmaları gerektiğini belirten Erdoğan, burada siyaset yapma hakkı elde eden Türklere, yerel siyasi faaliyetlerde aktif olma, rol alma çağrısında bulundu. Yarınların ABD'sinde, burada yaşayan Türklerin de alın terinin bulunması gerektiğini belirten Erdoğan, bu konuda rahat olmalarını istedi. 
     Buradaki Türk toplumu üyeleri Erdoğan'a çeşitli sorular yönelttiler. Yurtdışında yaşayan Türklerin oy kullanma hakkına kavuşması konusundaki bir soru üzerine Erdoğan, yurtdışı gezilerinde bu sorulara sıkça rastladığını ifade ederek, bu konuda gerekli düzenlemelerin yapılabileceğini kaydetti. 
     Erdoğan'a daha sonra Siirt ili ile ilgili nelerin yapıldığı soruldu. Bu soru üzerine, 15 gün önce Siirt'te çeşitli açılışlarda bulunduğunu dile getiren Erdoğan, Siirt gibi milli gelirden 1500 doların altında pay alan 36 ilin bulunduğunu anlattı. Erdoğan, bu bölgelerin kalkındırılması için teşvik programının uygulamaya konulduğunu belirtti. 
     ABD'de okuyan öğrencilere sıkça sözde Ermeni soykırımı ile ilgili soruların yöneltildiğini belirten bir Türk'ü yanıtlarken de Erdoğan, ''Biz müdafaada bir siyaset düşünmüyoruz. Biz taarruzda bir siyaset düşünüyoruz'' dedi. Bu tür iddialara sürekli cevap vermek istemediğini de kaydeden Başbakan Erdoğan, tarihte Ermenilerin yaptıklarına ilişkin olayların yer aldığını söyledi. Erdoğan, ''Eğer güçlü olursanız, size çok elbise biçerler. Güçlü olursanız, bunların iddiaların hepsi ortadan kalkar'' dedi. 
     
     ''BİZ MASADAN KAÇAN OLMAYACAĞIZ'' 
     Başbakan Erdoğan, Kıbrıs'la ilgili bir soruyu yanıtlarken de şöyle konuştu 
     ''Eğer siz tezinizi iyi savunuyorsanız, tezinize güveniyorsanız, kendinize de güveniyorsanız, hiçbir zaman masaya gelmekten kaçmazsınız. Rakibiniz masadan kaçsın. Şimdi biz masadan kaçan olmayacağız. Biz diyoruz ki, müzakere için masaya oturan olacağız. Ve masaya öyle oturalım ki, sözlerimiz az olsun, öz olsun. Ama güçlü olsun. Karşı taraf gelir, gelmez. O bizi ilgilendirmez. Ama bizim burada çok güçlü dinamiklerimiz var. Aynı şekilde ben KKTC'nin yönetimiyle, başta sayın Denktaş olmak üzere şu andaki Başbakan sayın Talat, yardımcısı sayın Denktaş ile yaptığım görüşmelerde gördüğüm şu ki, biz tezlerimizde haklıyız ve şu anda müzakere süreci için de masaya otururuz. Peki nedir bugüne kadar ki müzakerelerde takıldığımız maddeler, olmazsa olmazlarımız Bunları koyun bir kenara. Öncelikle biz şimdi masaya oturalım. Birçok konularda Güney Kıbrıs Rum Yönetimi evet diyor mu Hayır, demiyor. Demiyorsa kalkar, gider. 
     Biz sayın Annan'ın iyi niyet misyonunu kabul etmişiz. Bunda hemfikir miyiz, hemfikiriz. Ve Annan planını referans olarak kabul edebileceğimizi de söylüyoruz. Bunu Davos'ta da kendilerine ifade ettik. Ve buna KKTC de şimdi evet diyor. Biz kendilerine bir şey daha söyledik, Güney Kıbrıs Rum Yönetimi, formülasyonları ne olursa olsun, ortaya koysun. Eğer kendileri ikna oluyorsa, onların attığı adımın bir adım daha fazlasını KKTC atacaktır. Şu anda tez bu. Bakalım buna onların yaklaşımı ne olacak, onu görelim. 
     Peki masada olana baktığımızda abartılan, konuşulan şeyler yok. Biz de bakıyoruz, yazıyoruz, düşünüyoruz, konuşuyoruz. Ve bütün mahfiller olarak çalışmalarımızı enine boyuna yaptık. Cumhurbaşkanımız işin içinde, hükümet olarak biz işin içindeyiz. Türk Silahlı Kuvvetleri bu işin içinde. Bu konuda emeği olanlar bu işin içinde. 
     Türkiye Cumhuriyeti 70 milyon nüfusuyla, geçmişten gelen devlet tecrübesiyle, diplomasi tecrübesiyle belli bir görevi var. Ve bunu da hakkıyla savunur ve KKTC'nin Güney Kıbrıs Rum Yönetimiyle olan bu sürecini 1 Mayıs'a kadar halletme gayretini ortaya koyar. Temenni ederiz ki, iki lider bunu ortaya koysun. İnşallah başarırlarsa ve bu konuda da BM Genel Sekreterliği bu işi gerçekleştirirse, bunun şerefi de onlara ait olacaktır. Bu yürüyüşü destekliyoruz ve arkasındayız.'' 
     
     ''BÜTÜN DERDİMİZ, IRAK'TA YAŞAMIN NORMALE DÖNMESİNİ SAĞLAMAKTIR'' 
     Başbakan Erdoğan, bir başka soruyu yanıtlarken de, Türkiye'nin Irak'a asker göndermesiyle ilgili tezkere sürecini anlattı. O dönemde meclisten tezkerenin çıkmadığını ifade eden Erdoğan, sözü, ABD'nin Irak'ta bulunan askerlerinin rotasyonu konusunda İncirlik'te bulunan üssünü kullanmasına getirdi. Kendilerine bu talep geldiğinde, ABD'ye yardımcı olunduğunu dile getiren Erdoğan, ''Bütün derdimiz, Irak'ta yaşamın normale dönmesini sağlamaktır'' dedi. 
     Erdoğan, İsrail'le Suriye arasında yaşanan gerginliğe de değinirken, bu ülkeler arasında arabulucu rolü üstlenme teklifini anımsattı. Bu konuda Başbakan Yardımcısı Abdullah Gül'ün yakın bir zamanda girişimlerde bulunacağını ifade etti. 
     Türkiye-Ermenistan ilişkilerine değinen Erdoğan, sınır kapılarının açılmasını istediklerini belirterek, ''İsteriz ki, Türkiye dostluk elini herkese uzatsın, ama bu dostluk eli de cevabını bulsun. Biz diyoruz ki, biz ne kadar yaklaşırsak, siz de o kadar yaklaşın'' diye konuştu. 
     Davos'ta yaptığı ziyarette, İsviçre Parlamentosu'nun aldığı soykırım kararıyla ilgili, bu ülkenin Başbakanına bu konuyla ilgili düşüncelerini dile getirdiğini belirtti. İlgisiz, alakasız ülkelerin bu yönde karar almasının neye yarayacağını soran Erdoğan, bu tür kararların ülkeler arasındaki iyi ilişkileri zedelemeye yol açacağını dile getirdi. 
     
</TEXT>
</DOC>
