<DOC>
<DOCNO> 241128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/spor/spo06.html </URL>
<DATE> 2004/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bize yine hüsran 
</HEADLINE>
<TEXT>


2012 Olimpiyatları'na ev sahipliği yapma teklifimiz geri çevrildi. İstanbul, Leipzig, Rio ve Havana ile birlikte safdışı kaldı, Paris, New York, Londra, Madrid ve Moskova adaylığını devam ettirdi 


Rüya erken bitti 
İSTANBUL'UN olimpiyat rüyası bu kez erken bitti. 2000'den başlayarak üst üste üç kez aday olan ve final seçiminde kaybeden İstanbul'un 2012 adaylığı henüz ilk elemeye takıldı. Lozan'da toplanarak "aday adayı" dokuz kentin raporlarını değerlendiren Uluslararası Olimpiyat Komitesi IOC İcra Kurulu, Paris, New York, Londra, Madrid ve Moskova'yı "aday" kent olarak kabul ederken, İstanbul ile birlikte Leipzig, Rio ve Havana'yı yetersiz bularak yarış dışı bıraktı. 

Güvenlik zayıf 
KENTLERİN 10 ana başlıkta toplanan raporlarında İstanbul hükümet desteği, olimpiyat köyü ve çevre konusunda geçer not alırken, genel klasmanda sadece Havana'yı geride bırakabildi. İstanbul'daki terör olayları da adaylığı olumsuz etkiledi. İstanbul, dokuz aday içinde yine Havana'dan sonra "en güvensiz" kent olarak gösterildi. Altyapı, ulaşım, spor tesisleri, genel projede sınıfta kalan İstanbul, finansman, konaklama ve sportif deneyimde de rakiplerini geçemedi. 

Ne dediler 

Mehmet Ali Şahin Bakan IOC ciddi bir hata yaptı. Daha önce olimpiyat düzenlemiş ülke ya da şehre yeniden olimpiyat vermek olimpizm ruhuyla bağdaşmaz. 
Mehmet Atalay GSGM Büyük haksızlık ve çifte standart var. Bugüne kadar geçtiğimiz Paris'in bile gerisinde kaldık. Yılmadan devam edeceğiz. 
Togay Bayatlı TMOK Stat yapıldı, mali durum düzeldi. Eskisinden daha iyiydik. 10 Anglo - Sakson'un olduğu komisyondan da başka sonuç beklenmezdi. 
Yalçın Aksoy HDK 2008 seçiminde finale kalarak olimpiyat yapabileceğimizi kanıtlamıştık. Bu kez bizi neye dayanarak elediler, anlamak mümkün değil. 





</TEXT>
</DOC>
