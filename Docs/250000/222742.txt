<DOC>
<DOCNO> 222742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sondun51.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Blix Bush, Irak'ta cadı avına çıktı 
</HEADLINE>
<TEXT>

     BM Silah Denetçileri Komisyonu'nun UNMOVİC eski başkanı Hans Blix, Bush yönetiminin, Irak savaşından önce cadı avına çıktığını ve bu ülkede kitle imha silahları KİS bulunduğuna kendini inandırdığını söyledi. 
     ''Irak'ı Silahsızlandırmak'' adlı kitabının tanıtımını yapmak için New York'ta bulunan Blix, NBC televizyonunun ''Bugün'' programında yaptığı açıklamada, Bush yönetimine ilişkin olarak, ''Sağlam olmayan verilere dayanarak kendilerini KİS'lerin varlığına inandırdılar ve aksi yöndeki kanılara itibar etmeyi reddettiler'' dedi. 
     
     IRAK, 11 EYLÜL'E MİSİLLEME OLARAK İŞGAL EDİLDİ 
     Blix, Bush yönetiminin, Irak'ı, 11 Eylül saldırılarına misilleme olarak işgal ettiğini de öne sürdü. 
     Irak'ın devrik Devlet Başkanı Saddam Hüseyin'in 11 Eylül'ü düzenleyenlerle ilişkisi bulunduğunun kanıtlanamadığını hatırlatan Blix, ''Irak'ın işgali, gelişmeleri önlemekten çok, bir cezalandırma operasyonuydu'' diye konuştu. 
     
     DÜNYA DAHA GÜVENLİ HALE GELMEDİ 
     Blix, New York Üniversitesi'nde 1200 kişiye hitaben yaptığı konuşmada da, Bush yönetiminin, Irak savaşının dünyayı daha güvenli hale getirdiği yolundaki görüşünü paylaşmadığını açıkladı. 
     Hans Blix, ''Bunu söylediğim için üzgünüm, ancak durum hiç de öyle görünmüyor. Şayet amaç teröristlere 'sizin hakkınızdan gelmeye kararlıyız' mesajı göndermek idiyse bu başarılı olmadı. Savaş, Irak'ta batıya yönelik kin ve nefreti kamçıladı'' dedi. 
     
     CHENEY NEFRET EDİYORDU 
     Hans Blix, kitabında da, Bush ve İngiltere Başbakanı Tony Blair'in, kötü niyetle hareket etmemekle birlikte, yakın danışmanlarının, kamuoyunu yanıltacak açıklamalarına engel olmadıklarını savundu. 
     Blix, ABD Başkan Yardımcısı Dick Cheney'in, BM'nin Irak'ta yürüttüğü silah denetimi sürecinden nefret ettiğini kaydetti. 
     
</TEXT>
</DOC>
