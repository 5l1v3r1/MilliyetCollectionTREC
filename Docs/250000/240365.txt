<DOC>
<DOCNO> 240365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/dunya/axdun01.html </URL>
<DATE> 2004/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'den ara notu 
</HEADLINE>
<TEXT>


AB, salı günkü Ortaklık Konseyi'nde masaya Türkiye'nin uygulamadaki eksikliklerini kaydeden bir belge koyacak. Bu 'ara karne' İlerleme Raporu öncesindeki en önemli belge 

GÜVEN ÖZALP Brüksel 


Avrupa Birliği AB - Türkiye ilişkilerinde son dönemece girilirken Brüksel, Türkiye'nin ara karnesini hazırladı. Birlik, salı günü Brüksel'de toplanacak olan ve ilişkilerin tüm boyutlarıyla ele alınacağı AB - Türkiye Ortaklık Konseyi'nde, Ankara'nın eksiklerini ortaya koyarak uygulamanın tam anlamıyla gerçekleştirilemediğinin altını çizecek. AB Komisyonu'nun sonbaharda yayımlayacağı ve Birlik liderlerinin aralıkta alacakları karara yön vermesi açısından yaşamsal öneme sahip İlerleme Raporu öncesinde en önemli kavşağı oluşturan Ortaklık Konseyi toplantısında Türkiye'yi Dışişleri Bakanı Abdullah Gül temsil edecek. 

AB belgesindeki ana başlıklar 


Anayasa paketine övgü 
7 Mayıs'ta kabul edilen anayasa değişikliklerine ilişkin paketi memnuniyetle karşılayan AB bunu, "ileri doğru atılmış dikkate değer bir adım" olarak değerlendiriyor. AB'nin beğenisi özellikle DGM'lerin kaldırılması ve YÖK'teki askeri üyenin çıkarılması konusunda yoğunlaşıyor. 

KKTC'nin izolasyonu bitecek 
AB'nin Kıbrıs Türk toplumunun izolasyonuna son vermekte kararlı olduğunun kaydedildiği belgede, Kuzey'deki ekonomik gelişmeye destek olunacağı vurgulanıyor. Türk - Yunan ilişkilerinde kaydedilen gelişmeden memnuniyet duyan AB, Ege'yi kastederek sorunların barışçıl çözümü ilkesi çerçevesinde yeni ileri adımlar istiyor. 

Din özgürlüğü yetersiz 
Bu alanda çok yavaş ilerlendiğini düşünen AB, Müslüman olmayan toplulukların halen zorluklarla karşılaştığına dikkat çekiyor ve özellikle mülkiyet hakları konusuna işaret ediyor. 

İşkence yapana ceza 
Bu alanda yapılan reformlar konusunda ülkenin bazı bölümlerinde bilgi eksikliği bulunduğuna dikkat çeken AB, idamın yasalardan tamamen çıkarılmasını olumlu bir gelişme olarak tanımlıyor. İşkenceyle mücadele konusunda olumlu adımlar atıldığını belirten AB belgesi bu konuda halen bazı sorunlar olduğuna dikkat çekerek, özellikle kötü muamelede bulunan görevlilerin cezasız bırakılmaması gereğine vurgu yapıyor. AB, Zana Davası'nın yürütülüş şeklinin ve alınan kararın reform sürecine aykırı olduğunu belirtiyor. 

Kürtçe TV h l yok 
Üç okulun Kürtçe kurs vermeye başladığına dikkat çeken AB, Türkçe dışındaki dillerde radyo ve TV yayınının halen yapılamadığına vurgu yapıyor. 

Uygulama eksik 
AB, uygulama konusundaki mesajını, "Reformların tam ve etkili uygulanması esastır" ifadesiyle belirginleştiriyor. AB, uygulamanın "pürüzlü" olduğunu belirtmekle beraber, hükümetin bu konuda kararlı bir yaklaşım gösterdiğini de ekliyor. Yargı sisteminin bağımsızlığının ve işleyişinin güçlendirilmesi gereği de dikkat çekilen hususlar arasında. 

Bankacılık reformu şart 
2003'te Türk ekonomisinin kapsamlı bir biçimde iyileşme gösterdiğini vurgulayan belge, mali ve yapısal dengsizliklerin halen Türkiye'nin en önemli sorunu olduğunun altını çiziyor. AB, yapısal reform takviminin de tam olarak ve gecikmeksizin uygulanmasını talep ediyor. Bankacılık sisteminin yeniden yapılandırılmasının ve kamu bankalarının özelleştirilmesinin tamamlanması da AB'nin bir başka isteği olarak göze çarpıyor. 

</TEXT>
</DOC>
