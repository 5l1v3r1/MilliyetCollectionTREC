<DOC>
<DOCNO> 246607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sontur11.html </URL>
<DATE> 2004/06/09/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Tatil zili için geri sayım başladı... 
</HEADLINE>
<TEXT>

     İlköğretim ve ortaöğretim kurumlarında 2003-2004 eğitim-öğretim yılı, 15 Haziran Salı günü sona eriyor. Yaklaşık 14 milyon öğrenci, 3 ay sürecek yaz tatiline girecek. 
     İlköğretim okullarındaki toplam 10 milyon 479 bin, ortaöğretim okullarındaki toplam 3 milyon 593 bin öğrenci, 15 Haziran Salı günü karne heyecanı yaşayacak. Öğrenciler, 2004-2005 eğitim-öğretim yılının başlayacağı 13 Eylül 2004 Pazartesi gününe kadar dinlenme fırsatı bulacaklar. 
     Öğretmenler ise hizmet içi eğitim çalışmalarına katıldıktan sonra tatile başlayacaklar. 
     
     SINAV HEYECANI 

     Lise ve ilköğretim son sınıf öğrencileri, her yıl olduğu gibi bu yıl da yaz tatilini sınav heyecanıyla geçirecekler. 
     İlköğretim son sınıf öğrencilerinin katılacağı Ortaöğretim Kurumları Öğrenci Seçme ve Yerleştirme Sınavı, 13 Haziran 2004 Pazar günü, lise son sınıf öğrencilerinin gireceği Öğrenci Seçme Sınavı ÖSS ise 20 Haziran Pazar günü yapılacak. Üniversitelerin yabancı dil ile ilgili bölümlerinde okumak isteyen öğrenciler de 27 Haziran 2004 Pazar günü Yabancı Dil Sınavı'na girecekler. 
     ÖSS ile Ortaöğretim Kurumları Öğrenci Seçme ve Yerleştirme Sınavı'nın sonuçları, Temmuz ayının son haftasında açıklanacak. 
     
     OKUL ZİLİ, 13 EYLÜL'DE ÇALACAK 

     Öğrenciler, 3 aylık tatilin ardından 13 Eylül 2004 Pazartesi günü dersbaşı yapacak. 
     Yarıyıl tatili, 24 Ocak-6 Şubat 2005 tarihleri arasında yapılacak. Ancak yarıyıl tatilinin hemen öncesine denk gelen Kurban Bayramı nedeniyle, öğrenciler 19 Ocak 2005 Çarşamba günü saat 13.00'ten itibaren tatile başlayacak. 
     İkinci yarıyıl, 7 Şubat 2005 Pazartesi günü başlayacak ve 10 Haziran 2005 tarihinde sona erecek. 

     
</TEXT>
</DOC>
