<DOC>
<DOCNO> 235914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonsiy29.html </URL>
<DATE> 2004/04/29/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Erdoğan, De Soto, Talat ve Denktaş görüşmesinde neler konuşuldu 
</HEADLINE>
<TEXT>

     Başbakan Recep Tayyip Erdoğan, kendisine veda ziyaretinde bulunan BM Kıbrıs Özel Temsilcisi Alvaro De Soto'ya, Kıbrıs'ta barışın sağlanması için gösterdiği yoğun çaba dolayısıyla teşekkür etti. 
     Başbakanlık Basın Merkezi'nden yapılan yazılı açıklamaya göre, De Soto da Kıbrıs sorununun çözümüne yönelik girişimlerinden dolayı Başbakan Erdoğan'a, BM Genel Sekreteri Kofi Annan ve kendi adına, tebrik ve teşekkürlerini iletti. 
     Açıklamada, Başbakan Erdoğan'ın, KKTC Başbakanı Mehmet Ali Talat ve Dışişleri Bakanı ve Başbakan Yardımcısı Serdar Denktaş ile yaptığı görüşmede, Kıbrıs'ta referandum sonrası ortaya çıkan yeni durumun değerlendirildiği bildirildi. 
     Erdoğan'ın, bundan sonra Kuzey Kıbrıs'ta birlik ve beraberliğin korunmasının önemine dikkat çektiği belirtildi. 
     
</TEXT>
</DOC>
