<DOC>
<DOCNO> 221160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/yasam/yas04.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu festival kaçırılmaz 
</HEADLINE>
<TEXT>

   23. Uluslararası İstanbul Film Festivali'nde Dünya sinemasının ses getiren, ödüllü yeni yapımlarını ve unutulmaz klasiklerden oluşan 200 film izleyeceğiz 
      ALİN TAŞÇIYAN 
   
   Tam 62 ülkeden 200 filmin gösterileceği 23. Uluslararası İstanbul Film Festivali'nin programı açıklandı. 
   İstanbul Kültür Sanat Vakfı'nın 10 - 25 Nisan arası gerçekleştireceği festivalin, 21 bölüm ve iki sessiz filme özel gösterinin yanı sıra, Latin Partisi, Big Jack Johnson Blues Konseri ve Küba Film Afişleri sergisiyle renklenen programının, başka etkinliklerle de çeşitlenmesi bekleniyor. 
   Tüm Türkiye'den sırf festival için İstanbul'a gelen sinemaseverlerin dört gözle bekledikleri 15 günlük sinema şöleninde geçen yıl belli başlı film festivallerinde öne çıkmış, ödüller kazanmış filmler, genç yeteneklerin cesur yapıtları, belgeseller ve sinema tarihine geçmiş ustaların klasikleri Beyoğlu'nda Emek, Atlas, Sinepop, Beyoğlu, Atlas 2 Kadıköy'de Rexx sinemalarında gösterime sunulacak. Cüretk r filmler ise, Geceyarısı Sineması ile cumartesi geceleri Atlas sinemasında meraklılarıyla buluşacak. 
   
   Müzikseverler unutulmadı 
   İstanbul Film Festivali'nin bu yıl öne çıkan bölümlerinden ilki, Martin Scorcese'nin Clint Eastwood, Wim Wenders ve Mike Figgis de dahil altı ünlü yönetmenle yaptığı 'Blues' projesi. Özellikle müzikseverlere hitap eden iki de özel gösteri var. Alman Murnau'nun eşsiz vampir filmi 'Nosferatu' piyano eşliğinde, Greta Garbo efsanesini canlandıracak 'Damgalı Kadın A Woman of Affairs' ise Borusan Filarmoni Orkestrası konseriyle gösterilecek. 'Ustanın Seçtikleri' festivalin gelenekselleştirmeyi planladığı yeni bir bölüm. Bu yıl, yeni filmi 'Ağlayan Çayır'ı Dünya Festivallerinden bölümünde izleyeceğimiz Yunanlı usta Theo Angelopoulos en sevdiği beş filmi bu bölümde. 
   Bu yıla damgasını vuracak bölüm ise 19 filmle 'Latin Amerikan Sineması Arjantin, Brezilya ve Diğerleri', kuşkusuz. Son birkaç yıldır bütün dünyanın gözdesi olan bu coğrafyadan filmler bize de çok yakın ve sıcak gelen aşk öyküleri, politik tavırları, gündelik hayata dair keskin gözlemleri ve özgün anlatım tarzlarıyla kaçırılmayacak bir seçki oluşturuyor. Biraz kuzeye yöneldiğimizde karşımıza bir daha izleme şansı bulamayacağımız Küba canlandırma filmleri çıkıyor. 
   
   Altın Lale heyecanı 
   Türkiye'yi Zeki Demirkubuz'un 'Bekleme Odası'nın temsil edeceği Uluslararası Yarışma'de ise bu yıl yine seçkin isimler var. 
   Günümüzün en önemli yönetmenlerinden Tayvanlı Tsai Ming Liang 'Elveda Sinema', İsrailli muhalif yönetmen Amos Gitai 'Alila', Çek sinemasının mirasını sürdüren Jan Hrebejk 'Pupendo', geçen yıl katıldığı her festivalde ilginin odak noktası olan Danimarkalı Christoffer Boe 'Yapboz' ve Mikael Hafstorm 'Kötülük'" adlı filmleriyle Altın Lale'ye talip oldu. 
   Ulusal Yarışma ise ayrı bir heyecan konusu Reha Erdem'in 'İnsan Nedir ki ', Ahmet Uluçay'ın 'Karpuz Kabuğundan Gemiler Yapmak' ve Yeşim Ustaoğlu'nun 'Bulutları Beklerken' adlı filmleri ilk kez festivalde izleyici karşısına çıkacak. 
   
   Festivali sabah izlemek avantajlı    Bilet fiyatlarının 10 milyon tam, 7,5 milyon indirimli öğrenci ve 65 yaş üstü olarak belirlendiği festivalin 2 - 5 Nisan tarihleri arasında SESAM binasından yapılacak rezervasyonları sırasında özel indirim uygulanacak. Tam biletler 8,5 indirimli biletler 6,5 milyondan satışa sunulacak. Bütün 11.00 seanslarının biletleri ise 6 milyon liradan satılacak. Rezervasyon süresince sadece Biletix'ten kısıtlı sayıda bilet satışı yapılacak. Festival kitapçığı, film gösterim gösterim çizelgesi ve rezervasyon formları 20 Mart Cumartesi gününden itibaren festival sinemalarında, AKM gişelerinde ve İKSV merkezinde 2 milyon liraya edinilebilir. 
   
   
   
</TEXT>
</DOC>
