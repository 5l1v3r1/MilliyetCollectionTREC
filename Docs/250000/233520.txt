<DOC>
<DOCNO> 233520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonsiy04.html </URL>
<DATE> 2004/04/21/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Dışişleri Bakanlığı'ndan Polonya'ya "Ermeni Anıtı" sitemi... 
</HEADLINE>
<TEXT>

     Türkiye, Polonya'da bir Katolik kilisesinin bahçesinde açılan Ermeni anıtındaki yazıtta Ermenilere ''soykırım yapıldığına'' yönelik iddialara yer verilmesini esefle karşıladığını bildirdi. 
     Dışişleri Bakanlığı'ndan yapılan açıklamada, Polonya'nın Krakov kentinde bir Katolik kilisesinin bahçesinde 17 Nisan 2004 tarihinde açılan Ermeni anıtında yer alan yazıtta, 1915 yılında Türkiye'de Ermenilere soykırım yapıldığına dair bir ifadeye yer verildiği belirtilerek, bunun esefle karşılandığı kaydedildi. 
     Açıklamada şöyle denildi 
     ''Polonya hükümetinin, anıttaki yazıtta böyle bir ifadeye yer verilmesine karşı çıktığının öğrenilmekle birlikte, tarihinin en zor dönemlerinde daima yanında yer aldığımız dost Polonya topraklarında ulusumuzu karalayan ifadelerin yer aldığı bir anıtın bulunması üzüntü yaratmıştır.'' Bir kilisenin ''çarpıtılmış verilere dayanan bir tarih anlayışına ve marjinal grupların saplantılarına alet olmasının'' kaygı uyandırdığının ifade edildiği açıklamada, çeşitli platformlarda sürdürülen dinlerarası diyalog ve ortak çalışmalardan beklenen olumlu sonuçların ''ancak bu inançların, inananları önyargılardan ve nefret duygularından arındırabildikleri ölçüde gerçekleşebileceğinin'' hatırda tutulması gerektiğine dikkat çekildi. 
     Açıklamada, ''Bunun tersi, hoşgörüsüzlüğü tahrik ve sosyal çatışmalar yaratma tehlikesini taşımaktadır'' denilerek, dünyanın içinde bulunduğu hassas döneme özgü koşulların herkesi, özellikle de din adamlarını, her zamandan daha sorumlu davranmaya ve atılacak adımlarda daha dikkatli olmaya zorlamakta olduğu vurgulandı. 
     
</TEXT>
</DOC>
