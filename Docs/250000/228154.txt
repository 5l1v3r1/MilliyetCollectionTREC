<DOC>
<DOCNO> 228154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/spor/ykocaomer.html </URL>
<DATE> 2004/04/03/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Futbol basit bir oyun değildir 
</HEADLINE>
<TEXT>

   
   Ünlü İngiliz futbolcusu Gary Lineker, "Alman Milli Takımı efsanesi"ni şöyle tanımlamıştı "Futbol basit bir oyundur. Top bir oraya, bir buraya gider gelir ve sonunda Almanlar kazanır..." 
   Belli ki, Lineker'in bu görüşü Jupp Derwall'i oldukça rahatsız etmiş. Ve işte yeni kitabına da bir anlamda Lineker'e cevap olarak "Futbol Basit Bir Oyun Değildir" adını vermiş. 
   İş Bankası Kültür Yayınları tarafından çıkan bu kitabın tüm geliri Türkiye Engelliler Spor Yardım ve Eğitim Vakfı'na TESYEV bağışlanacak. 
   Futboldaki büyüklüğünü her zaman insanlığında da gösteren Derwall, kitabın basımı sırasında kendi alacağı yayın haklarından da Türkiye'deki engelli sporculara destek olmak için vazgeçti. 
   1963 yılında Sepp Herberger'in teklifini kabul ederek Federasyon antrenörlüğüne başlayan Derwall, kitabında hem kendi aktif futbol yaşamıyla, hem de antrenörlük dönemiyle ilgili çok ilginç anılarını anlatıyor. 
   1954 yılında Uwe Seeler ile birlikte forvet oynadığı Alman Milli Takımı'nın Wembley'deki maçta İngiltere'ye 3-1 nasıl yenildiğini ve bu maçtan önce kendisine hayat dersi veren Sepp Herberger'in davranışlarını mutlaka okumak gerekir. 
   Kitabın yaklaşık 50 sayfalık bir bölümü de yine Türkiye'deki günlerine ayrılmış. Bunların içinde de, 1987 yılının Kasım ayında Galatasaray'ın A ve genç takımlarının bir arada yaptıkları maçlardan birinde, saha ortasında düşerek hayatını kaybeden genç Dursun'u ve o günü belli ki unutamamış. 
   Dursun, ayağında topla koşarken, birden koşmasının yavaşlayarak düştüğünü gören Derwall, o dakikaları gerçekten çok acı ve açık biçimde anlatıyor. Dakikalarca beklenen ama bir türlü gelmeyen ambulans, yerde yatan Dursun'a yaptıkları kalp masajı ve nihayet kendisinin bugün bile anlayamadığı bir şekilde antrenman sahasındaki çitin arkasında bekleyen polis arabasına koşup, onlardan yardım istemesini hiç unutamamış. Ve sonra da talihsiz Dursun'un polis arabasına bindirilerek hastaneye götürülürken, hastaneye 300 metre kala hayatını kaybetmesi. 
   Sevgili Jupp Derwall'in bilmediği bir şey var. Aradan 17 yıl geçti, ambulans konusunda ülkemizde değişen çok fazla bir şey olmadı. 
   
      
   
   
</TEXT>
</DOC>
