<DOC>
<DOCNO> 219597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sontur32.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Dışişleri Bakanı Müzakere tarihi alabileceksiniz 
</HEADLINE>
<TEXT>

     İngiltere Dışişleri Bakanı Jack Straw, Türkiye'nin Avrupa Birliği AB üyeliğine çok sıcak baktıklarını ve bu süreci desteklediklerini belirterek, ''Kopenhag Kriterleri'ni gayet iyi yerine getirdiğinizi düşünüyoruz ve umuyoruz ki, 2004'ün sonuna kadar müzakere tarihi alabileceksiniz'' dedi. 
     Straw ile Dışişleri Bakanı ve Başbakan Yardımcısı Gül, Conrad Oteli'nde çalışma yemeğinde biraraya geldikten sonra ortak basın toplantısı düzenlediler. 
     Toplantıda yaptığı konuşmada, Türkiye'de kendini çok iyi hissettiğini dile getirip gösterilen konukseverlik için Gül'e teşekkür eden Straw, bugün çok umutlu bir olay için değil, 20 Kasım'da meydana gelen bombalamada hayatını kaybedenleri anma amacıyla düzenlenen tören dolayısıyla biraraya geldiklerini söyledi. 
     Straw, 15 Kasım 2003'te İstanbul'daki 2 sinagoga, 5 gün sonra da İngiltere'nin İstanbul Başkonsolosluğu ve HSBC bankasına yapılan saldırılarda hayatına kaybeden toplam 58 kişiyi andıklarını hatırlatarak, bu olayın ardından kendilerine gösterilen işbirliği, destek ve yardım için Türkiye Cumhuriyeti Hükümeti, İstanbul Valiliği, Türk polisi ve bütün Türk halkına teşekkür etti. 
     
     GÖRÜŞÜLEN 3 KONU 
     İngiltere Dışişleri Bakanı Straw, Bakan Gül ile 3 konuyu ele alma fırsatı bulduklarını ve bunlardan birinin Türkiye'nin AB üyeliği başvurusu, ikincisinin Kıbrıs, üçüncüsünün de Irak'taki gelişmeler olduğunu bildirdi. 
     İngiltere'nin, başından beri Türkiye'nin AB üyeliğine çok sıcak bakan bir ülke olduğunu ifade eden Straw, ''Bu süreci destekliyoruz. Kopenhag Kriterleri'ni gayet iyi yerine getirdiğinizi düşünüyoruz ve umuyoruz ki 2004'ün sonuna kadar müzakere tarihi alabileceksiniz'' dedi. 
     Jack Straw, Kıbrıs'taki görüşmelerin liderliğini BM Genel Sekreteri Kofi Annan ile BM Genel Sekreteri'nin Kıbrıs Özel Temsilcisi Alvaro De Soto'nun yaptığını, ancak garantör devlet olarak Türkiye ve Yunanistan ile birlikte oradaki çıkarları nedeniyle Kıbrıs konusuna da çok yakından ilgi duyduklarını anlattı. 
     Konuk Bakan Straw, ''Türkiye'yi, bu müzakereler esnasında takındığı son derece olumlu tavır için tebrik ve takdir ediyorum. Umuyoruz ki olumlu bir sonuca varılacak'' diye konuştu. 
     
     ''TERÖRLE MÜCADELEDE ALINMASI GEREKEN ÇOK YOL VAR'' 
     Dün Irak ve Pakistan'da meydana gelen bombalama olaylarını da ele aldıklarını dile getiren Straw, Irak'taki geçiş dönemi hükümetinin görüşmeler sonucunda geçen hafta geçici bir anayasaya karar verdiğini, ancak son zamanlarda olaylarda hayatını kaybeden kişilere saygıdan ötürü bunun anonsu ve yayınlanmasının geciktirildiğini söyledi. 
     Straw, ''Muhtemelen önümüzdeki günlerde yayınlanacak'' dedi. 
     Türkiye ve İngiltere'nin teröre karşı mücadeleyi geliştirmek için karşılıklı işbirliğinde bulunmaya devam edeceğini de kaydeden İngiltere Dışişleri Bakanı Straw, ''20 Kasım'ın ardından Pakistan ve Irak'ta meydana gelen olayların, dünyada terörle mücadele konusunda alınması gereken çok yol olduğunu gösterdiğini'' sözlerine ekledi. 
     
</TEXT>
</DOC>
