<DOC>
<DOCNO> 216595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sontur23.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Kıbrıs'ta 22'sinden önce çözüm istiyoruz... 
</HEADLINE>
<TEXT>

     Başbakan Recep Tayyip Erdoğan, Kıbrıs müzakerelerinde Türkiye ve Yunanistan'ın katılacakları yeni bir sürece gerek kalmadan bu işin bitmesini istediklerini söyledi. 
     Başbakan Erdoğan, Merkez Karar ve Yönetim Kurulu MKYK toplantısı için geldiği AK Parti Genel Merkezi'nde, gazetecilerin sorularını yanıtladı. 
     Erdoğan, bir gazetecinin, ''Ankara ve İstanbul büyükşehir belediye başkan adaylarının belli olup olmadığına'' ilişkin sorusu üzerine, ''Şu anda kesinleşen bir şey yok. Kesinleştiği anda zaten geciktirmeyiz, hemen açıklarız'' dedi. 
     ''Bunun için belli bir gün var mı Adaylar son saatte mi belli olacak '' sorusuna da Erdoğan, ''Şu anda arkadaşlarımızla beraber değerlendirmeler devam ediyor. Onları bitirdiğimiz anda, artık o son an mı olur, bir gün, iki gün önce mi olur, onu artık açıkladığımızda görürsünüz'' karşılığını verdi. 
     
     KIBRIS 

     Kıbrıs'taki müzakerelerle ilgili görüşünün sorulması üzerine de Erdoğan, şöyle konuştu 
     ''Şu anda ben dikkatle izliyorum. Başından beri söylediğimiz, bu tabii psikolojik bir süreçtir. Bu psikolojik süreçte gerek kuzey gerekse güneyin dikkatli bir şekilde ama çözüme yönelik olarak olumlu yaklaşımla... Temennim odur ki, 22'sine kadar bu iş arzuladığımız noktaya gelsin. Gerek Kuzey Kıbrıs Türk Cumhuriyeti KKTC , gerekse Güney Kıbrıs Rum yönetimi, burada o beklenen neticeyi yakalamış olsun. 
     Türkiye ve Yunanistan'ın katılacakları yeni bir sürece kalmadan bu iş bitsin isteriz. Şu anda dikkatle onu takip ediyoruz. Hayırlı olsun diyorum.'' 
     
</TEXT>
</DOC>
