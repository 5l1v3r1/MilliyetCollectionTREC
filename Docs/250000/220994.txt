<DOC>
<DOCNO> 220994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/soneko30.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı Doğalgaz için hesap yapıyoruz, rakam veremem 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, doğalgaza zam yapılmasıyla ilgili ''şu anda hesaplarını yapıyoruz, rakam vermem mümkün değil'' dedi. 
     Bakan Güler, Türkiye Odalar ve Borsalar Birliği TOBB Sanayi Odaları Konseyi toplantısına gelişinde, gazetecilerin sorularını yanıtladı. Bir gazetecinin, doğalgaza ÖTV yoluyla yüzde 4 civarında zam yapılacağına ilişkin söylentiler bulunduğunu hatırlatarak, zam yapılıp yapılmayacağını sorması üzerine Bakan Güler, ''normal olarak yapmamaya çalışıyoruz'' dedi. 
     Güler, ancak petrol fiyatlarında son günlerde büyük artışlar olduğunu belirterek, zam yapmamaya gayret ettiklerini, buna ilişkin hesap kitap yaptıklarını söyledi. 
     İran'la bu konuda görüşmelerin de devam ettiğini belirten Güler, bunun sonuçlarına göre hareket edeceklerini belirterek, ''Yani bu bir piyasa ekonomisinin uygulamasıdır bizim hesabımıza. Gerekiyorsa zam yapılır, indirim de yapılır'' dedi. 
     Söz konusu zammın yüzde 4'ler civarında olup olmayacağının sorulması üzerine de Güler, ''Şu anda hesaplarını yapıyoruz, rakam vermem mümkün değil. Ama dediğim gibi piyasa neyi gerektiriyorsa ona göre hareket edeceğiz. Şu anda görüşmelerimiz sürüyor'' diye konuştu. 
     Bir gazetecinin, söz konusu zammın ÖTV artışı veya tarife değişikliği şeklinde mi yapılacağını sorması üzerine de Güler, bütün alternatifler üzerinde bir hesaplama yaptıklarını belirterek, önemli olanın bundan sağlıklı bir yapının çıkması olduğunu kaydetti. 
     İran ile doğalgaz görüşmelerinin hangi aşamada olduğunun sorulması üzerine de Güler, görüşmelere katılacak heyetteki isimler ile grupların belirlendiğini, gündemin tespit edildiğini ifade ederek, görüşme tarihini de netleştirmekte olduklarını söyledi. 
     Güler, ''bu hafta içerisinde onlarla görüşeceğiz'' dedi. 
     Öte yandan, TOBB Sanayi Odaları Konseyi toplantısı, TOBB Başkanvekili Zafer Çağlayan'ın başkanlığında Birlik Merkezi'nde başladı. 
     Toplantıya, Enerji ve Tabii Kaynaklar Bakanı Güler'in yanı sıra TOBB Yönetim kurulu üyeleri, Sanayi Odaları Konseyi Başkan ve üyeleri de katılıyor. 
     Toplantının ardından sonuç bildirgesinin yazılı olarak açıklanması bekleniyor. 
     
</TEXT>
</DOC>
