<DOC>
<DOCNO> 222608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/ekonomi/eko01.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyanlar, Telsim ve Telekom'la ilgileniyor 
</HEADLINE>
<TEXT>

   Aria markasını Aycell ile evlendiren Telecom Italia'nın bağlı olduğu Pirelli'nin CEO'su Marco Provera, Türk Telekom ve Telsim'le de ilgilendiklerini söyledi 
      BARIŞ ERGİN 
   
   Yatırım Danışma Konseyi toplantısı için İstanbul'a gelen, Pirelli Spa. CEO'su Marco Tronchetti Provera Türkiye'de telekom sektöründe olabilecek her yatırımla ilgilendiklerini belirtti. Provera, özelleştirme kapsamındaki Türk Telekom ve Telsim'e de yatırım yapmayı düşündüklerini söyledi. 
   GSM sektöründe ortağı İş Bankası ile birlikte Aria markasıyla Türkiye pazarına giren Telekom Italia'nın Aria'da lisans sorunu yaşadığını belirten Provera, "Geçmişte yaşadığımız sorunları aştık. Şu anda Aycell ile birlikteliğimiz var. Biz geleceğe bakıyoruz" dedi. 
   
   Hükümete övgü 
   Türkiye'ye 1960'tan beri 4 milyar euro yatırım yaptıklarını söyleyen Provera, AKP hükümetinin olaylara pragmatik ve gerçekçi yaklaştığını belirtti. Provera, "Başbakan çok güvenilir biri. Hükümet de öyle. Daha atılması gereken çok adım var ama en azından yatırım için öncelikleri biliyor ve gereken adımları da atıyorlar" dedi. 
   
   Lastik işçisine mesaj 
   Provera, lastik işçilerinin grev kararıyla ilgili sorular karşısında da sadece "Sendikalar daha açık olmalı" açıklamasını yaptı. Provera, "Gerçekten çok iyi çalışanlarımız, çok iyi teknikerlerimiz var. Eğer kendileri çok fazla talep ederlerse, çok üzülürüz, çok büyük ve acı bir kayıp olur. Çünkü uluslararası bir şirket olarak bu durumda yatırımlarımıza ara vermek zorunda kalabiliriz" diye konuştu. 
   Lastik - İş Sendikası, toplu iş sözleşmesi görüşmeleri anlaşmazlıkla sonuçlanan Goodyear, Türk Pirelli ve Brisa lastik fabrikalarında grev kararı almıştı. 
   
   Milliyet İZLENİM 
   Her CEO'ya 3'er koruma    Yatırım Danışma Konseyi toplantısı başlamadan önce İspanya'daki terör eyleminde hayatını kaybedenler için 4 dakikalık saygı duruşu yapıldı. Toplantının yapıldığı Çırağan Sarayı'nda olağanüstü güvenlik önemleri alındı. Çırağan Sarayı karadan ve denizden korundu. Her CEO'ya devlet tarafından 2 - 3 koruma tahsis edildi. Sivil polislerin garson kılığında dolaşması dikkat çekti. 
   CEO'lara alkol yok 
   Öğle yemeğinde yerli ve yabancı konuklara verilen yemek birbirinden farklıydı. İki farklı mönüyle sunulan yemekte Başbakan Tayyip Erdoğan ve Devlet Bakanı Ali Babacan, Fiat, ISCAR, Metro, La Farge, Rio Tinto, Merloni ve Toyota şirketlerinin CEO'ları ile aynı masada oturdu. İtalyan aperatif tabağı, zeytinyağlı fesleğen soslu levrek balığı, tartın içinde sebzeli kuskus kişniş körüli sos ile portakal ve çilekli jöle elma sorbesi ile yendi. Ancak alkol servisi yoktu.CEO'ların beraberindeki heyete ve Türkiye'deki temsilcilerine sunulan mönü ise baharatlı keçi peyniri, cevizli ekmek ve rakı sosu ile, ızgara kuzu pirzola sarımsaklı patates püresi, biberiyeli porto şarabı ile yoğurtlu krokanlı parfe meyve sosları ile sunuldu. 
   
   'Türkiye'ye güvenimiz arttı'    ŞULE YÜCEBIYIK 
   Fiat SPA CEO'su Giuseppe Morchio Yatırım Danışma Konseyi'nin Türkiye için dönüm noktası olacağını söyledi. Morchio, "Biz de Türkiye'de yeni bir yatırımın eşiğindeyiz. Ortağımızla görüşüyoruz, ön hazırlığı tamamlamak üzereyiz" dedi. 
   Morchio, "Başbakan Erdoğan yabancı yatırımcı için doğru ortamın oluşması konusunda söz verdi. Daha da önemlisi bu sözlerinin arkasında duracağının sinyalini verdi. Şahsım adına Türkiye'ye olan güvenim arttı" diye konuştu. Türk ekonomisinin şaşırtıcı bir hızla geliştiğini anlatan Morchio, "Enflasyon ve faiz oranlarının bu kadar kısa zamanda kontrol altına alınması büyük bir devrim. Ancak biz yatırımcılar için iç pazardaki satışlarımız da çok önemli. Ekonominin istikrara kavuşmasından çok bunu sürdürebilmesi önemli" dedi. 
   
   'İstikrar sürmeli'    DİLEK TAŞ 
   Merloni'nin CEO'su Andrea Guerra, Türk ekonomisinin iyiye gittiğini belirterek, "Ama 18 ay çok kısa bir süre. Türkiye'nin daha uzun süre iyi olduğunu kanıtlaması gerekiyor" dedi. AB'ye katılmanın önemli olduğunu vurgulayan Guerra, "Ancak daha önemlisi istikrar ve güvenilirlik" diye konuştu. Reformların sürmesi, enflasyonun tek haneye inmesi gibi beklentilerinin olduğunu kaydeden Guerra, "Hizmet, kaynak ve insan kaynakları alanındaki yatırımlarımızı artıracağız" diye konuştu. 
   
   Siemens'ten yatırım 
   Avrupa'nın teknoloji devlerinden Alman Siemens'in Başkan Yardımcısı Johannes Feldmayer, Yatırım Danışma Konseyi toplantısında Başbakan Erdoğan'a ulaşım, enerji ve IT alanlarında tavsiyeler sunduklarını ve Türkiye'de ulaşım ve enerji sektörlerinde en kısa dönemde yatırım yapacaklarını açıkladı. Hükümetin ekonomik olduğu kadar siyasi alanda da istikrar örneği sergilediğinin altını çizen Feldmayer, "Önümüzdeki yıllarda bu ülkenin inanılmaz derecede yabancı yatırım çekeceğine hiç şuphem yok. Türkiye Avrupa'da bir numaralı yatırım ülkesi olabilecek potansiyele sahip" dedi. 
   
   
</TEXT>
</DOC>
