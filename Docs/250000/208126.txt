<DOC>
<DOCNO> 208126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/soneko31.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Toyota, Avrupa'da 7. rekoruna ulaştı... 
</HEADLINE>
<TEXT>

     Toyota, Avrupa satışlarını yüzde 10 oranında artırarak, yedinci rekor yılına ulaştı. 
     Toyota'dan yapılan açıklamaya göre, Avrupa'da, yüzde 4.7 ile şu ana kadarki en yüksek pazar payına ulaşan Toyota, kıta üzerindeki İngiltere, Fransa, Türkiye ve Polonya'daki tesislerinde toplam 465 bin 946 otomobil, 430 bin 919 motor ve 117 bin 140 vites kutusu üretti. 
     Toyota, 2004 yılı için ise yeni bir rekora imza atarak Avrupa'da 850 bin araç satmayı hedefliyor. 
     Geçen yıl 216 bin 4 adet satan yeni Toyota Yaris, Avrupa'da en çok satan Toyota modellerinden oldu. Satışlarını bir önceki yıla göre yüzde 10 oranında artıran yeni RAV4 ise toplam 105 bin 76 adetle Avrupa'nın en çok satan arazi aracı unvanını yeniledi. 
     Toyota'nın efsane arazi aracı Land Cruiser serisi 38 bin 495 adet satarak, satışlarını bir önceki yıla göre yüzde 122 artırdı. Sedan ve Wagon modelleri Türkiye'de üretilen yeni Corolla ürün ailesi de toplam 221 bin 503 adet satarak, Avrupa pazarında en çok satan Toyota modeli oldu. 
     
     TÜRKİYE'DEKİ SATIŞLAR YÜZDE 100 ARTTI 
     Türkiye'de de 2003 yılı, Toyota için başarılı bir şekilde noktalandı. 
     Geçen yıl Corolla ürün ailesinin yanı sıra yeni Toyota Yaris, yeni Avensis ve yeni Land Cruiser Prado'yu pazara sunan Toyotasa, 2003 yılında satışlarını bir önceki yıla göre yüzde 100 oranında artırdı. 
     2004'ü rekor yılı ilan eden ve 30 bin araç satmayı hedefleyen Toyotasa, bu rakamın, şu ana kadar Türkiye pazarında yıllık bazda gerçekleşmiş en fazla Toyota satışı olacağını vurguladı. 
     
</TEXT>
</DOC>
