<DOC>
<DOCNO> 247709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sondun20.html </URL>
<DATE> 2004/06/14/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
İşte AP seçim sonuçları 
</HEADLINE>
<TEXT>

     Avrupa Parlamentosu seçimlerinin resmi olmayan ilk sonuçlarına göre, parlamentonun koltuk dağılımında önemli bir değişiklik olmuyor ve Hıristiyan Demokrat Grup liderliğini koruyor. 
     Seçim sonucunda sayısı artan aşırı sağcı parlamenterlerin Avrupa Parlamentosu'nda siyasi grup oluşturma olanağı bulacakları düşünülüyor. Parlamentodaki ''kötümserlerin'' ve ''AB karşıtlarının'' oranı da artıyor. 
     Avrupa Parlamentosu'nda 15 üye ülke parlamenterleri için 786 olan koltuk sayısı, genişlemeden sonra 25 üye için 732'ye indirilmişti. 
     Brüksel'de bu sabah yapılan açıklamaya göre, Hıristiyan Demokrat Grup Avrupa Halk Partisi-EPP 274 koltuk kazanıyor. Bu grubun koltuk sayısı geçen dönemde 294'tü. 
     Sosyalist Grup PES 198 koltukla ikincilik konumunu koruyor. Bu grubun koltuk sayısı geçen dönemde 232'ydi. 
     Liberal Grup ELDR 64 koltuk kazanıyor. Bu grubun koltuk sayısı geçen dönemde 67'ydi. 
     Sol Birlik Grup EUL 36 koltuğa sahip oluyor. Bu grubun koltuk sayısı geçen dönemde 55'ti. Yeşiller 42 koltuk sahibi oluyor. Bu grubun koltuk sayısı geçen dönemde 47'ydi. 
     Avrupa Milletler Birliği Grubu UEN 28 koltuk elde ediyor. Bu grubun geçen dönemde koltuk sayısı 30'du. Demokratlar Grubu EDO 15 koltuk elde ediyor. Bu gurubun koltuk sayısı geçen dönemde 17'ydi. 
     Yeni seçimlerden sonra henüz grubunu belirlememiş 69 parlamenter bulunuyor. 
     Avrupa Parlamentosu'nda siyasi grup oluşturabilmek için en az 5 üye ülkeden 19 parlamenterin bir araya gelmesi gerekiyor. Aşırı sağcı parlamenterlerin yeni bir grup oluşturmaları bekleniyor. 
     AP'nin yeni siyasi gruplarının yapısı, 20 Temmuz'da Strasbourg'da başlayacak oturumlarda belirlenecek. EPP'nin bölünmesi, ''kötümserlerin'' ayrılarak farklı bir grup oluşturmaları bekleniyor. 
     Öte yandan, Avrupa Parlamentosu seçimlerine katılım oranının yüzde 45,3 olduğu belirtiliyor. 
     Avrupa Parlamentosu seçimleri sonunda Almanya 99, Fransa, İtalya ve İngiltere 78'er, İspanya ve Polonya 54'er, Hollanda 27, Belçika, Çek Cumhuriyeti, Yunanistan, Macaristan ve Portekiz 24'er, İsveç 19, Avusturya 18, Danimarka, Slovakya ve Finlandiya 14'er, İrlanda ve Litvanya 13'er, Letonya 9, Slovenya 7, Estonya, Lüksemburg ve Kıbrıs Rum kesimi 6'şar, Malta 5 parlamenter belirledi. 
     
</TEXT>
</DOC>
