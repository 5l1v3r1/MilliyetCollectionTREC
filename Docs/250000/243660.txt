<DOC>
<DOCNO> 243660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sonyas07.html </URL>
<DATE> 2004/05/28/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
50 yaşından sonra keman çalmak ister misiniz 
</HEADLINE>
<TEXT>

     Elli yaşından sonra keman çalmak ister misiniz Bu yaştan sonra ''kuğu gibi'' dans etmek ya da her bakışınızda iç çektiğiniz sahne ışıklarının altında kendinizi görmeye ne dersiniz 
     Bütün bunlar hayal gibi görünse de her yaştan sanat sevdalılarına hitabeden sanat merkezleri, içinizde saklı kalan Suna Kan'ı, Tan Sağtürk'ü, Fazıl Say'ı ortaya çıkarıyor. 
     Müzik eğitimi ve bale derslerinin yapıldığı çok sayıda merkezin arasında yer alan Point Sanat Merkezi, tanınmış sanatçılarla hizmet veriyor. Devlet Opera ve Balesi'nin ''Budala'', ''Spartaküs'' gibi eserlerinde başrol üstlenen balet Volkan Ersoy, viyola sanatçısı Bahadır Başabak ve perküsyon sanatçısı Yalçın Baygın'ın önderliğinde kurulan merkezde, bu sanatçıların yanı sıra, Gamze Toper bale, Elvan Atasoy ve Sibel Ünal piyano, Serkan Ağır gitar, Sema Özer şan ve Özgür Özer perküsyon dersi veriyor. 
     Yılsonu gösterisine hazırlanan merkezin ''gönüllü sanatçıları'', haftasonunda ilk defa sahne ışıklarıyla tanışacak. Devlet Resim ve Heykel Müzesi'nde bu pazar sahne alacak öğrenciler, heyecanla büyük günü bekliyor. 
     
     ''AZMETTİM, 1 YIL SONRA ŞEHRAZAT'I ÇALACAĞIM'' 
     Kursiyerlerden yaşındaki mimar Tayfun Tezcan, kemana bir rock kemancısının afişini görerek gönül vermiş. 
     O günden sonra bir daha ''iflah olmayan'', ancak ''iş güç, çoluk çocuk'' derken hayat gailesinden kemana vakit bulamayan Tezcan, sonunda kararını vererek değişik kursların kapısını çalmış. Bu kursların bir kısmından, ''boşver, bu yaştan sonra ne yapacaksın'' yanıtını alan Tezcan, o gün kararını vermiş ''Azmettim, 1 yıl sonra Şehrazat'ı çalacağım''. Sonunda kendine ''bu yaştan sonra'' keman öğretecek bir sanat merkezi bulan Tezcan, 3.5 aydır çalışmalarını sürdürüyor. 
     Tezcan, AA muhabirinin sorularını yanıtlarken, hala ''Şehrazat çalma'' azminin sürdüğünü, hatta başka eserleri de seslendirmeye karar verdiğini söyledi. Evde de keman çalmayı sürdürdüğünü anlatan Tezcan, bu bitmek bilmeyen azmini, ''Evde bile çalıyorum. Artık parmaklarım yara oldu. Evdekiler de alıştı. Bir tek köpeğim şikayetçi. Sonunda o da alışır herhalde'' sözleriyle dile getirdi. 
     Bazı günler kendinden memnun kaldığını, kimi zaman ise ''inanılmaz kötü çaldığını'' anlatan Tezcan, ''Yılmıyorum, sonuna kadar devam edeceğim'' sözleriyle kemana olan aşkını anlattı. 
     38 yaşındaki endüstri mühendisi Yasemin Ural ise, ''aile meclislerinde şarkı söyleyerek'' başlayan serüveninde bugün ''Carmen'' aryaları seslendiren bir soprano. Henüz solfej eğitimine bile başlamayan Ural, ''En son 15 sene önce okulda tiyatro gösterisine çıkmıştım. Şimdi sahneye çıkacağım. Bu hem heyecanlı, hem de korkutucu'' dedi. 
     Kızının da bale dersi aldığını ifade eden Ural, ''Ailenin yarısı sahnede olacak. Bu bizim için çok önemli bir deneyim. Benim herkese tavsiyem, bir sanat dalıyla uğraşmak insana motivasyon veriyor. Çok keyifli bir uğraş'' diye konuştu. 
     
</TEXT>
</DOC>
