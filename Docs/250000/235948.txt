<DOC>
<DOCNO> 235948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonspo32.html </URL>
<DATE> 2004/04/29/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Süreyya'yı spor tesisine almayanlar hakkında soruşturma başlatıldı 
</HEADLINE>
<TEXT>

     Gençlik ve Spor Genel Müdürlüğü GSGM , Atina Olimpiyatları'na hazırlanan milli atlet Süreyya Ayhan'ın antrenman için gittiği 100. Yıl Spor Kompleksi'ne alınmaması olayıyla ilgili soruşturma başlattı. 
     GSGM'den alınan bilgiye göre, Antalya Gençlik Spor İl Müdürlüğü'nde görevli personel ve Atletizm Federasyonu yetkilileri hakkında soruşturma açıldı. Soruşturma sonunda suçlu oldukları ve milli sporcuyu mağdur ettikleri belirlenen yetkililerin cezalandırılacağı kaydedildi. 
     
     ANTALYA VALİLİĞİ DE SORUŞTURMA BAŞLATTI 

     Antalya Valiliğinden yapılan yazılı açıklamada, bugün bazı basın organlarında, milli atlet Süreyya Ayhan'ın çalışma yapmak üzere geldiği tesislere gece bekçisi tarafından sokulmadığı yolunda haberler yayımlandığı kaydedildi. Haberler üzerine konuyla ilgili derhal soruşturma başlatıldığı vurgulanan açıklamada, şöyle denildi 
     ''Her yıl Dünya Ralli Şampiyonası, Dünya Triatlon Şampiyonası ve Avrupa güreş organizasyonları ile çok sayıda ulusal ve uluslararası spor etkinliklerine ev sahipliği yapan ve ülkemizi temsilde sorumluluğunun idraki içerisinde bulunan Antalya'da, milli sporcumuz Süreyya Ayhan'ın gece bekçisi veya herhangi bir görevli tarafından tanınmaması sonucunda tesislere sokulmaması hususu asla kabul edilemez. 
     Atina Olimpiyatları'nda umudumuz olan milli sporcumuz Süreyya Ayhan'ın program ve çalışmalarını Antalya'da aksaksızca yerine getirmesinde Gençlik ve Spor İl Müdürlüğü'nce gerekli hassasiyetin gösterilmesi hususunda, tüm ilgililer derhal talimatlandırılmış olup, hiçbirimiz tarafından kabul edilemez konuya ilişkin soruşturma başlatılmıştır.'' 
     
</TEXT>
</DOC>
