<DOC>
<DOCNO> 200660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur04.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kara kış geldi Lapa lapa kar... 
</HEADLINE>
<TEXT>

     Kış geldi... Türkiye'nin kuzeyinde sıcaklıklar 8-10 derece düşüyor. Dünden itibaren Edirne ve Kırklareli'nde etkili olan kar yağışı, bugün yurdun tamamında etkili olacak. 
     Hava sıcaklıkları düşmeye devam ederken, kar yağışı bugünden itibaren yurdun bazı bölgelerinde etkili olacak.Devlet Meteoroloji İşleri Genel Müdürlüğü'nden alınan bilgiye göre, hava sıcaklıkları yurdun kuzey kesimlerinde 8 ile 10 derece düşecek. 
     Kar yağışı bugün Marmara'nın doğusu, Ege Bölgesi'nin iç kesimleri, İç Anadolu Bölgesi'nin kuzeyi, Karadeniz'in iç kesimleri ile Doğu Anadolu'nun kuzey bölümünde etkili olacak. Trakya dışında diğer tüm bölgelerde etkili sağanak yağmur görülecek. İç Anadolu'nun orta kesimlerinde karla karışık yağmur yağacak. 
     
     Çarşamba 'soğuk' kırılacak 

     Yarınsa Kuzey Ege, Marmara ve Batı Karadeniz'in iç kesimleri ile Güneydoğu Anadolu'nun doğusunda az bulutlu açık hava bekleniyor. Kar, İç Anadolu'nun batı ve kuzeyinde, Karadeniz'in iç ve Doğu Anadolu'nun kuzeyinde etkili olacak. Güney Ege, Akdeniz, Orta ve Doğu Karadeniz kıyısı ve Güneydoğu Anadolu'nun kuzeyinde sağanak görülecek. Çarşamba günü sıcaklık yurdun batısında artarken Doğu Karadeniz'in iç kesimleri, Doğu Anadolu ve Güneydoğu Anadolu'nun doğusunda kar var. 
     
     Yüz felcine dikkat 

     Aydın Adnan Menderes Üniversitesi Tıp Fakültesi Fizik Tedavi Rehabilitasyon Anabilim Dalı Başkanı Prof. Dr. Ömer Faruk Şendur, ani hava değişikliklerine bağlı olarak ortaya çıkan yüz felci rahatsızlığına dikkat çekti. Özellikle ani mevsimsel ısı değişikliklerinde yüzde asimetrik değişiklik, ağızda çekilme ve göz kapağını kapatamama gibi belirtilerin yüz felcinin habercisi olduğunu vurgulayan Prof. Şendur, "Yüz felci, tedavisi mümkün olan bir rahatsızlık. İlaç tedavilerinin yanı sıra rehabilitasyonla başarılı sonuçlar alınıyor" dedi. Şendur, yüz felcine karşı alınaak en basit önlemin ani hava değişikliklerinde kulak ve boyun bölgesinin kaşkol, bere ya da şapka yardımıyla korunması olduğunu söyledi. 
     TRAKYA'DA HAYAT FELÇ OLDU 
     Yurdun büyük bölümünü önceki geceden itibaren etkisi altına alan kara kış, birçok ilde ulaşımın aksamasına neden oldu. Fırtına nedeniyle feribot seferleri iptal edilirken, Kırklareli Demirköy'de kar yağışı nedeniyle kayan kamyonun kapadığı yolda, bir yolcu otobüsü 45 yolcusuyla mahsur kaldı. Meteoroloji yetkilileri, soğuk hava ve kar yağışının Trakya Bölgesi'nde iki gün daha etkili olduktan sonra yerini yağmura ve fırtınaya bırakacağını söyledi. 
     Bolu Dağı'nda sis nedeniyle görüş mesafesinin 20 metreye kadar düşmesi ve akşam saatlerinde başlayan kar yağışı ulaşımı aksattı. 
     Uludağ'da da kar kalınlığı 40 santimetreye ulaştı. Dün zaman zaman tipiye dönüşen yağışta görüş mesafesi zaman zaman 100 metreye düştü. 
     Denizlerde etkili olan fırtına nedeniyle de Çanakkale Boğazı'nda feribot seferleri uzun süre yapılamadı. 
     
</TEXT>
</DOC>
