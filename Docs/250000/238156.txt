<DOC>
<DOCNO> 238156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonsiy36.html </URL>
<DATE> 2004/05/07/ </DATE>
<TIME> 18.57 </TIME>
<AUTHOR>  </AUTHOR>
<HEADLINE>
Anayasa değişikliği... "Hükümet olarak büyük bir mutluluk içindeyiz" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Anayasa değişikliği teklifinin kabul edilmesiyle bugünden itibaren Türk demokrasisinin çok daha kuvvetlendiğini belirterek, 'Hükümet olarak büyük bir mutluluk içindeyiz ve büyük bir onur duyuyoruz'' dedi. 
     Gül, Anayasa değişikliği teklifinin kabul edilmesinin ardından TBMM Kulisi'nde gazetecilere açıklamalarda bulundu. 
     Genelkurmay Başkanlığı'nın açıklamasını soran bir gazeteciye Gül, ''bütün dünya gazetelerinde, televizyonlarında çıkacak şeyden siz burada bahsetmezseniz...'' diye karşılık verdi. 
     Türkiye'nin büyük bir reform paketini Meclis'ten geçirdiğini ifade eden Gül, bu reform paketinin Türk siyasi tarihi bakımından önemli olduğunu kaydetti. Gül, şunları söyledi 
     ''Yapılan değişiklik çok önemli, Türkiye'ye kazandırdıkları çok önemli. Olağanüstü dönemlerin mahkemeleri değişti, bütün dünya sistemi içine özellikle AB sistemi içine tam bir entegre oldu. Bütün evrensel hukuku, kendi hukukunun bir parçası haline getirdi. Kadın-erkek eşitliği konusunda 1934'den sonra yapılmış en büyük hamle gerçekleştirildi. 
     AB'nin en gelişmiş ülkelerindeki düzenlemeler seviyesinde hatta onlardan ileri düzenlemeler yaptı bu konuda. Şeffaflığın, Meclis denetiminin her sahaya yayılması gerçekleştirildi. Bu çok önemli bir şey. Parlamento denetimi en etkin hale geldi. Dolayısıyla en demokratik ülkelerdeki bütün düzenlemeler bugün Türk Anayasası'nın bir parçası haline geldi. 
     En önemlisi, bunun çok büyük bir çoğunlukla yapılmış olmasıdır. Meclis'te temsil edilen bütün partiler, bağımsızlar dahil hepsinin desteği ile yapılmış olmasıdır. Eminim ki bugünden itibaren Türk demokrasisi çok daha kuvvetlenmiştir. Türkiye'nin dünyadaki yeri çok daha farklı bir noktaya gelmiştir. Bunu gerçekleştiren Meclis olarak, milletvekilleri olarak, Hükümet olarak büyük bir mutluluk içindeyiz ve büyük bir onur duyuyoruz.'' 
     
</TEXT>
</DOC>
