<DOC>
<DOCNO> 223003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/yasam/yas04.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir kıvılcımla beş Çinli öldü 
</HEADLINE>
<TEXT>

   Maden ocağında kuyu derinleştirme çalışması yapılırken sıçrayan kıvılcım, biriken metan gazının patlamasına neden oldu. Kazada 5 Çinli can verdi 
      ZONGULDAK DHA 
   
   Türkiye Taşkömürü Kurumu TTK Karadon Müessese Müdürlüğü'nde kuyu derinleştirme çalışması sırasında meydana gelen grizu patlamasında 5 Çinli işçi ölürken, üçü de yaralandı. Karadon Müessese Müdürlüğü'nün kuyu derinleştirme ihalesini alan Çin Halk Cumhuriyeti'nin CCCGC şirketi işçileri, dün saat 10.30 sıralarında oksijen kaynağı yapmaya başladı. Bu sırada kuyuya düşen kıvılcımlar, biriken metan gazının patlamasına neden oldu. 
   Olay yerinde bulunan 8 işçiden Lii Gong Jum, Hung Jan Hang, Si Xıan Gin, Yan Xin Jian ve Cheng Ping hayatını kaybetti. SSK Zonguldak Bölge Hastanesi'ne kaldırılan Wu Lian Xing ile Tın Tanngui'in sağlığının iyiye gittiği, ancak Cheng Wu'nun durumunun ağır olduğu belirtildi. 
   
   Kardeşe gözyaşı 
   Çinli işçilerin arkadaşları da cesetlerin götürüldüğü hastaneye akın etti. 
   Kazada kardeşi Hung Jan Hang'ı kaybeden CCCGC muhasebecisi Chan Hang, gözyaşlarını tutamadı. Kardeşinin ardından ağıtlar yakan ve arkadaşlarının yardımıyla ayakta durabilen Hang fenalık geçirdi. 
   
   
</TEXT>
</DOC>
