<DOC>
<DOCNO> 219844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sontur09.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem Sonbaharda Türkiye'yi ekonomik sıkıntı bekliyor 
</HEADLINE>
<TEXT>

     YTP Genel Başkanı İsmail Cem, Türkiye'nin ciddi bir ekonomik sıkıntı içinde yerel seçime gittiğini ileri sürerek, ''Sonbaharda Türkiye'yi ekonomik açıdan yeni bir sıkıntı bekliyor'' dedi. 
     Cem, partisinin Adana İl Teşkilatı'nda düzenlediği basın toplantısında, döviz ve enflasyon rakamlarının düşmesinin güzel gelişmeler olmasına karşın, bu düşüşten vatandaşın yararlanamadığını savundu. 
     Ekonomik göstergelerin düşündürücü olduğunu öne süren Cem, şunları söyledi ''Mazot 13-14 ay içinde yüzde 30-40 oranında yükselmiş, iç ve dış borçlanma devam ediyor. Son bir yılda dış borca 9.6 milyar dolar daha eklenmiş, iç borç 44.5 katrilyona ulaşmış. Bunlar fevkalade tehlikeli ve problem yaratacak göstergeler. Gözlerden gizlenmeye dönük propaganda yapılıyor ancak gerçekler yaşayanlar tarafından görülüyor. Bu yılın sonbaharında Türkiye'yi yeni bir sıkıntı bekliyor.'' 
     
     ''MUHALEFETSİZ SİYASET'' 
     Siyasetin de içaçıcı durumda olmadığını ve muhalefetsiz bir dönemden geçtiğini savunan Cem, ''Mecliste, sosyal demokrat ve demokratik solcular temsilden yoksunlar. İktidar tutucu, muhalefet ise muhafazakar konumda. Bu yanlış ve çarpık bir denge. Sağda ve solda yenilikçilik kalmadı. Meclisteki her iki parti kendi alanlarında muhafazakar politikaların sözcüleri oldu'' diye konuştu. 
     Cem, seçimlerde Türkiye'de solda yeni bir yenileşmenin beklentisi içinde olduklarını ifade ederek, konuşmasını şöyle sürdürdü 
     ''Sosyal demokrat ve demokratik sol diye tanımladığımız soldan söz ediyorum. Seçim mesajlarımızda çerçevesini çizdiğimiz solun biraraya gelerek kendisini bütünleştirmesini istiyoruz. YTP olarak biz en büyüğüz demiyoruz. Ama bütünleşme sürecini biz başlatacağız. Planı ve programı ortaya koyup, elma ve armudu aynı sepete atmadan, hizipçilik ve kavgalara girmeden sosyal demokrat ve demokratik solcuları biraraya toplayacak hareketin yolunu anlatacağız. Bunda acele de etmeyeceğiz. Geçmişteki birleşmeler gibi olmayacak. Seçimler bizim açımızdan bu yönüyle önemli. İdari maslahatçılıkla solculuk olmaz. Seçimde halktan alacağımız destekle solun ve Türkiye'nin yenileşme sürecini başlatacağız. Bize verilecek olan her oyu sahipleneceğiz.'' 
     
     ''DENKTAŞ HIRPALANDI'' 
     Cem, bir gazetecinin, Kıbrıs'taki müzakerelerle ilgili sorusuna, KKTC Cumhurbaşkanı Rauf Denktaş'ın elinden geleni yaptığını söyledi. Cem, şöyle devam etti 
     ''Ama gücü ne ölçüde yetecek. Çünkü hükümet Denktaş'ı haksız yere çok hırpaladı. Sayın Denktaş'la 5 yıl birlikte çalıştım. Ortak çözüm konusunda Denktaş'ın çaba gösterdiğini gördüm ve mesafeler de aldık. Siz kendi temsilcinizi bu kadar hırpalarsanız, o zaman Denktaş'ın kolu kanadı kırık şekilde müzakereleri devam ettirme durumu ortaya çıkar. Bu olmayan bir müzakere, çünkü başı ve sonu belli. Ne olursa olsun, karşı taraf kabul etmiyor. Gelişmelerden kaygılıyım. Umarım Türk tarafının haklı olan kaygılarını ortadan kaldıracak gelişme sağlanır.'' 
     
</TEXT>
</DOC>
