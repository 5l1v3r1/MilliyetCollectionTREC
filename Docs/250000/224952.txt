<DOC>
<DOCNO> 224952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonyas15.html </URL>
<DATE> 2004/03/23/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Bahar alerjisine dikkat .. 
</HEADLINE>
<TEXT>

     Uzmanlar, ilkbaharın gelişiyle birlikte ortaya çıkan polen alerjisine karşı vatandaşları uyardı. 
     İstanbul Üniversitesi İÜ Cerrahpaşa Tıp Fakültesi Göğüs Hastalıkları Anabilim Dalı Öğretim Üyesi Prof. Dr. Ahmet Rasim Küçükusta, AA muhabirine yaptığı açıklamada, bahar aylarının alerjik hastalıkları da beraberinde getirdiğini vurguladı. 
     ''Bahar alerjilerinin nedeni çiçek tozları, yani polenler'' diyen Prof. Dr. Küçükusta, polenlerin ilkbaharda atmosfere yayılmaya başladığını ve bu durumun Nisan ile Haziran aylarında en yüksek seviyeye çıktığını, sıcak iklimlerde ise polen mevsiminin 8-9 ay sürdüğünü anlattı. 
     Prof. Dr. Küçükusta, şunları kaydetti ''Polenlerin alerjik hastalıklara neden olma potansiyelleri farklıdır. Polenler astıma değil, daha çok alerjik nezleye neden olur. Bir polenin alerjiye neden olabilmesi için, 1 metreküp havada 25-50 polen olması gerekir.'' Gösterişli ve renkli bitkilerin daha çok alerjiye neden olduğunun sanıldığını, ''gül nezlesi'' olarak bilinen hastalığa da gül polenlerinin değil, ağaç ve çayır polenlerinin yol açtığını anlatan Prof. Dr. Küçükusta, sözlerini şöyle sürdürdü 
     ''Kavak, huş ağacı, kızıl meşe, kızıl ağaç, fındık, selvi, kayın, söğüt, ıhlamur, zeytin, karaağaç, çınar gibi ağaç polenleri ile İngiliz çimi, domuz ayrığı, çayır kelp kuyruğu, çayır salkım otu, tatlı ilkbaharotu benzeri çayır, pelin, yapışkanotu, sinirotu, akkazayağı, kuzukulağı gibi yabani ot ve arpa, buğday, yulaf, çavdar ve mısır gibi hububat polenlerinin alerji yaratma potansiyelleri yüksektir.'' Atmosferdeki polen miktarlarının hava koşullarına bağlı olarak değiştiğini, sıcak, kuru ve rüzgarlı günlerde havada daha çok polen bulunduğunu kaydeden Prof. Dr. Küçükusta, ''Polenler, rüzgarın etkisiyle kilometrelerce uzaklara taşınabilir. Yüksek binalarla çevrili sokaklarda binaların yüzeyi, statik elektrik nedeniyle polen çeker. Buna karşılık deniz kenarında çok az polen bulunur'' diye konuştu. 
     Hava kirliliğinin polenlere duyarlılığı artırdığını da dile getiren Prof. Dr. Küçükusta, ''Özellikle yoğun trafik olan bölgelerde yaşayanlarda, polen duyarlılığı daha kolay oluşur'' dedi. 
     
     BURÇ VE POLEN 
     Prof. Dr. Ahmet Rasim Küçükusta, yapılan araştırmaların, polen mevsiminde doğan çocuklarda, yani Koç ve Boğa burcunda olanlarda polen alerjisinin daha sık görüldüğünü bildirdi. 
     İÜ Öğretim Üyesi Küçükusta, polenlerden korunma yollarını da şöyle sıraladı 
     -Her şeyden önce hangi polenlere alerjik olunduğu bilinmeli. 
     -Polenlerine alerjik olunan bitkilerden uzaklaşılmalı. 
     -Radyo, televizyon, gazete gibi yayın organlarında, günlük hava durumu raporlarında o günkü polen durumu hakkında da bilgi verilerek alerjisi olanlar uyarılmalı. 
     -Evlerin ve arabaların kapı ve pencereleri sıkı kapatılmalı. 
     -Evlerde ve arabalarda polen filtreli klima kullanılmalı. 
     -Sıcak, kuru ve rüzgarlı havalarda ve sabahın erken saatlerinde dışarıya çıkılmamalı. 
     -Polenlerin çok yoğun olduğu dönemlerde ağzı ve burnu kapatan maskelerden yararlanılmalı. 
     -Polen zamanı açık havada egzersiz ve spordan kaçınılmalı. 
     -Tatil için deniz kenarları tercih edilmeli. 
     -Dışarıda gözlük ve şapka kullanılmalı, saçlar yatmadan önce mutlaka yıkanmalı. 
     -Üzerlerine polenler yapışabileceği için günlük kıyafetler yatak odasında çıkarılmamalı. 
     
</TEXT>
</DOC>
