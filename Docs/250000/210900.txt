<DOC>
<DOCNO> 210900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/sontur09.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İTÜ Senatosu, YÖK Başkanı Prof. Teziç'e sert çıktı... 
</HEADLINE>
<TEXT>

     İstanbul Teknik Üniversitesi İTÜ Senatosu, ''YÖK Başkanı Erdoğan Teziç tarafından Başbakan Recep Tayyip Erdoğan'a sunulan Yükseköğretim Yasa Taslağı'nın, üniversitelerin görüşlerini içermediğini'' ileri sürdü. 
     İTÜ Senatosu'ndan yapılan yazılı açıklamada, ''Yükseköğretim Yasası'nın değiştirilmesine ilişkin tartışmaların Türkiye'nin gündemini 1 yıla yakın süredir meşgul ettiği'' kaydedilerek, şöyle denildi. 
     ''Türkiye Cumhuriyeti üniversitelerini siyasi iktidarların etki alanına sokmayı amaçlayan girişimlerin karşılıklı görüşme ve tartışma yoluyla çözüme ulaştırılması için, Hükümet ve Üniversitelerarası Kurul arasında başlatılan görüşmeler henüz tamamlanmadı. Üniversitelerarası Kurul'un bu amaçla görevlendirdiği komisyon hazırladığı taslağı 11 Aralık 2003 tarihinde Üniversitelerarası Kurul'da tartışarak sonuçlandırmadan YÖK Başkanı Sayın Erdoğan Teziç'e ön bilgi olarak iletmiş, ancak bu taslak görüşülerek sonuçlandırılmadan YÖK Başkanı bir başka taslağı Başbakan'a sunmuştur. 
     Üniversitelerarası Kurul, üniversitelerin seçilmiş rektörleri ile senatoları tarafından seçilen üniversite temsilcilerinden oluşmakta ve bu kurul üniversiteleri temsil etmektedir. YÖK Genel Kurulu Üyeleri ve YÖK Başkanı ise atama yoluyla görevlendirilmektedirler. 
     Bu gerçekler çerçevesinde, YÖK Başkanı Sayın Erdoğan Teziç tarafından Başbakan'a sunulan, YÖK'ü tüm yetkileriyle koruyan ve üniversitelerin görüşlerini içermeyen bu taslağın 'üniversitelerin taslağı' olamayacağını kamuoyuna açıklamayı görev biliyoruz.'' 
     
</TEXT>
</DOC>
