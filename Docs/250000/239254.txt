<DOC>
<DOCNO> 239254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/spor/spo08.html </URL>
<DATE> 2004/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ersun Yanal ruhu bozdu' 
</HEADLINE>
<TEXT>



Onuk'tan eleştiri 
GENÇLERBİRLİĞİ Genel Menajeri Cem Onuk, Milli Takım Teknik Direktörü Ersun Yanal'a ağır eleştiriler yolladı. Onuk, iki sezondur Yanal'ın takımdan ayrılma söylentilerinin futbolcuların motivasyonunu olumsuz yönde etkilediğini ifade etti, "Takımın ruhunu bozdu" dedi. Genel Menajer, "Futbolcu, hocasının bir dahaki sezon, takımın başında olmayacağını bilirse ne oyuna, ne de başarıya motive olabilir" yorumunu yaptı. 

'Olumsuz grafik' 
CEM Onuk, böyle bir durumun takımın başarısını büyük ölçüde etkileyeceğini de iddia etti. Genel Menajer, "Ersun Yanal hoca geçen sezon Fenerbahçe'ye gitti, gidecek söylentileri, bu sezon da Milli Takım'ın başına gitmesi yüzünden takımın hem Türkiye Kupası finalindeki, hem UEFA Kupası 4. tur rövanş maçındaki motivasyonunu, hem de ligdeki başarı grafiğini olumsuz yönde etkilemiştir" ifadesini kullandı. 


</TEXT>
</DOC>
