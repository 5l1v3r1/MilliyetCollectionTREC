<DOC>
<DOCNO> 200925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sonspo36.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş UEFA'da ... 
</HEADLINE>
<TEXT>

     Futbolda Avrupa Şampiyonlar Ligi G Grubu 6. ve son maçında Beşiktaş, İngiltere'nin FC Chelsea takımı ile yaptığı karşılaşmayı 2-0 kaybetti ve UEFA Kupası'na katılmaya hak kazandı. 
     UEFA'nın, yaklaşık bir ay önce İstanbul'da meydana gelen bombalama olayları nedeniyle güvenlik gerekçesiyle Almanya'nın Gelsenkirchen kentine aldığı karşılaşmada Beşiktaş, Arena AufSchalke Stadı'nda büyük bir seyirci desteğiyle oynadı. 
     Beşiktaş, İngiliz rakibi ile yaptığı ilk karşılaşmayı 2-0 kazanmasına karşın, FC Chelsea bu maç öncesi gruptan bir üst tura yükselmeyi garantilemenin de güvencesiyle oldukça rahat bir oyun sergiledi. 
     Karşılaşmanın başlarında kalabalık bir savunma bloğu oluşturan İngiliz ekibi, daha sonra kanatlardan geliştirdiği ataklarla Beşiktaş kalesinde tehlikeler yarattı. 
     Beşiktaş da savunma güvenliğini elden bırakmadan oynayınca, ilk yarıda pozisyon zenginliği olmayan bir karşılaşma izlendi. 
     Karşılaşmanın 23. dakikasında Pancu topu sağ taraftaki İbrahim'e gönderdi. İbrahim ceza alanına girdiği anda sert vurdu. Ancak top kaleci Cudicini'de kaldı. 
     27. dakikada İlhan'ın, Terry ile girdiği hava topu mücadelesinde rakibinden aldığı darbe ile kaşı açıldı. İlhan, tedavisi nedeniyle yaklaşık 5 dakika saha kenarında tedavi gördü. 
     36. dakikada Lampard'ın ceza alanının hemen önünden attığı sert şutta top az farkla üstten auta çıktı. 
     44. dakikada karşılaşmanın en net gollük pozisyonunu Beşiktaş Pancu ile yakaladı. Kaan Dobra'nın pasını ceza alanı içinde kontrol eden Pancu, kaleci ile karşı karşıya kaldığı pozisyonda topu üstten auta attı ve ilk yarı da 0-0 tamamlandı. 
     Karşılaşmanın devre arasında Mustafa Sandal mini bir konser verdi. 
     
</TEXT>
</DOC>
