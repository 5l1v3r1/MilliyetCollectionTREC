<DOC>
<DOCNO> 224253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sonspo06.html </URL>
<DATE> 2004/03/21/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Portekiz 2004 ve Olimpiyatlarda sporculara silahlı koruma... 
</HEADLINE>
<TEXT>

     İngiltere'de yayımlanan The Observer gazetesi, Portekiz'de yapılacak 2004 Avrupa Futbol Şampiyonası ve Atina olimpiyatlarına katılan sporcuların muhtemel terör eylemlerine karşı silahlı korumalar tarafından korunacağını öne sürdü. 
     Gerek Portekiz'e gidecek futbolcuların, gerekse Atina olimpiyatlarına katılacak olan diğer bütün sporcuların muhtemel terör tehlikesine karşı uyarıldıklarını belirten gazete, oluşturulacak koruma ağının 24 saat boyunca etkili olacağını vurguladı. 
     Özellikle istihbarat örgütlerinin kaygılarının artması sonucu, Portekiz'e gidecek 16 ülkenin futbolcularına koruma ağı sağlanması, Atina olimpiyatlarının ise askerlerce korunmasına karar verildiğini bildiren The Observer gazetesi, ''Portekiz'in özel timinden seçilen ve oluşturulan 16 ekip, 16 futbol takımının çevresinde kuş uçurtmayacak'' diye yazdı. 
     Bu arada batılı bir istihbarat görevlisinin islami teröristlerin Portekiz ya da Yunanistan'da güçlerini sınamak isteyeceklerine dair sözlerine de dikkat çeken Observer, özellikle Atina'da tehlikenin daha büyük olduğunu, buna da Ortadoğu'ya yakınlığının yol açtığını bildirdi. 
     
</TEXT>
</DOC>
