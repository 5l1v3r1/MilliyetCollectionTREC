<DOC>
<DOCNO> 245430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sonyas11.html </URL>
<DATE> 2004/06/04/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Sinema sanatçısı Saadet Gürses yardım bekliyor... 
</HEADLINE>
<TEXT>

     Sinema sanatçısı Saadet Gürses, akciğer kanseri nedeniyle yoğun bakımda yatan annesinin ilaç masrafını dahi karşılayamayacak durumda bulunduğunu ve kirayı ödeyemediği için oturduğu evden atılmak üzere olduğunu belirterek, ''kendisine yardım eli uzatılmasını'' istedi. 
     Gürses, yaklaşık 6 ay önce akciğer kanserine yakalanan ve bir hafta önce yoğun bakıma alınan annesi Şükrüye Gürses'in yattığı İstanbul Üniversitesi İstanbul Tıp Fakültesi Hastanesi Genel Cerrahi Servisi'nde, A.A muhabirine yaşadığı sıkıntıları anlattı. 
     Kendisinin de kansere yakalandığını ve mücadele ederek hastalığı yenmeyi başardığını belirten Gürses, ancak zaten bozuk olan ekonomik durumunun, bu süreçte herhangi bir yapımda rol alamadığı için daha da kötüye gittiğini söyledi. 
     Annesine, bir hafta öncesine kadar kardeşiyle birlikte evde baktıklarını ifade eden Gürses, bugüne kadar İstanbul Valiliği'nin yardımıyla ilaçların ancak bir kısmını alabildiklerini bildirdi. 
     Saadet Gürses, şuurunu kaybetmesi üzerine annesini hastaneye kaldırdıklarını anlatarak, sanat camiasından birçok kişiyi telefonla aramasına rağmen kimsenin kendilerine yardım elini uzatmadığını dile getirdi. 
     Sanat camiasının vefasızlığından yakınan Gürses, sadece Derya Tuna'nın kendilerine maddi yardımda bulunduğunu, onun dışında kimsenin telefon bile açmadığını kaydetti. 
     
     ''DAYANACAK GÜCÜM KALMADI'' 
     Önce kendi, ardından da annesinin hastalığı nedeniyle artık dayanacak gücü kalmadığını ifade eden Gürses, gözyaşları arasında şunları söyledi 
     ''4 aydır evimin kirasını veremediğim için ev sahibi bizi evden çıkaracağını söyledi. Annemin ilaçlarının bir kutusu 3-4 bin Euro. İnsanlar iş vererek de, annem ölüm döşeğindeyken bana yardımcı olabilirler. 
     35 yılını sinemaya vermiş biri olarak, bunları hak ettiğime inanmıyorum. Allah'tan gelen bir şey. Herkesin başına gelebilir. Bana sahip çıksınlar istiyorum. Sanatçı arkadaşlar, bir yardım gecesi düzenleyerek yardımcı olabilirler. Öldükten sonra değil, sanatçıya sağken sahip çıkılmalı. İstanbul Büyükşehir Belediye Başkanı Kadir Topbaş ile işadamlarımızdan da destek bekliyorum.'' 
     
</TEXT>
</DOC>
