<DOC>
<DOCNO> 233777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sondun23.html </URL>
<DATE> 2004/04/22/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Avrupa Konseyi DEP davası reformlar için sınav 
</HEADLINE>
<TEXT>

     
     Rahmi Gündüz bildiriyor 

     
Avrupa Konseyi Bakanlar Komitesi, DGM'nin kapatılan DEP'in eski milletvekillerinin davasında aldığı kararı eleştirerek, ''Bu davanın Türkiye'nin son yaptığı reformların geçerliliği bakımından da sınav niteliği taşıdığını'' bildirdi. 
     Avrupa Konseyi dönem başkanı Hollanda Dışişleri Bakanı Bernard Bot tarafından yapılan açıklamada, DGM kararının ''hayal kırıklığı'' yarattığı belirtildi. 
     Kapatılan DEP'in eski milletvekillerinin daha önce tutuksuz yargılanmaları konusunda yapılan çağrılara atıfta bulunulan bildiride, Yargıtay'a intikal eden dava sonuçlanıncaya kadar cezaevindekilerin serbest bırakılması gerektiği görüşü yinelendi. 
     Avrupa Konseyi Parlamenterler Meclisi AKPM Başkanı Peter Schieder de yaptığı yazılı açıklamayla kararı eleştirdi. 
     Uluslararası gözlemcilerin duruşmanın adil olmadığı yolundaki açıklamalarından endişe duyulduğunu ifade eden Schieder, ''AKPM'nin gelecek hafta yapacağı toplantılarda Türkiye'nin izlenme sürecinden çıkartılıp çıkartılmayacağı konusunun ele alınacağına'' işaret etti. Schieder, ''DGM kararının çok büyük reformlar yapan Türkiye'nin imajına zarar verdiğini'' bildirdi. 
     
</TEXT>
</DOC>
