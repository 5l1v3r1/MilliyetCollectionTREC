<DOC>
<DOCNO> 221081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sontur35.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da 10 yaşındaki çocuk doktor hatasından mı öldü .. 
</HEADLINE>
<TEXT>

     Kartal'da, mide bulantısı ve baş ağrısı şikayetiyle özel bir polikliniğe götürdüğü 10 yaşındaki oğlunun yanlış tedavi sonucu öldüğünü iddia eden baba, doktor ile poliklinik hakkında savcılığa suç duyurusunda bulundu. 
     Kartal Topselvi Yeni Mahalle Bülbül Sokak'taki bir evde oturan Ömer Yılmaz, 10 yaşındaki çocuğu Müslüm Babaoğlu'nun 14 Şubat Mart 2004 tarihinde yanlış tedavi uygulanması sonucu öldüğünü iddia ettiği Özel Saygı Polikliniği yetkilileri ile doktor Mehmet Suözü hakkındaki suç duyurusu dilekçesini, Kartal Cumhuriyet Başsavcılığı'na verdi. 
     Olaya ilişkin evinde basın mensuplarının sorularını cevaplandıran Ömer Yılmaz'ın nikahsız yaşadığı İnayet Babaoğlu da, baş ağrısı ve mide bulantısı şikayetiyle oğulları Müslüm Babaoğlu'nu 9 Şubat 2004 gece yarısı Özel Saygı Polikliniği'ne götürdüklerini belirterek, olayı şöyle anlattı 
     ''Doktor Mehmet Suözü, çocuğu muayene etti ve ''boğaz enfeksiyonu olmuş' dedi. İğne vuracağını belirtince, çocuğun hemofili hastası olduğunu ve iğne vurmaması gerektiğini söyledim. Ancak beni dinlemedi ve kalçadan 3 tane ayrı ayrı iğne vurdu. Daha sonra da ilaç yazarak eve gönderdi. İlaçları da aldık. Ancak çocuk düzelmeyince ertesi gün telefon ettik. 'Alın getirin çocuğu' dedi. Çocuğu tekrar götürdük. Bu kez 5 ayrı ilacı seruma enjekte ederek çocuğa taktı. Bir süre sonra çocuk fenalaştı, kasılmaya başladı. Uzun süre kendisine gelmeyince doktor bir pusula yazarak 'alın çocuğu hastaneye götürün' dedi. Pusulada mühür yoktu. 'Kağıdı mühürleyin' dedim. 'Mühür muhasebede kaldı'' deyince çocuğu alıp Kartal Dr. Lütfi Kırdar Eğitim ve Araştırma Hastanesi'ne götürdük. Oradaki doktorlar, geç kaldığımızı söylediler ve çocuğu hemen müşahedeye, oradan da yoğun bakıma aldılar. Çocuğum 4 gün sonra öldü.'' 
     
     RUHSATSIZ ÇIKTI 

     Bu arada, Kartal Kaymakamı Dursun Ali Şahin, baba Ömer Yılmaz'ın şikayet dilekçesi vermesi üzerine inceleme başlattıklarını ve polikliniğin ruhsatsız olduğunu belirlediklerini söyleyerek, ''Kapatılması için gerekli işlemleri başlattık'' dedi. 
     Öte yandan, Özel Saygı Polikliniği Sorumlu Müdürü Dr. Selim Ejdat da, hastanın giriş ve çıkış saati ile uygulanan tedaviye ilişkin Sağlık Grup Başkanlığı'na ayrıntılı bilgi verdi. 
     Ejdat, gazetecilerin sorusu üzerine ruhsat için 9 Ocak 2004 tarihinde başvuru yaptıklarını ve İl Sağlık Müdürlüğü'nden onay beklediklerini söyledi. 
     
</TEXT>
</DOC>
