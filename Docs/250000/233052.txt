<DOC>
<DOCNO> 233052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/yazar/bila.html </URL>
<DATE> 2004/04/20/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Garanti... 
</HEADLINE>
<TEXT>

   
   Türkiye, Annan planının son halinin Avrupa Birliği'nin birincil hukukuna dahil edilmesi konusunda garanti alamadı. Türk tarafına sağlanan hakların, değiştirilemez hukuk kuralları haline getirilmesi reddedilmiş oldu. 
   Türk tarafının bu talebi, uygulamada verilen hakların mahkeme kararlarıyla geri alınması endişesine dayanıyor. Bu konuda Rumlara güvenilmediği için AB'nin birincil hukukuna dönüştürülmesi istendi ama kabul görmedi. 
   Türkler, Rumlara güvenmiyor da, Rumlar Türklere güveniyor mu 
   Hayır. Onlar da güvenmiyorlar. O kadar güvenmiyorlar ki, zamanın, planı daha da Rumlar lehine çevireceğini bildikleri halde, Birleşmiş Milletler Güvenlik Konseyi'nden garanti istiyorlar. Planın, Türkiye ve Türk tarafınca uygulanacağı yolunda Güvenlik Konseyi kararı talep ediyorlar. Güney Kıbrıs'ın en büyük partisi AKEL, hayır eğilimini ancak bu koşulla evete dönüştüreceğini söylüyor. 
   AKEL'in bu talebi Kofi Annan tarafından çoktan kabul görmüş durumda. Büyük olasılıkla Annan, Rumların istediği gibi bir kararı BM Güvenlik Konseyi'nden de çıkaracak. Böylece, Rumlar AB'den sonra bir de BM garantisi almış olacaklar. Çifte garantili hale gelecekler. 
   Kabul etmek gerekir ki, Rumlar açısından Annan planının en önemli getirisi, Türk Silahlı Kuvvetleri'nin adadan çekilecek olmasıdır. Rumların öncelikli olarak gözettikleri Türk askeridir. Annan planı kademeli olarak Türk askerinin çekilmesini öngörüyor. Rumlar, buna bir de BM güvencesi almış olacaklar. AB ve BM garantisi altında bundan sonraki gelişmeler ne olursa olsun, Türkiye'nin adaya fiilen müdahale olasılığı ortadan kalkmış olacaktır. 
   Sadece askeri açıdan değil, Rumlar, planın sağladığı diğer avantajlar konusunda da BM güvencesine sahip olacaklar. AB hukukunun Türk tarafı açısından güvence oluşturmadığı halde Rumlar açısından garanti sağlaması ve buna BM Güvenlik Konseyi'nin de eklenmesi, Türkiye ve Türk tarafının elini - kolunu büyük ölçüde bağlayacaktır. 
   AB de, BM de, daha önce de vurguladığımız gibi ağırlıklarını Rumlardan yana koymuşlardır ve bundan sonra da bu tavırlarında değişiklik beklemek gerçekçi değildir. 
   Annan planı uzlaşmanın sonucu değildir. Türkiye'nin AB'den tarih almak amacıyla kabullendiği bir koşulu yerine getirme "mecburiyeti"nin bir sonucudur. Türk hükümeti, siyasi tercihini bu yönde yapmış ve Kıbrıs Türklerini de AB cazibesini ve ağırlığını kullanarak "evet"e yönlendirmiştir. Planda yapabileceği azami iyileştirmenin bu olduğunu da ilan etmiştir. 
   Türk tarafında, "Rumlar hayır diyor, demek ki plan lehimizedir, biz evet diyelim" Rum tarafında, "Türkler evet diyor, demek ki plan aleyhimizedir hayır diyelim" söylemi canlıdır. Bu da tarafların h l güvensizliğe dayalı hava içinde olduklarını gösteriyor. 
   Hangi tarafın ne güvence alacağı bu ortamda önem taşıyor. Türk tarafı, AB'den güvence alamamış ama Rum tarafı almıştır. Buna şimdi BM Güvenlik Konseyi'ni de eklemeye çalışıyor. 
   Rum tarafının çifte garanti altında bulunacakları düşünülürse, ileride doğacak anlaşmazlıklarda, AB ve BM'den Türkler lehine karar beklemek hayalci olur. 
   Rum tarafı "evet" de dese, "hayır" da dese, süreci istedikleri biçimde yönlendirme garantisine sahiptirler. 
   BM garantisinin işlevi bunu daha da güçlendirmek olacaktır... 
   Güvenlik Konseyi, bu garantiyi verecekse, kararıyla Annan planına ne gibi değişiklikler getireceğine de dikkat etmek gerekir. 
   
      
   
   
</TEXT>
</DOC>
