<DOC>
<DOCNO> 227021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/dunya/adun.html </URL>
<DATE> 2004/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İslamcı terör dalgası 
</HEADLINE>
<TEXT>

   Özbekistan'da son dört gündür meydana gelen terör eylemlerinde ölü sayısı 44'e yükseldi. Sadece dünkü olaylarda 20'si terörist 25 kişi ölürken Kerimov, Hizb-ut Tahrir adlı İslamcı örgütü suçladı 
      Cenk Başlamış 

   
   Özbekistan'da pazar günü başlayan terör dalgası, dün de en az 25 can alırken, polis tarafından kuşatılan 20 saldırgan kendilerini havaya uçurdu. Başkent Taşkent, saatlerce süren çatışma ve patlamalarla dehşet dolu bir gün yaşadı. Çatışmaların bir bölümü Devlet Başkanı İslam Kerimov'un konutunun hemen yakınlarında meydana geldi. 
   
   Baraja saldırı 
   Rus haber ajanslarına göre, Taşkent'in dış kesimlerinde bulunan bir polis kontrol noktası, dün sabah saatlerinde kimliği belirsiz silahlı kişiler tarafından yaylım ateşine tutuldu. Kerimov'un konutunun çok yakınında çıkan çatışma en az 10 dakika sürdü ve 2 güvenlik görevlisi hayatını kaybetti. Çatışma sürerken Başkanlık Konutu zırhlı araçlar tarafından koruma altına alındı. Aynı dakikalarda, Taşkent'e su sağlayan Çarvaski Barajı'nın önünde içine patlayıcı yerleştirilen bir minibüs havaya uçuruldu. Saldırıda can kaybı ya da hasar meydana gelmedi. Uzmanlar, barajın duvarlarının yıkılması halinde Taşkent'in tümüyle sular altında kalabileceğini söyledi. 
   
   Toplu intihar 
   Sabah meydana gelen terör eylemleri ardından operasyon başlatan güvenlik kuvvetleri, saldırıları düzenlediği sanılan kişileri bir evde kıstırdı. Polis yetkilileri, kuşatılan evde bulunan 3'ü kadın 20 teröristin teslim olmamak için üzerlerinde bulunan patlayıcıları havaya uçurarak intihar ettiğini, saatler süren çatışmada 3 güvenlik görevlisinin de öldüğünü açıkladı. Saldırıların ardından Taşkent'e giriş çıkışlar durduruldu, terör korkusuyla halk evlere kapandı. 
   Özbekistan'da panik yaratan terör eylemleri pazar günü Buhara kentinde bir evde meydana gelen patlamada 10 kişinin ölmesiyle başladı. Güvenlik kuvvetleri, teröristlerin üs olarak kullandığı evde bomba yapımı sırasında patlama meydana geldiğini açıkladı. Aynı gece ve ertesi gün Taşkent'te 2 ayrı intihar saldırısı ve polis karakollarına düzenlenen saldırılarda toplam 9 kişi hayatını kaybetti, 26 kişi yaralandı. Bunlar aynı zamanda, Orta Asya'da düzenlenen ilk intihar eylemleri oldu. 
   
      Kırgız sınırı kapatıldı 
   Özbekistan, ülkedeki karmaşa nedeniyle Kırgızistan ile olan sınırlarını kapatırken, Kazakistan ve Tacikistan ise Özbekistan'la ortak sınırda güvenlik önlemlerini artırdı. Kırgızistan yönetimi, komşusundaki olaylar nedeniyle Güvenlik Koordinasyon Merkezi GKM oluşturdu. Ülkedeki güvenlik ve istikrarı sağlamak üzere kurulan merkezin doğrudan Başbakan Nikolay Tanayev'e bağlı olarak çalışacağı açıklandı. GKM'nin çalışmaları çerçevesinde ülkede özel güvenlik tedbirlerinin alınmaya başlandığı, sınır birliklerinin alarma geçirildiği bildirildi. 
   Saldırıların ardından TV'den halka seslenen Devlet Başkanı Kerimov, terör dalgasından Hizb - ut Tahrir'i Kurtuluş Partisi sorumlu tuttu. Saldırıların aylar öncesinden hazırlandığını ve aslında Nevruz'un kutlandığı 21 Mart'ın seçildiğini söyleyen Kerimov, alınan önlemler nedeniyle teröristlerin eylemlerini ertelemek zorunda kaldığını bildirdi. Özbek lideri, daha önce ülkede intihar eylemi düzenlenmediğini hatırlatarak, "Bu, bilmediğimiz bir saldırı yöntemi. Teröristler büyük olasılıkla yurtdışından yardım alıyor" dedi. Ancak, Hizb - ut Tahrir, eylemlerle ilgisi bulunmadığını açıkladı. 
   
   ABD ile yakınlaşma Kerimov'a yaramadı    Özbekistan'da son üç günde düzenlenen saldırılar, 1999 yılından bu yana yaşanan ilk terör saldırıları oldu. Sovyet döneminden bu yana işbaşında olan ve karşıtları tarafından baskıcı yönetimiyle eleştirilen Devlet Başkanı İslam Kerimov'un aşırı dinci hareketlerin yayılmasından büyük endişe duyduğu biliniyor. Muhalefet partileri, Kerimov'un aşırı dincilere olan tepkisi nedeniyle laik Müslümanları da baskı altına aldığını öne sürüyor. Uluslararası insan hakları örgütleri de bu değerlendirmeyi paylaşıyor ve yasadışı faaliyette bulunmayan Müslümanların da tutuklanarak işkence gördüğünü bildiriyor. 
   Kerimov, 1999 yılında düzenlenen suikast girişiminden Özbekistan İslam Hareketi'ni sorumlu tutmuştu. 11 Eylül saldırılarının ardından Özbekistan aniden politika değiştirip Rusya'dan uzaklaştı ve ABD'ye yakınlaştı. Kerimov, Afganistan'daki savaş öncesinde ülkesinde Amerikan üslerinin kurulmasına izin verdi. 
   
   
   
   
   
</TEXT>
</DOC>
