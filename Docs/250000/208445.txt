<DOC>
<DOCNO> 208445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/ekonomi/eko03.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
KDV'de indirim sinyali 
</HEADLINE>
<TEXT>

   Maliye Bakanı Kemal Unakıtan, başta ilaç olmak üzere bazı ürünlerde KDV indirimi için başlatılan çalışmaların bu ay içinde şekilleneceğini söyledi 
      ANKARA Milliyet 
   
   Maliye Bakanı Kemal Unakıtan, başta ilaç olmak üzere bazı ürünlerde KDV indirimine gidilebileceğini, bu yöndeki çalışmaların devam ettiğini açıkladı. İlaçta şu anda ortalama KDV oranı yüzde 18 düzeyinde. 
   Unakıtan, OECD Genel Sekreteri Donald J. Johnston ve TÜSİAD Başkanı Tuncay Özilhan ile beraberindeki heyetleri kabulünde gazetecilerin soruları üzerine KDV'de indirim düşünülen kalemlerin başında ilacın geldiğini, ancak indirimin bütçede meydana gelecek kaybın karşılanabilmesine bağlı olduğunu belirtti. Serum ve bazı gıda maddeleri gibi kalemlerde ufak - tefek düzenlemelere gittiklerini hatırlatan Unakıtan, ek önlemlere ilişkin bir başka soru üzerine "Senenin başında bulunuyoruz. Ocak ayı içinde şekillendirilir" diye konuştu. 
   
   Kasko düzenlemesi 
   Bakan Unakıtan, motorlu taşıtlarda kasko esaslı vergilemeyle ilgili olarak Başbakan Yardımcısı Abdüllatif Şener'in yanlış anlaşıldığını belirtirken, "Kasko değerine geçmek teknik olarak imkansız. Çünkü bütün arabaların ve beş yaşın üzerindeki arabaların kasko değerleri yok. O tamamen bir kargaşa doğuracaktır. Bundan dolayı yapamadık" dedi. 
   Silindir hacmi yüksek fakat yaşı ilerlemiş arabalarda bazı yüksek vergilemelerin ortaya çıktığını hatırlatan Unakıtan, "Biz bu konuda kanuna 'arabaların kasko bedelinin yüzde 5'ini aşarsa bir alt seviyeden vergilendirilecek' maddesini koyduk. Bununla ilgili kararname çıkmak üzere" şeklinde konuştu. 
   
   
</TEXT>
</DOC>
