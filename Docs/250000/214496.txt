<DOC>
<DOCNO> 214496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/soneko25.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
TEB Genel Müdürü Dalgalı kurda tahmin yapmak, falcılık gibi bir şey 
</HEADLINE>
<TEXT>

     Türk Ekonomi Bankası TEB Genel Müdürü Varol Civil, dalgalı kurda dolar kuru tahmini yapmanın falcılık gibi birşey olduğunu söyledi. 
     Varol Civil, bankanın 2003 yılı mali sonuçlarını açıklamak üzere düzenlediği basın toplantısında, banka kaynaklarının yüzde 70'inin mevduattan oluştuğunu bildirdi. 
     Geçen yıl faiz dışı gelirlerde yüzde 64.5 artış sağladıklarını kaydeden Civil, 1.000 liralık hisse başına karın yüzde 174.9 artarak 336 liradan 923 liraya yükseldiğini söyledi. 
     TEB'in, bir Türk şirketine uluslararası piyasalardan sendikasyon kredisi teminine liderlik ve aracılık yapan ilk Türk bankası olduğunu belirten Civil, 2003'de 77'ye yükselen şube sayını, bu yıl artırmaya devam edeceklerini bildirdi. 
     Civil, TEB'in sermayedar grubu ve iştiraklerine kullandırdığı nakdi ve gayrinakdi kredilerin toplamının, kredi portföyü içindeki payının sadece yüzde 0.65 olduğunu belirterek, banka karının, gerçek bankacılık hizmetlerinden oluştuğunu vurguladı. 
     2003'de iyi bir yıl geçirdiklerini ifade eden Civil, ''İyi bir büyüme trendinde olduğumuzu düşünüyoruz'' dedi. 
     Basın mensuplarının sorularını da yanıtlayan Varol Civil, kurumsal bankacılık alanında uzmanlaştıklarını, KOBİ'lere yoğunlaşmaya devam edeceklerini söyledi. 
     Civil, ''Enflasyon düştükçe ve ekonomi istikrar kazandıkça KOBİ'lerin daha çok bankacılık hizmetlerinden yararlanacağını düşünüyoruz. Yeni oluşacak büyümeden daha fazla pay almayı hedefliyoruz'' diye konuştu. 
     Bireysel kredilerin, banka toplam kredileri içerisindeki payının yüzde 4 olduğunu bildiren Civil, bu yıl rakamın yüzde 10-15 civarında olmasını planladıklarını kaydetti. 
     
     ''KUR TAHMİNİ YAPMAK FALCILIK GİBİ BİRŞEY'' 

     Varol Civil, 2004 beklentilerine ilişkin bir soru üzerine, bu yıl da 2003'e benzer bir büyümeleri olacağını söyledi. Civil, şunları belirtti 
     ''Çok daha agresif ya da çok aşağıda kalan bir büyüme değil, yine benzer bir büyüme politikamız var. 2004'ün 2003'ün benzeri olacağını düşünüyoruz. 2003'de başlayan enflasyon düşüşünün 2004'de devam edeceğini öngörüyoruz. Yine istikrarlı bir dönem geçireceğimizi varsayıyoruz. Dolayısıyla büyümenin de hükümetin belirlediği hedeflere paralel olacağını bekliyoruz. Ekonomi alanında daha olumlu bir yıl olacağı kanaatindeyiz.'' Dalgalı kurda dolar kuru tahmini yapmanın falcılık gibi birşey olduğunu dile getiren Civil, ''Yine de enflasyon paralelinde bir kur artışı bekliyoruz, eğer şartlar bu ahvalde giderse'' diye konuştu. 
     Civil, yeni Türk Lirası ile ilgili hazırlıkların teknik bir çalışma olduğunu, bu hazırlıkları Merkez Bankası'nın önderliğinde yaptıklarını belirterek, bu konuda bir sıkıntı yaşanacağını sanmadığını söyledi. 
     
     MEVDUAT GARANTİSİNDE SINIRLAMA DOĞRU 

     TEB Genel Müdürü Varol Civil, bir soru üzerine, mevduat garantisine belli bir sınırlama getirilmesini doğru bulduğunu ifade ederek, ''Sektörün de buna hazır olduğunu öngörüyoruz, sektör için çok büyük bir problem yaratacağı kanaatinde değiliz. Garanti tutarı 10 bin dolar da olabilir, ya da belli bir süre sonra AB standartlarına uygun bir mevduat garantisi getirilebilir'' dedi. 
     Bankacılık sektöründe yapılanmanın her zaman devam edeceğini belirten Civil, konsolidasyona ilişkin bir soru üzerine de, şunları kaydetti 
     ''Herkesin yapması gereken, yeni bir dönemin gerektirdiği şartlara uyum sağlamaktır. Sektörde bu anlamda ciddi hazırlıklar ve yapılanmalar olduğunu görüyorum. Türk bankacılık sektörü rahatlıkla Avrupa'yla rekabet edebilecek düzeydedir. O açıdan fazla bir sıkıntımız yok. TEB olarak bu hazırlığa sahibiz. Yeni döneme kendimizi hazır hissediyoruz. Kendi büyümemizi öngördüğümüz şekilde yapmaya devam edeceğiz.'' Türkiye'de en şeffaf, en fazla denetlenen ve en kayıt içi sektörün bankacılık olduğuna işaret eden Civil, ''Bütün uluslararası kuralların uygulandığı bir sektör bankacılık. Uluslararası rekabet derken biz bankacılığı konuşuyoruz. Reel kesimin de bu yönde biraz daha hızlı hareket etmesi gerektiği görüşüne biz de katılıyoruz'' dedi. 
     Varol Civil, reel sektörün daha şeffaf bilançolara sahip olmasını arzu ettiklerini ifade etti. 
     
</TEXT>
</DOC>
