<DOC>
<DOCNO> 245571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/soneko09.html </URL>
<DATE> 2004/06/05/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Renault yeni kavram modeli Fluence'ı tanıttı... 
</HEADLINE>
<TEXT>

     Renault, kavram modellerinin sonuncusu Fluence'ı, İngiltere'de düzenlenen Louis Vuitton Classic Otomobil Şıklık Yarışması'nın mekanında tanıttı. 
     Renault'tan yapılan açıklamaya göre, 4.60 metre uzunluğunda, 4 kişilik lüks bir coupe olan Fluence'ın 3,5 V6 motoru, 280 bg güç üretiyor. 
     Fluence'da, farklı açılara göre yönlendirilen çift sıra elektro-diyot farlar yeni bir teknolojinin ürünü. Diyotlar direksiyon simidinin dönüş açısına göre ayarlanıyor ve virajda çok yönlü bir aydınlatma sağlıyorlar. 
     Deri koltuklar ray üzerine konumlandırılmış. Sürücü, bir joystick yardımıyla otomobilin başlıca fonksiyonlarına kumanda edebiliyor ve torpidonun üst kısmında yer alan gizlenebilir bir ekran üzerinde görüntüleyebiliyor. Sayaçlar, hem dijital hem de analojik şekilde tasarlanmış. 
     Mobilya dünyasından esinlenen Renault tasarımcıları tavan içine gömülü ve istenildiğinde yerinden çıkarılabilen okuma spotları oluşturdular. Yolcular arzularına göre bu spotları yönlendirebiliyorlar. 
     Deri kaplı bagaj, 396 dm3 yükleme hacmine ve yanlarda iki sıra yerleştirme gözüne sahip. Bagaj kapağının yepyeni bir açılış sistemi var. Ortasında yer alan bir kol yardımıyla tavan üzerinde kayarak açılıyor. 
     Fluence'ın, altı ileri kademeli ''sekansiyel'' kumandalı otomatik vites kutusunun da kullanım rahatlığı sağladığı bildirildi. 
     
</TEXT>
</DOC>
