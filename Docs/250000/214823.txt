<DOC>
<DOCNO> 214823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sontur14.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Uludağ'da inanılmaz kaza... Kayak yapan kızın yüzü kesildi... 
</HEADLINE>
<TEXT>

     Uludağ'da kayak yaparken düşen genç kızın yüzünü ayağından fırlayan kayak kesti. 
     AA muhabirinin aldığı bilgiye göre, tatil için İstanbul'dan Uludağ'a gelen üniversite öğrencisi Burcu Öksüz 20 , Beceren Pisti'nde kayak yapmaya başladı. Genç kız, pistten indiği sırada önüne çıkan başka bir kayakçıya çarpmamak için manevra yapınca, dengesini kaybederek düştü. 
     Düşme sırasında Öksüz'ün ayağından fırlayan kayak, genç kızın yüzüne isabet etti. Burnu kesilen Burcu Öksüz'e ilk müdahale jandarma ekipleri tarafından kayak pistinde yapıldı. 
     Jandarmaya ait kar motoruyla önce Uludağ SSK Dispanseri'ne, oradan da Uludağ Sabancı Sağlık Merkezi'ne götürülen Burcu Öksüz, sağlık durumunun ciddi olması nedeniyle Uludağ Üniversitesi Tıp Fakültesi Hastanesi'ne sevk edildi. 

     
</TEXT>
</DOC>
