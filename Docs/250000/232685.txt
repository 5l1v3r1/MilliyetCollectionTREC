<DOC>
<DOCNO> 232685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/spor/ysenay.html </URL>
<DATE> 2004/04/19/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Çetin bir gece 
</HEADLINE>
<TEXT>

   
   Şampiyonluk yarışının belki de en görkemli haftaları yaşanıyor futbolumuzda... Fenerbahçe - Samsunspor maçı futbol değerleri açısından gerçekten seyre açık ve heyecan dolu pozisyonlarla yarışılan bir 90 dakikayı yaşatıyordu bizlere. 
   Samsunspor, İstanbul'daki üç büyükler içinde her zaman Fenerbahçe karşısında çok rahat oynayan, hiç çekinmeden ısrarla rakibinin üstüne yüklenen bir Karadeniz belalısı takım... İşte dün de oyunda mekik dokurcasına çabuk ve yerli yerindeki pas dengeleri ile sürekli sarsıyorlardı şampiyonluk payesine en yakın rakiplerini... Fenerbahçe'nin dengeli ve de kontrollü oynama mecburiyetinin hesabını da iyi yapmış olan Samsun, hem Fener'in hücumlarını çok adamlı bir defans duvarıyla karşılıyor, sonrasında kaptığı toplarla da birkaç pasla rakip kaleye sağdan da, soldan da, göbekten de çok çabuk ve çok tehlikeli şekilde iniveriyorlardı. 
   Fenerbahçe ise stratejisini haklı olarak "sükunet ve denge" üzerine kurmuş olarak yarışıyor, devamlı ters kanatlara toplar çıkararak, bir boşluk yaratmaya çalışıyordu Samsunspor savunmasında... Bu arada Tuncay, her zamanki gibi canını dişine takarcasına top kovalıyor, taşıyor, rakip geçiyor, akıl almaz darbeleri yiye yiye Samsun kalesine kadar sokuluyor, ancak son harekette her zamanki gibi öksüz kalıp, yine de en çok kendisi üzülüyordu kaçırdığı pozisyonlara... 
   Sağ çizgiden Serhat ani bindirmeleriyle Samsun'un kalesini koruma planlarına ağır darbeler vuruyor, ancak Karadeniz ekibi yine de provası yüzlerce kere yapılmış bir oyunu sahneler gibi hemen toparlanıp, Fenerbahçe'yi avlamaya taşınıyordu karşı kalede... Hooijdonk'u anlatmaktan yorulduk bu yıl... Sahada yaşlı, ama dipdiri bir profesyonel olarak ne yapılmasının oturup, kitabını yazsa, üst üste beş - altı baskı yapıp, satacağına bütün yüreğimle inanıyorum. Bu usta profesyonel, dün yine kendi kalesi önünde savunmacıydı orta alandaki pres kavgalarında onun ayak izleri, hücum çıkışlarındaki bütün toplarda da onun ayak ile vücut hareketleri sarıp, sarmalıyordu Sarı - Lacivertli formayı... Bu yıl yan toplara çıkıp, sayı yakalamaya her maçta çalışan Luciano'ya futbol melekleri dünkü çok önemli gecede sempati ile gülümsüyor ve Fenerbahçe onun kafa golüyle götürüyordu oyunu... 
   İkinci yarıda da oyunu soğutmaya hiç niyeti olmayan yarışmacılar ilk yarıdaki görkemli futbolun çizgilerini çimene resimlemeye devam ediyorlar, bu durumda da ortaya keyif verici bir futbolun seyir zevki çıkıyordu tabii... Sonrasında yine bir çabuk çıkışta Samsun, Şenol'un ayağıyla beraberliği buluyor, ama iki takım da oyun disiplini ve yüksek tansiyon olarak ısrarla karşılıklı sayı aramaya yarışıyorlardı... Ancak olmadı... Fenerbahçe'de yorulan Hooijdonk'un gelişen iki - üç pozisyona gücü yetmedi ve sonuç paylaşıldı... Bu kayıplardan sonra ligin şampiyonluk rotasında Trabzon da büyük bir gerçek olarak çıkıyor ortaya... Ancak her şeye rağmen daha keskin yorumları sanıyorum gelecek haftaki yılın derbisinden sonra konuşmak daha doğru olur. 
   
      
</TEXT>
</DOC>
