<DOC>
<DOCNO> 247323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sondun09.html </URL>
<DATE> 2004/06/12/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Ürdün Kralı, Ortadoğu için "Marshall Planı" istedi... 
</HEADLINE>
<TEXT>

     Ürdün Kralı Abdullah, Ortadoğu için ''Marshall Planı'' istedi. 
     ABD'nin Chicago kentinde işadamlarına hitap eden Abdullah, bu öneriyi 11 Eylül 2001 terör saldırılarından önce de Amerikalı yetkililere yaptığını hatırlatarak, saldırıların ve daha sonra ortaya çıkan sorunların böyle bir planı daha da gerekli kıldığını söyledi. 
     Abdullah, ''Ortadoğu'nun düzelmesi, insanlara, kin ve bölünmeye alternatif sunulması ve umut verilmesi için böyle bir plana her zamankinden daha çok ihtiyaç olduğunu'' belirtti. 
     Ortadoğu'nun yeniden canlanması için Irak'a istikrar getirmenin çok önemli olduğu söyleyen Abdullah, ancak daha da önemli olanın İsrail-Filistin sorununu çözmek olduğunu kaydetti. 
     Teröristlerin, Filistin sorununu kendilerine yandaş çekmek için kullandığı görüşünü savunan Kral Abdullah, ''İsrail-Filistin sorununu çözersek, çatışmaların yüzde 90'ı sona erer'' dedi. 
     Kral Abdullah, Nisan 2001'de Amerikan Ulusal Basın Kulübü'nde yaptığı konuşmada da, Batılı ülkelerin Ortadoğu'da gelişmekte olan ülkelerde yatırım yapmalarını ve İkinci Dünya Savaşı'ndan sonra Avrupa'nın yeniden yapılandırılmasına olanak sağlayan Marshall planından esinlenilerek hazırlanacak bir program yardımıyla bölgede barışa katkıda bulunulmasını istemişti. 
     G-8 zirvesine katılmak için ABD'de bulunan Abdullah, Chicago'ya geçmeden önce ABD'nin eski Başkanı Ronald Reagan'ın Washington'daki cenaze törenine katılmıştı. 
     
</TEXT>
</DOC>
