<DOC>
<DOCNO> 243994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sonspo10.html </URL>
<DATE> 2004/05/30/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Keçeci Beşiktaş'ta yöneticiye değil, lidere ihtiyaç var... 
</HEADLINE>
<TEXT>

     Beşiktaş Kulübü olağanüstü genel kurul toplantısında başkan adaylarından Affan Keçeci, Beşiktaş'ta bugün yöneticiye değil, lidere ihtiyaç olduğunu söyledi. 
     Abdi İpekçi Spor Salonu'nda gerçekleştirilen kongrede konuşan Keçeci, üyelere seslenerek, ''Bu ana kadar kongreyle ilgili televizyonlarda izlediğiniz, basında okuduğunuz ve aklınızda yer etmiş tüm haberleri, SMS mesajlarını, bilboard ve pankart mesajlarını bir an için unutun. Şimdi gelin gerçekleri konuşalım. Beşiktaş'ımız şu an olağanüstü bir dönem yaşıyor. Bugün yöneticilere değil, lidere ihtiyaç var. Olağan dönemlerde yöneticiler görev yapabilir. Ancak olağanüstü dönemlerde sadece liderler başarılı olabilir'' dedi. 
     Camianın birleşmeye büyük bir ihtiyacı olduğunu kaydeden Affan Keçeci, ''Bana hiç kimse birleşmeden söz etmesin. Çünkü bölenler asla birleştirici olamazlar. Oysa camiamızın birleşmeye büyük ihtiyacı var. Bunu ancak ben sağlarım. Beşiktaş'ımız şu anda büyük sıkıntılar yaşıyor. Kamuoyuna yansıyanlar buzdağının sadece görülen kısmı. Emin olun bunun altında çok daha büyük, vahim sorunlar var. Sanılmasın ki bu büyük sorun sadece Beşiktaş'ta yaşanıyor. Burada kabak Beşiktaş'ın başına patlamıştır. Bugün üyelerin bana vereceği bayrak sadece Beşiktaş'a değil, Türk sporuna örnek olacak bir başlangıcın kıvılcımları olacaktır'' diye konuştu. 
     Beşiktaş olarak en büyük övünç kaynaklarının kulübün öz değerleri olduğunu ifade eden Keçeci, sözlerini şöyle tamamladı 
     ''Teknik direktör, futbolcu alınır. Tesisler yapılır, ancak para asla ama asla Beşiktaş'ı satın alamaz. Amacımız taraftar, yönetim ve futbol takımı arasındaki ilişkileri sağduyulu bir yaklaşımla onararak, sevgi ve saygıya dayalı bir ahengi tekrar sağlamak. Değerleriyle, yönetimiyle, tesisleriyle ve şampiyonluklarıyla Türkiye'nin gözbebeği, dünyanın gözdesi bir Beşiktaş'ın sözünü veriyorum.'' 
     
</TEXT>
</DOC>
