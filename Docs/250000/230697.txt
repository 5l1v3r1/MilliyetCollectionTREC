<DOC>
<DOCNO> 230697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sonspo28.html </URL>
<DATE> 2004/04/12/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Ankaragücü, Gençlerbirliği maçının hazırlıklarına moralli başladı... 
</HEADLINE>
<TEXT>

     Galatasaray'ı 1-0 yenerek haftayı 3 puanla kapatan Ankaragücü, Gençlerbirliği ile yapacağı ''Ankara derbisi''nin hazırlıklarına moralli başladı. 
     Cemal Aydın Spor Kompleksi'nde, teknik direktör Rıza Çalımbay yönetiminde bugün ilk çalışmasını yapan Ankaragücü'nde, sakatlıkları devam eden Zafer ve Hakan Kutlu'nun yanısıra, hastalanan Hüseyin de antrenmana katılmadı. 
     Sarı-lacivertli futbolcular, 7'şerli 3 grup halinde pas çalışması yaparak başladıkları çalışmayı, yarım sahada çift kale maçla tamamladılar. Futbolcular, antrenmanda oldukça neşeli görünürken, Hakan Keleş attığı şık gollerle göz doldurdu. 
     Teknik direktör Çalımbay, Galatasaray karşısında iyi bir futbol sergilediklerini ve önemli bir galibiyet aldıklarını belirterek, ''Aldığımız 3 puanla hem rahatladık hem de oynadığımız oyunun karşılığını aldık. Ligin ikinci yarısından itibaren çok iyi bir performans sergiliyoruz. Bunun da meyvelerini toplamaya başladık'' dedi. 
     Hafta sonu Gençlerbirliği ile yapacakları ''Ankara Derbisi''ne değinen Çalımbay, ''Ankara'nın bu iki güzide kulübü arasındaki maçlar her zaman izleyenlere zevk vermiştir. Galatasaray maçında sergilediğimiz oyunu ve aldığımız galibiyeti bu maçta da tekrarlayarak, haftayı 3 puanla kapamak istiyoruz'' diye konuştu. 
     Çalımbay, Galatasaray maçının hakemi Hamza Mısır'ın, 1-2 pozisyon dışında iyi bir performans sergilediğini ifade ederken, Mondragon'un yaptığı hareketin, kırmızı kart gerektirdiği halde verilmediğini de sözlerine ekledi. 
     
</TEXT>
</DOC>
