<DOC>
<DOCNO> 219734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sondun20.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Kıbrıs'ı Girit yapmamak için elimizden geleni yapıyoruz 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs'ı Girit yapmamak için ellerinden geleni yaptıklarını, Kıbrıs'ın Türkiye ile Yunanistan arasında bir barış köprüsü olmasını istediklerini söyledi. 
     Konferans vermek ve temaslarda bulunmak üzere, özel bir uçakla Ankara'ya giden Cumhurbaşkanı Denktaş, Ankara'ya gidişiyle ilgili bazı şaibeler ortaya atıldığını, bunların doğru olmadığını, Ankara Ticaret Odası'nın daveti üzerine Kıbrıs konusundaki son durumu anlatmak için Ankara'ya gittiğini kaydetti. 
     Ankara ziyareti sırasında Başbakan Recep Tayyip Erdoğan ile görüşeceğini, uygun olması halinde Cumhurbaşkanı Ahmet Necdet Sezer ile de bir araya geleceğini ifade eden Denktaş, Kıbrıs konusunda Anadolu halkında, ''Kıbrıs gidiyor mu, Kıbrıs Girit mi oluyor '' diye git gide artan büyük bir heyecan olduğunu dile getirdi. 
     Denktaş, müzakerelerden çekileceği yönündeki iddiaların da doğru olmadığının belirtti. 
     Anadolu'dan her gün yüzlerce destek mektupları ve e-mail'ler aldığını anlatan Denktaş, Annan planı hakkındaki görüşlerinin bilindiğini, Annan planını kabul edilebilir bir hale getirmeye çalıştıklarını söyledi. 
     Annan planını, Kıbrıs Türklerinin eşitliğini, haklarını, egemenliğini, Türkiye'nin garantörlüğünü ve garantisini devam ettiren, göçmen halkı perişan etmeyecek, insani bir formül oluşturan bir şekle getirmeye çalıştıklarını belirten Denktaş, şöyle konuştu 
     ''Yoksa öngördükleri gibi, sanki biz insan değilmişiz gibi, kapılarımızı, her şeyimizi Rumlara açacağız, hudutlarımız olmayacak, Türk askeri kısa bir süre içerisinde adadan çıkacak ve biz Rumlara sığınacağız. Aşağı yukarı bu anlama gelen bir durum vardır. Bunları değiştirmeye çalışıyoruz.'' Denktaş, Türkiye'nin daha önce kendilerine, ''Olmazsa olmazları Annan planının içine koymaya çalışıyoruz'' diye söylediğini anımsatarak, Türkiye'nin bu yönde çalıştığını kaydetti. 
     Denktaş, Türk ulusuna verecekleri yegane mesajın, ''Kıbrıs'ı Girit yapmamak için elimizden gelen her şeyi yapıyoruz'' olduğunu ifade ederek, Türk-Yunan dostluğuna önem verdiklerini, ancak Rum tarafında da aynı yaklaşımın olması ve 1963'ten 1974'e kadar Kıbrıs Türklerine yaptıklarını unutmaması gerektiğini söyledi. 
     
     ZAMAN UZATILMALI 

     Rumların Kıbrıs'ın meşru hükümeti olduğu iddiasından vazgeçmesi gerektiğinin altını çizen Denktaş, müzakerelere verilen zaman kısıtlamasının ''amansız bir tahdit olduğunu, süre uzatılmazsa birçok önemli konuya gereken ilgili ve dikkati veremeyeceklerini'' kaydetti. 
     Acele etmeden, soğukkanlılıkla mücadeleye devam edeceklerini ifade eden Denktaş, içine girdikleri oldukça hassas ve önemli süreçten, Türk hükümetiyle birlikte çıkacaklarını belirtti. 
     Kıbrıs konusundaki görüşmelerin devam ettiğini, bugünkü görüşmede pek bir şey olmadığını ve bugüne kadar verilen belgeler hakkında karşılıklı fikir teatisi yaptıklarını anlatan Denktaş, Başbakan Mehmet Ali Talat ile Dışişleri Bakanı ve Başbakan Yardımcısı Serdar Denktaş'ın kendisi ayrıldıktan sonra görüşmeye devam ettiğini söyledi. 
     Bugünkü görüşmede, konuşulanların özetini oluşturan birkaç belge daha verdiklerini bildiren Denktaş, yeni bir durum olmadığını kaydetti. 
     Cumhurbaşkanı Denktaş, temaslarını tamamlamasının ardından akşam saatlerinde KKTC'ye dönecek. Denktaş'la birlikte, KKTC'de bulunan Dışişleri Bakanlığı İkili Siyasi İşler Müdürü Ertuğrul Apakan da Ankara'ya gitti. 
     
</TEXT>
</DOC>
