<DOC>
<DOCNO> 234032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/siyaset/siy20.html </URL>
<DATE> 2004/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Şahin Denktaş geçmişe takılmış 
   Başbakan Yardımcısı Mehmet Ali Şahin, KKTC Cumhurbaşkanı Rauf Denktaş'ın, "Egemen devlet değilsek, niye tanıdınız " sözlerine tepki göstererek, Denktaş'ın, "geçmişe takılıp kaldığını" söyledi. KKTC kurulurken çözüm kapısının sürekli açık tutulduğunu belirten Şahin, şöyle konuştu "Eğer 'Bağımsız devlet oldum' deyip kapayı kapattıysan, eğer Kıbrıs bağımsız devlet idiyse, sen de bağımsız devletin Cumhurbaşkanı olarak müzakereci sıfatı ile ABD'de birkaç kez yürütülen ilk Kıbrıs müzakerelerine 'Niye gittin' diye sorarlar adama. Eleştirileri hiç de gerçekçi değil." 
   
   'Bu milliyetçilik değil serserilik' 
   AKP Genel Başkan Yardımcısı Dengir Mir Mehmet Fırat, Annan Planı'na "evet" diyen Türklere saldıranların milliyetçilik değil, serserilik yaptığını söyledi. Fırat, BM Güvenlik Konseyi'nin Kıbrıs kararını veto etmesi nedeniyle KKTC Cumhurbaşkanı Rauf Denktaş'ın "Allah Rusya'dan razı olsun" dediğinin anımsatılması üzerine, şöyle konuştu "Belli bir yaşın üstüne geçince, 'Allah selamet versin' demekten başka bir şey olmuyor. 'Hayır' diyenlerin yarın kendi söylediklerinin dışında bir sonuç çıktığı takdirde görevlerinde durmamaları gerekir." 
   
   Avrupa Konseyi Serbest bırakın 
   Avrupa Konseyi'nin karar organı Bakanlar Komitesi, Türkiye'nin AİHM kararlarına uyum yükümlülüğü çerçevesinde, Leyla Zana ve arkadaşlarını temyiz sürecinin sonuçlanmasını beklemeden serbest bırakması gerektiğini belirtti. Komite başkanlığını yürüten Hollanda'nın Dışişleri Bakanı Bernard Bot yaptığı yazılı açıklamada, komitenin davaya ilişkin ilk AİHM kararının uygulanmasıyla ilgili olarak Ankara'dan eski DEP'lilerin yeni yargı süreci öncesi serbest bırakılmalarını istediğini kaydetti. Bot, "Türkiye bu yükümlülüğünü yerine getirmek zorundadır" dedi. 
   
   DEHAP DGM değişime direniyor 
   DEHAP, Ankara 1 No'lu DGM'nin eski DEP milletvekilleri Leyla Zana ve arkadaşlarına verilen 15 yıllık hapis cezasını tasdik etmesine "Bu ortak Avrupa hukukunu ve buna kısmen uyarlanan Türkiye'deki hukuk reformlarını yok saymak anlamına geliyor" diye tepki gösterdi. Açıklamada, Ankara 1 No'lu DGM'nin, önyargılı bir siyasi duruşu olduğu, evrensel hukuka, Türkiye'deki reformlara ve değişime direndiği savunuldu. Ayrıca, "10 yıl geriye baktığımızda, davanın özünde ve uygulanan hukukun siyasi mantığında, Kürt sorununun demokratik çözümünü dışlayan ink r politikası yatmaktadır" denildi. 
   
   Hükümeti öven imama hapis 
   Türk Ceza Kanunu TCK tasarısı görüşmelerinde, yapılan düzenlemeyle, din adamlarının görevlerini yerine getirirken hükümeti, devleti ve kanunları övmeleri ya da kötülemeleri halinde hapis cezasına çarptırılmalarına karar verildi.TBMM Adalet Alt Komisyonu, "Görevi sırasında din hizmetlerini kötüye kullanma" başlıklı maddeyi, "imam, hatip, vaiz, rahip, haham gibi din hizmeti verenler, görevlerini yerine getirirken devlet idaresini ve kanunlarını veya hükümet icraatını alenen kötülerse, 6 aydan 2 yıla kadar hapis cezasına çarptırılır" diye yeniden düzenledi. Mevcut TCK'da, bu suçun cezası 1 aydan 1 yıla kadar hapis. 
   
   
   
   
</TEXT>
</DOC>
