<DOC>
<DOCNO> 236665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/soneko13.html </URL>
<DATE> 2004/05/02/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Bankalar döviz açığı kapattı... 
</HEADLINE>
<TEXT>

     Döviz piyasalarında yaşanan oynaklıkla birlikte bankacılık sektörü de mart ayı sonunda 1.9 milyar dolara kadar çıkardıkları döviz açığını 700 milyon dolara yakın azaltarak 1.2 milyar dolara kadar düşürdü. 
     Bankacılık Düzenleme ve Denetleme Kurumu'nın verilerine göre son günlerde döviz kurlarında cari işlemler açığı ve ABD'nin faiz artırımı sinyalleriyle başlayan istikrarsızlık sektörün döviz pozisyonunu kapatmaya yönelmesine neden oldu. Sektörün, özel bankalar dışındaki bankaların döviz pozisyonlarını fazlada tutmaları nedeniyle bu yıl başında 20 milyon dolar gibi yok denilebilecek bir düzeye inen döviz pozisyonu açığı, Türk lirasındaki değerlenme eğilimine paralel olarak izleyen haftalarda hızla yükselişe geçmişti. 
     Ocak sonunda 409 milyon dolara yükselen sektörün bilanço içi yabancı para pozisyonundaki açığı, şubat sonunda 1 milyar 634 milyon dolara kadar çıktı. Mart sonunda ise 1 milyar 901 milyon dolara kadar yükseldi. 
     Nisan ayıyla birlikte ise bankalar döviz açıklarını hızla azaltmaya başladılar. Sektörün son olarak 9 Nisan'da 1 milyar 501 milyon dolar olan bilanço içi döviz pozisyon açığı 16 Nisan'da 1 milyar 206 milyon dolara geriledi. Sektör son üç haftada döviz açığını 695 milyon dolar küçülttü. Bu dönemde özel bankaların döviz açığı 1 milyar 594 milyon dolardan 1 milyar 312 milyon dolara gerilerken yabancı bankalarda açıklarını 369 milyon dolardan 144 milyon dolara kadar düşürdüler. Kamu mevduat bankalarının 171 milyon dolar olan döviz fazlası 197 milyon dolara, TMSF bankalarının 2 milyon dolarlık fazlası 8 milyon dolara yükseldi. 
     Kalkınma ve yatırım bankaları ise mart sonunda 112 milyon dolar olan döviz açığını tümüyle kapattı ve bilanço içi döviz pozisyonları 16 Nisan itibariyle 45 milyon dolar fazlaya döndü. 
     
</TEXT>
</DOC>
