<DOC>
<DOCNO> 237347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/ekonomi/eko05.html </URL>
<DATE> 2004/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bankacılık iyiye gidiyor' 
</HEADLINE>
<TEXT>


Bankacılıkta sermaye yeterlilik rasyosunun yüzde 30'u aştığını belirten Başbakan Yardımcısı Şener, 'Sektör iyiye gidiyor' dedi 

EKONOMİ SERVİSİ 

Devlet Bakanı ve Başbakan Yardımcısı Abdüllatif Şener, bankacılık sektörünün çok iyi bir noktaya gitmekte olduğunu söyledi. Türkiye Bankalar Birliği TBB yönetim kurulu toplantısına katılan Şener, sektördeki en önemli gelişmelerden birinin mevduatın vadesindeki uzama olduğunu vurgulayarak, "Sermaye yeterlilik rasyosunun 2000 yılındaki yüzde 9.3 düzeyinden 2004 itibariyle yüzde 30'un üzerine çıkması da önemli" dedi. 2003'te yüzde 42.6 olan kredilerin mevduata oranının 2004 Şubat'ta yüzde 43.3'e çıktığını bildiren Şener, "Tüketici kredileri ve kredi kartlarındaki artış sağlık işareti" dedi. Çalışmaları süren bankacılık yasa tasarısı konusunda soruları da yanıtlayan Şener, TMSF'nin sektör dışında düşünülemeyeceğini söyledi. TBB Başkanı Ersin Özince de tasarı üzerinde sektörün görüşlerinin tekrar alınmasını istediklerini belirtti. 


</TEXT>
</DOC>
