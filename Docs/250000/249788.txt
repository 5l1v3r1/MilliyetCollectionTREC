<DOC>
<DOCNO> 249788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/dunya/adun.html </URL>
<DATE> 2004/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, Kürtleri kullanıyor 
</HEADLINE>
<TEXT>


Ebu Gıreyb skandalını ortaya çıkaran ödüllü gazeteci Seymour Hersh, yüzlerce İsrail askeri ve ajanının Kuzey Irak'ta istihbarat operasyonları yürüttüğünü öne sürdü. Hersh'e göre peşmergelere komando eğitimi veren İsrail, Irak'ta Şiilere karşı durabilecek askeri bir güç oluşturmayı planlıyor 

SEMA EMİROĞLU New York 


İran, Suriye ve Irak'ın Kürt bölgelerinde aktif olan İsrailli ordu ve istihbarat ajanlarının, Şiilerin askeri gücünü dengelemek için Kuzey Irak'ta Kürt komando birliklerini eğittiği ve üstü örtülü operasyonlar yürüttüğü bildirildi. New Yorker dergisinde yayımlanan bir makalede, Kürt peşmergelerinin, İsrail'in en gizli komando birimi olan Mistaravim ile aynı kapasitede yetiştirildiği, bunun Irak'ın bölünmesinden ve Kürtlerin bağımsızlığını kazanmasından çekinen Türkiye'de endişe yarattığı vurgulandı. Ebu Gıreyb skandalını ortaya çıkaran Pulitzer ödüllü ünlü araştırmacı gazeteci Seymour Hersh imzasıyla yayımlanan haber, isimleri gizli tutulan İsrail, ABD ve Türk kaynaklarına dayandırıldı. 
"B Planı" başlıklı yazıda, İsrail'in amacının, Irak'taki Şii milislerin gücünü dengelemek ve İran'ın nükleer silah üretmesinden kuşku duyulan tesisleri üzerinde casusluk yapmak için üs kurmak olduğu vurgulandı. İsrail'in Kürdistan'daki rolünü, ABD'nin Irak'ı işgalinin başarısızlığının ortaya çıktığı geçen yazdan itibaren artırdığını kaydeden Hersh, İsrail'in, Irak'taki kaosun İran'ı güçlendireceğinden korktuğunu ve kendisini bundan korumak için "B Planı" geliştirdiğini vurguladı. 
Hersh'e göre, eski İsrail Başbakanı Ehud Barak geçen sonbaharda ABD Başkan Yardımcısı Dick Cheney'ye ABD'nin Irak'ta kaybettiğini söyledi ve "İsrail, işgali kazanmanın hiçbir yolu olmadığını öğrendi. Tek konu, uğradığınız aşağılanmanın büyüklüğünü seçmektir" dediğini aktardı. 

İsrail hemen yalanladı 
İsrail'in Washington Büyükelçiliği Sözcüsü Mark Regev, Hersh'ün haberi henüz piyasaya çıkmadan, iddiaları yalanlayan bir açıklama yayımladı. Ancak Regev'i tanıdığını ve yalanlamaya şaşırmadığını söyleyen Hersh'e konuşan eski bir İsrail istihbarat yetkilisi, İsrail'in daima Kürtleri, Makyavelist bir yaklaşımla eski Irak lideri Saddam Hüseyin'e karşı desteklediğini, Kürtlerle aynı çizgide davranan İsrail'in, bu sayede İran, Irak ve Suriye'de göz ve kulaklara sahip olduğunu kaydetti. 

Kerkük, Saraybosna olur 
New Yorker'daki haberini, Türk, Amerikalı ve İsrailli yetkililere dayandıran Hersh, İsrail'in Kuzey Irak'taki bu faaliyetlerinin Türkiye ile İsrail'i karşı karşıya getirdiğini iddia etti. Hersh'e konuşan bir Türk yetkili, Kürtleri destekleyerek İsrail'in, müttefiki Türkiye'den kendisini uzaklaştırdığını ve istikrarlı bir Irak oluşturma çabalarına zarar verdiğini belirtirken, "Eğer bölünmüş bir Irak ortaya çıkarsa bu Ortadoğu'ya daha çok kan, gözyaşı ve acı getirecektir. Ve bunun da sorumlusu İsrail olacaktır" dedi. Türk yetkili, "Kürtlerin bağımsızlığı bölge için felaket olur. Yugoslavya örneğinde olduğu gibi, bir ülkeye bağımsızlık verince herkes bağımsızlık ister. Kerkük, Irak'ın Saraybosna'sı olur. Bu durumda krizi önlemek imk nsızlaşır" diye konuştu. 

Talabani Doğru değil 
Dün Ankara'ya gelen Kürdistan Yurtseverler Birliği KYB lideri Celal Talabani, "İsrail'in Irak'ın kuzeyinde Kürt komando birimlerini eğittiğine ve bunun İran'a karşı kullanılacağına" ilişkin haberlerin sorulması üzerine, bunların doğru olmadığını söyledi. "Bunu söyleyenleri, gelip kendi gözleriyle görmeye davet ediyorum. Bu haberler kurmacadır" diyen Talabani, İran ile ilişkilerinin çok iyi olduğunu kaydetti. Talabani, terör örgütü PKK KONGRA - GEL'in Türk hedeflere yönelik saldırılarıyla ilgili olarak, "Türk hükümetine karşı düzenlenen tüm eylemleri açık ve net olarak kınadıklarını" bildirdi. 


</TEXT>
</DOC>
