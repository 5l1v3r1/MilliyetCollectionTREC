<DOC>
<DOCNO> 217318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/siyaset/siy09.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'den Rusya'ya terör desteği... 
</HEADLINE>
<TEXT>

      ANKARA Milliyet 

   
   Dışişleri Bakanı Abdullah Gül, Moskova'nın Çeçenistan'daki terörle mücadele politikasına destek vererek, "Terörün hiçbir zaman izahı olamaz" dedi. Rusya Dışişleri Bakanı İgor İvanov'un davetlisi olarak 3 günlük resmi ziyaret için dün akşam Rusya'ya giden Gül, Esenboğa Havaalanı'nda yaptığı basın toplantısında bir gazetecinin Rusya'nın Türkiye'ye yönelik sık sık gündeme getirdiği "Çeçenistan'a destek" eleştirilerinin gündeme gelip gelmeyeceği konusundaki sorusuna, şu yanıtı verdi 
   
   'Türkiye çok çekti' 
   "Biz değil ama Rusya getirirse biz de görüşlerimizi söyleriz. Terörün hiçbir zaman izahı olamaz. Suçsuz insanlara yapılan terör Türkiye tarafından her zaman reddedilip tenkit edilmiştir. Türkiye terörden çok çekti. O bakımdan bunun acısını bilir." 
   
   'Ankara hassasiyetimizi anlamaya hazır'    Rusya'nın Ankara Büyükelçisi Pyotr Stegniy, Dışişleri Bakanı Gül'ün Rusya'ya yapacağı resmi ziyaretin, Ankara'nın resmi olarak Rusya'nın Çeçenistan'daki hassasiyetini anlamada hazır olduğunu gösterdiğini söyledi. Stegniy, "Bu bağlamda, yeni sorunlar ve organize suç örgütlerinin oluşturduğu tehditle mücadelede temas için önşartlar oluşturulmuş durumda" diye konuştu. 
   
   
   
</TEXT>
</DOC>
