<DOC>
<DOCNO> 247087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sondun24.html </URL>
<DATE> 2004/06/11/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
AB'nin en büyük seçimi... İrlandalılar sandık başında 
</HEADLINE>
<TEXT>

     İrlanda'da, ilk olarak dün İngiltere ve Hollanda'da yapılan ve 25 ülkede düzenlenecek Avrupa Parlamentosu seçimleri için oy verme işlemi başladı. 
     3 milyondan fazla seçmen, 732 sandalyeli Avrupa Parlamentosu'nda 5 yıllığına görev yapacak 13 milletvekilini belirleyecek. 
     Seçmenler bugün ayrıca yabancıların İrlanda topraklarında doğan çocuklarının doğrudan İrlanda vatandaşı kabul edilip edilmemesine karar verecek. 
     Anayasaya göre, Kuzey İrlanda ya da İrlanda topraklarında doğan herhangi bir kişi, doğrudan İrlanda vatandaşı sayılıyor. 
     Referandumda, hükümetin, milletvekillerine bunu değiştirme yetkisi veren yasa değişikliği oylanacak. 
     Halk değişikliği kabul ederse İrlanda topraklarında doğan bir kişinin bu ülkenin vatandaşı olabilmesi için ya annesinin ya da babasının İrlandalı olması gerekecek. 
     Seçim sandıklarının TSİ 23.00'te kapanacağı, referandum sonuçlarının yarın, AP seçim sonuçlarının da pazar günü açıklanacağı kaydedildi. 
     
</TEXT>
</DOC>
