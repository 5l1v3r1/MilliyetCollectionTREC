<DOC>
<DOCNO> 209046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sondun29.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta patlama ve saldırı Toplam 7 yaralı 
</HEADLINE>
<TEXT>

     Irak'ın başkenti Bağdat'ta, Amerikalı askerlerin etkisiz hale getirmeye çalıştıkları bombanın patlaması sonucu 4 kişinin yaralandığı bildirildi. 
     Askeri kaynaklardan alınan bilgiye göre, bir polis memuru tarafından Hayfa caddesinde bulunan bomba Amerikan askerlerince güvenlik çemberine alındı. 
     Etkisiz hale getirilmeye çalışılan bombanın patlaması sonucu 3 Iraklı siville, Amerikan askerlerine çevirmenlik yapan bir kişi yaralandı. 
     Savunma Bakanlığı'nda da 2 bomba bulunduğu, bombaların Amerikan askerleri tarafından imha edildiği ve ölen ya da yaralanan olmadığı kaydedildi. 
     Bağdat'ın batısındaki Felluce kentinde de salı günü, Amerikan birliklerine düzenlenen roket saldırısında 3 sivil Iraklının yaralandığı belirtildi. 
     
</TEXT>
</DOC>
