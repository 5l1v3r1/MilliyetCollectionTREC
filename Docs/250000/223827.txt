<DOC>
<DOCNO> 223827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonspo27.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Atalay Ali Sami Yen'in çok ciddi sorunları var 
</HEADLINE>
<TEXT>

     Gençlik ve Spor Genel Müdürü Mehmet Atalay, Trabzonspor'un son 20 yıldır şampiyon olamadığını ama yine de bordo-mavili ekibin estirdiği fırtınanın dinmediğini söyledi. 
     Mehmet Atalay, Trabzonspor Kulübü Başkanı Atay Aktuğ'u ziyaret ederek başarılar diledi. 
     Atalay, ziyarette yaptığı konuşmada, Trabzonspor'un Türk futbolunun tartışmasız önemli bir parçası olduğunu bildirdi. 
     Trabzonspor'un son 20 yıldır şampiyon olamadığını da ifade eden Atalay, ''Ama yine de bordo-mavili ekibin estirdiği fırtına dinmiş değil. İnsanların hafızalarında her zaman zirvede bir takım. Trabzonspor'a Türkiye'nin ihtiyacı vardır'' dedi. 
     Atalay, Ali Sami Yen Stadı'nın Gençlik ve Spor Genel Müdürlüğü'nün olduğunu da kaydederek, şöyle konuştu 
     ''Burası 49 yıllığına Galatasaray'a kiralandı. Fakat statta yapılacak her türlü yapılanmanın genel müdürlüğe onaylatılması gerekir. Galatasaray Kulübü ile güzel bir diyaloğumuz oldu. Biz onlara her konuda yardımcı olabileceğimizi söyledik. Statsız kalınca maçlarını Atatürk Olimpiyat Stadı'nda oynamalarını sağladık. Ali Sami Yen Stadı'nın problemleri var. Tesisler dairemiz orada incelemeler yaptı. Stadın çok ciddi bir şekilde elden geçirilmesi gerekir. Bir tribünün kesin yıkılması gerekir, diğer tribüne de ciddi masraflar gerekiyor. Galatasaray, Ali Sami Yen Stadı'nı yıkıp altında iş merkezleri ile para getiren bir stat düşünüyor. Biz bunları hatırlattık.'' 
     
</TEXT>
</DOC>
