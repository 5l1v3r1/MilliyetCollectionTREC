<DOC>
<DOCNO> 214066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/soneko24.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek tedbir 3 katrilyon'un altında kalacak, ÖTV ile karşılanacak 
</HEADLINE>
<TEXT>

     IMF ile bu ay içinde yeniden başlaması beklenen 7. gözden geçirmenin ilk bölümünde, öngörülen 3 katrilyon liralık ek tedbir paketinin biraz küçültülmesi bekleniyor. Beklentinin gerekçesi ise paketin, 2003 bütçe gerçekleşmelerinin, hedeflerin altında kalacağı tahmini ile ortaya çıkması. 
     Ekonomi yetkililerinin verdiği bilgiye göre, ek önlem paketinin içeriğini ağırlıklı olarak ÖTV'deki artış oluşturacak. 
     Ekonomi yönetiminin IMF heyetinin 7. gözden geçirmenin ikinci bölümünün görüşmelerine başlamadan önce bu hafta içinde ek önlem tedbirine ilişkin çalışmaları netleştirmesi bekleniyor. 
     Reuters'e bilgi veren ekonomi yetkilileri, Ocak ayında tamamlanan gözden geçirmenin ilk bölümünde yapılan tahminler çerçevesinde IMF'nin 3 katrilyon liralık ek önlem istediğini anımsatarak, ancak daha sonra 2003 yılı bütçe rakamlarının kesinleşmesi ve beklenenden daha olumlu sonuçların ortaya çıkmasının ek önlem tutarını aşağı çektiğini söylediler. 
     Bir yetkili, "IMF ile yapılan görüşmelerde 2003 yılı bütçesinin kesin sonuçları ortaya çıkmadığı için tahminler üzerinden hesaplamalar yapılmıştı. O noktada bütçede yüzde 5 olması gereken faiz dışı fazla fdf hedefin altında kalmıştı. Daha sonraki bütçe gerçekleşmelerinde fdf yüzde 5.03 ile hedefin üzerinde gerçekleşti. Bu da toplam kamudaki yüzde 6.5'lik fdf hedefine ulaşılması noktasında önemli bir güven verdi. Bu hedefe de ulaşılabileceği tahmin ediliyor. Böylece, ek önlemin 3 katrilyon lira tutarında olmasına gerek kalmadığı ortaya çıktı. Ek tedbir 3 katrilyon liranın altında kalacak" dedi. 
     Ekonomi yönetimi, IMF ile yaptığı görüşmelerde 2003 bütçe gerçekleşmeleri çerçevesinde 2004 yılı bütçe hedeflerinin revize edilmesine karar vermişti. 
     Bir başka ekonomi yetkilisi ise, IMF ile görüşmelerde geçici sonuçlar üzerinden değerlendirmeler yapıldığının altını çizerek, "2003 sonuçları çerçevesinde 300-500 trilyon lira arasında tahminlerle ilgili revizyon yapılır" değerlendirmesini yaptı. 
     Yetkililer, ek önlemin 2003 yılı bütçesinde hangi kalemlerde sorun çıktıysa o alanlarda yoğunlaşacağını bildirdiler. 
     Bu açıdan bakıldığında, -IMF'nin de önerdiği- ilk düzenleme yapılacak alan akaryakıt üzerindeki Özel Tüketim Vergisinin ÖTV artırılması olacak. 
     Bir yetkili, "ÖTV'de yapılacak düzenleme ile 1.5 katrilyon lira civarında bir gelir bekleniyor. Geriye de çok fazla bir şey kalmıyor" derken, bir başka yetkili, ÖTV'nin dışında küçük çaplı zamlarla açığın kapatılacağını bildirdi. 
     Yetkililer, önlem paketi çerçevesinde TEKEL ürünlerine genel bir zam yapılmasının değil, bazı spesifik kalemlerde ÖTV artışı yapılabileceğini kaydettiler. 
     Tütün mamulleri ve alkollü içkilerde genel bir zammın kayıtdışılığa ve ithalatin artmasına neden olduğubelirtiliyor. 
     Bir başka ekonomi yetkilisi, önlem paketi çerçevesinde, bütçe üzerindeki büyük yüklerden biri olan ihracatta KDV iadeleri tutarının azaltılması için, KDV oranının yüzde 18'den yüzde 8'e indirilmesi yöntemiyle yaklaşık 1 katrilyon liralık bir tasarruf sağlanacak bir alan olduğunu söyledi. 
     
</TEXT>
</DOC>
