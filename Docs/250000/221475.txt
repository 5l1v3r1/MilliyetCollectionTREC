<DOC>
<DOCNO> 221475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sondun11.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak GYK Başkanı "Türkiye ile ilişkileri güçlendirelim" 
</HEADLINE>
<TEXT>

     Irak Geçici Yönetim Konseyi GYK dönem başkanı Muhammed Bahr El Ulum, iki ülke arasında tarihten gelen iyi ilişkilerin güçlendirilmesini istedi. 
     El Ulum, AA'ya verdiği demeçte, Müslüman ve komşu Türk halkına iyi dileklerini göndererek, iki ülke arasındaki ilişkilerin daha da geliştirilmesini ve güçlendirilmesini istedi. 
     Irak'la Türkiye arasındaki ilişkilerin tarihin derinliklerine dayandığını işaret eden El Ulum, Irak halkıyla Türk halkı arasında her alanda ilişkilerin olumlu şekilde ilerlemesinin, hem Irak, hem Türk, hem de bölge halklarının yararına olacağını belirtti. 
     El Ulum, iki ülke yetkililerinin karşılıklı ziyaretlerde bulunmalarının, ticari, ekonomik ve kültürel alandaki ilişkileri daha da güçlendireceğine inandığını söyledi. 
     Komşu Türkiye ile Irak'ın tarih boyunca iyi ilişkiler içinde yaşadığını hatırlatan El Ulum, iki ülkenin her zaman ve her dönemde karşılıklı saygı ve dostluk içinde yaşadığına dikkati çekti. 
     El Ulum, Aşure günü Kerbela ve Bağdat'ın El Kazımiye semtinde meydana gelen terör olaylarıyla ilgili olarak da, bu aşırı olayların tüm Iraklıların birliğini hedef aldığını belirterek, ''bir süre önce İstanbul'da meydana gelen kanlı terör olaylarının Irak'taki olayların benzeri olduğunu, aynı terör amaçlarını güttüğünü'' söyledi. 
     GYK dönem başkanı El Ulum, geçici anayasanın imzalanmasına değinirken de, tasarının ''Irak insanının onurunu koruduğunu ve yeni Irak'ın inşası için güçlü bir temel oluşturduğunu'' ifade etti. 
     Bunun tarihi önemi bulunduğunu kaydeden El Ulum, ancak geçici anayasanın, ''herkesin umudunu gerçekleştiren bir belge olmadığını'' söyledi. 
     
</TEXT>
</DOC>
