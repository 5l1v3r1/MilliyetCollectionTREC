<DOC>
<DOCNO> 218082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sontur23.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'ın kasasında ''çok önemli'' notlar... 
</HEADLINE>
<TEXT>

     TMSF tarafından yönetimine el konulan Uzan Grubu şirketlerine ait konukevlerinde ele geçirilen 5 adet çelik kasadan, bir miktar para ile Kemal ve Hakan Uzan'ın yazdıkları notlar çıktı. 
     AA muhabirinin aldığı bilgiye göre, yönetimine el konulan Uzan Grubu şirketlerinin konukevi olarak görülen, ancak aile üyelerinin kullandığı evlerde ele geçirilen 5 adet çelik kasa, TMSF yetkilileri ve İstanbul Mali Şube Müdürlüğü ekiplerince açıldı. 
     Kasalarda, bir miktar döviz ve Türk Lirası, şirketlere ait doküman ile halen gıyabi tutuklu olarak aranan Kemal ve Hakan Uzan'ın el yazısıyla tuttukları notlar çıktı. 
     ''Bu notlarda çok önemli bilgiler olduğunu'' ifade eden yetkililer, içeriği konusunda bilgi vermekten kaçındı. 
     
     ERDOĞAN BİRAN ÖNCE SATILMALI 

     Başbakan Tayyip Erdoğan, bugün NTV'de katıldığı canlı yayında ''Uzan grubunun el konulan malları ne zaman satılacak '' sorusunu yanıtlarken, bunların satışının kendileriyle alakalı olmadığını, Tasarruf Mevduatı Sigorta Fonu'nun TMSF bunları en akıllı şekilde tamamen bir tüccar zihniyetiyle en uygun fiyatı bulmak suretiyle satacağını kaydetti. 
     Erdoğan, şöyle devam etti 
     ''Çünkü ödediği ve ödemesi gereken paralar var. Bu imkanlar, elde edilenler o paralar ödemeye bile yetmeyecek, yeterli değil. Şu anda da zaten bizim beklentimiz budur. Özerk bir kuruluş olarak bizim müdahalemiz söz konusu değil, ama zaman zaman görüşüyorum ve kanaatlerini alıyorum. Onların da şu andaki görüşleri bu istikamette. Zannediyorum, uygun alıcıyı buldukları zaman tüccar zihniyetiyle bunları sahiplendirecekler.'' Devletin tüccarlık yapmasını istemediklerini ifade eden Erdoğan, ''Biz sadece tüccar siyaset yaparız, tüccarlık yapmayız. Biz oradan kendimizi çıkardık. Bunu da artık özel sektör başaracak. O alacak götürecek. Biz özel sektörün önünde engeller varsa bugüne kadar olduğu gibi yine kaldırırız'' dedi. 
     ''Kişisel görüşünüz Uzan Grubu'nun fona devredilen mallarının bir an evvel elden çıkarılması yönünde midir '' sorusu üzerine Erdoğan, ''Bir an önce... Yine fona devredilen 22 banka var. Onlarla ilgili de görüşmelerin başlaması -ki onlar da başladı- ve onlarla ilgili ne gerekiyorsa onun yapılması. Bankalar Yasası'nı biz bunun için çıkardık. Bir an önce bunlar halledilsin diye. Fakir fukaranın orada hakkı var. Bunların hallolması lazım'' dedi. 
     
</TEXT>
</DOC>
