<DOC>
<DOCNO> 246997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/ekonomi/eko02.html </URL>
<DATE> 2004/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Uzlaşmazlığım yok, isteğimle ayrılıyorum' 
</HEADLINE>
<TEXT>


Gümrük Müsteşarı Nevzat Saygılıoğlu, Bakan Kürşad Tüzmen'le 'uyumlu çalışamadığı' gerekçesi ile görevden alındığı bilgisinin doğru olmadığını söyledi 

AHMET ERHAN ÇELİK Ankara 

Gümrük Müsteşarı Nevzat Saygılıoğlu, Devlet Bakanı Kürşad Tüzmen'le anlaşamadığı için görevinden alındığına ilişkin bilgilerin doğru olmadığını ve önümüzdeki günlerde müsteşarlık görevinden kendi isteğiyle ayrılacağını açıkladı. 1 Haziran itibariyle profesörlük unvanını aldığını belirten Saygılıoğlu, Gazi Üniversitesi Maliye Bölümü Öğretim Üyesi olarak çalışmaya devam edecek. 
Saygılıoğlu, Milliyet'e yaptığı açıklamada, Devlet Bakanı Kürşad Tüzmen'le "çalışma uyumu" sağlayamadığı ve görevden ayrılmasına ilişkin kararnamenin Çankaya Köşkü'ne gönderildiği yönündeki bilgilerin doğru olmadığını belirtti. 

'Hazırlanıyordum' 
"Kendi isteğimle üniversiteye döneceğim" diyen Saygılıoğlu, halen Yunanistan'da bulunduğu için görevden ayrılma işlemlerine yurda döndüğünde başlayacağını belirtti. "Müsteşarlık görevimin yanı sıra üniversitede ders verebilirdim ama şartlar uygun değil" diyen Saygılıoğlu, görevden ayrılmak için 3 - 4 aydır hazırlık yaptığını ifade etti. 


</TEXT>
</DOC>
