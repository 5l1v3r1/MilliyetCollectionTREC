<DOC>
<DOCNO> 217842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/ekonomi/eko01.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Biz Çin değiliz, kur baskısı yapmayın' 
</HEADLINE>
<TEXT>

   Merkez Bankası Başkanı Serdengeçti, Çin'in kur politikası konusunda Türkiye'ye örnek olamayacağını belirtti 
      ANKARA Milliyet 
   
   Merkez Bankası'nın döviz kurunu düşük tutmak gibi bir politikası bulunmadığını belirten Merkez Bankası Başkanı Süreyya Serdengeçti, "Kurdaki istikrarın makro ekonomik temellerin kuvvetlenmesi ve ekonomideki kırılganlıkların azalmasıyla sağlanır" dedi. 
   Ankara Sanayi Odası'nın ASO Meclisi Toplantısı'nda konuşan Serdengeçti, Çin'in Yuan'ı düşük tutarak rekabet gücünü artırmasının Türkiye'ye örnek gösterilmesinin yanlış olduğunu söyledi. 
   
   'Onların kamu açığı yok' 
   Serdengeçti, "Çin'de eksi enflasyon, yüzde 2 faiz, planlı ekonomi var. En önemlisi ise kamu açığı yok. Bizde en önemli sorun kamu açığı. Çin'le aramızda çok büyük farklar. Çin enflasyon problemini halletmiş tabii ki kur politikasını ayarlayabilir. Aynı koşullara gelelim, aynı göstergeler ortaya çıksın pekala farklı kur politikası burada da uygulanabilir. Ama bizim koşullarımız o değil" dedi. 
   Enflasyondaki düşüşün dış etkenlerdeki olumu gelişmelere bağlanmasını da eleştiren Serdengeçti, eurodaki değerlenmenin pozitif değil negatif etkisi olduğunu bildirdi. Olumlu senaryonun gerçekleşmesi halinde mayıs veya haziranda tek haneli enflasyonun görülebileceğini söyleyen Serdengeçti, "Ama asıl geçiş 2005'te olacak. Biz o zaman başardık' diyeceğiz" diye konuştu. Enerji ve tarım fiyatlarına da dikkat çeken Serdengeçti, "Para politikasının bu ikisi için yapabileceği bir şey yok. Bu kalemler her zaman risktir" dedi. 
   
   Enflasyon hedefine göre zam olmalı    Enflasyonun düşüşü önündeki riskler hakkında bilgi veren Merkez Bankası Başkanı Süreyya Serdengeçti, seçimlerin kamu maliyesi disiplinini bozmaması gerektiğini belirterek, kamu fiyatlarının da hedeflenen enflasyon oranında artırılması gerektiğini söyledi. 
   Serdengeçti, reel faizlerin h l yüksek olduğunu hatırlatarak, "Yapmamız gereken istikrar politikalarını aksatmadan sürdürmektir" dedi. Serdengeçti, reel faizlerin aşağı inmesi için ekonominin bütününe güven verilmesi gerektiğini söyleyerek, "Bunun başka bir yolu yoktur" diye konuştu. 
   Cari dengenin bozulduğunu, bunun sonunun devalüasyon olduğu yolundaki iddiaların olduğunu hatırlatan Serdengeçti, "Öyle düşünüyorsanız döviz alırsınız. Kurları nereye götürecekseniz oraya götürürsünüz. Cari işlemler dengesini kontrol altında tutacak şey sıkı maliye politikalarıdır" dedi. 
   
   
</TEXT>
</DOC>
