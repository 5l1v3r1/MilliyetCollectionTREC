<DOC>
<DOCNO> 228179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/yazar/pulur.html </URL>
<DATE> 2004/04/03/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
SSK'da işler bir öyle, bir böyle... 
</HEADLINE>
<TEXT>

   
   ÇALIŞMA ve Sosyal Güvenlik Bakanlığı, Halkla İlişkiler bölümünden Kayhan Ünal, sitemliydi ama açıkça söylemedi, onun da şikayeti anladığımız kadarıyla yapılan iyi doğru işlerin gazetelerde yeteri kadar duyurulmamasındandı... 
   Mesela yıllardan beri, emeklilerin "aylık çilesi" diye gazetelerde haberler, resimler, televizyonlarda görüntüler çıkar, hatta "son aylığını alamadan kuyrukta öldü" gibi dramatik başlıklarla... 
   
   BAKANLIK bunu önleyecek, sıkışıklığı rahatlatacak bir uygulamaya başlamış, Ziraat Bankası yetkilileriyle de görüşerek anlaşarak emekli aylıklarının ödeme günlerini 4 günden 10 güne çıkarmış, her ayın 17'si ile 26'sı arasında ödeme yapılmaya başlanmış... 
   Ayrıca, emekliler bütün PTT şubelerinden de, emekli aylıklarını alabilecek... 
   Güzel bir uygulama değil mi 
   
   HAYIR, bu memlekette güzelin de, iyinin de keyfini yaşayamazsınız, karşınıza öyle bir şey çıkarırlar ki 
   SSK Bezm - i Alem Valide Sultan hastanesine gittiniz, muayene ettiler, üniversite hastanesine sevkinizi uygun gördüler. 
   "Sağlık Kurulu Raporu olarak geçerli" belgeyi sevk eden doktor, kliniğin şef yardımcısı ile şefi imzaladılar... 
   Şimdi sevk işlemlerini yapacaksınız. 
   Elinize bir kılavuz kroki verirler 
   "Sevk işlemleri- Ok yönünde oda ve işlem sırasını takip ediniz..." 
   
   BAKALIM oklar nereleri, gösteriyor 
   Önce "2 numaralı" odaya gideceksiniz, burası başhekim yardımcısının odasıdır, öyle pat diye kapı açıp girilemez, sıraya gireceksiniz, ya da bekleyeceksiniz, belgeniz imzalanacak... 
   Ne kadar mı beklenecek 
   Bazen bir saat kadar sürüyormuş... 
   "2 numaralı" oda başhekimin sekreteri hastanenin mührünü basacak, bu da yarım saat sürüyormuş... 
   "8 numara" vezne... Buradan makbuz alınacak, ama öyle kolay değil bir saat geçer, diyorlar. 
   
   VEZNEDEN çıktınız, "11 numaralı" odada fotokopi çektireceksiniz, hadi bir yarım saat de orada bekleyin... 
   "10 numaralı" oda sigorta servisi, burada işlem uzun sürebilir, bir saati geçebilir... 
   "8 numaralı" odada işiniz bitti mi, sil baştan "2 numaralı" odaya, başhekim yardımcısına gideceksiniz, bir imza daha... 
   Son oda "14 numaralı" oda, evrak servisi... 
   Dikkat edin, burada bekleme rekoru kırabilirsiniz... 
   
   BİR örnek de Göztepe SSK'dan... 
   "EMG tetkik" bölümünün kapısına asılı bir yazı 
   "İstek kağıtlarınızın arkasına, telefonunuzu yazınız, randevunuz bir yıl sonrasına verilmektedir. Bir öncelik olursa 7 - 8 ay içinde aranırsınız." 
   
   BU gözlemler, hastaların bire bir gözlemleridir. 
   Niçin böyle 
   Çünkü gövde büyük elbise küçük, kısacası SSK hizmete yetişememektedir. 
   Diyeceksiniz ki SSK'yı, bu hale getirenlere ne oldu 
   Sahi öyle bir dava vardı, değil mi 
   
      
   
</TEXT>
</DOC>
