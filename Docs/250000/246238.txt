<DOC>
<DOCNO> 246238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sonsiy01.html </URL>
<DATE> 2004/06/08/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Sezer, YÖK'ün listesini 26 gündür bekletiyor 
</HEADLINE>
<TEXT>

     Cumhurbaşkanı Ahmet Necdet Sezer ile Yükseköğretim Kurulu YÖK arasında rektör atamaları konusunda uyuşmazlık yaşandığı kaydedildi. Sezer, YÖK'ten kendisine 26 gün önce gönderilen Süleyman Demirel Üniversitesi rektör adayları listesi üzerindeki incelemesini halen sürdürüyor. 
     Cumhurbaşkanı Sezer, YÖK tarafından mayıs ayının ortasında kendisine gönderilen Isparta Süleyman Demirel Üniversitesi rektör adaylarının yer aldığı listeyi hala bekletiyor. YÖK, 14 Mayıs tarihinde yaptığı Genel Kurul toplantısında Süleyman Demirel Üniversitesi'nde gerçekleştirilen seçimler sonucu, belirlenen 6 rektör adayını 3 isme indirerek, Köşk'e gönderirken Sezer, aradan geçen 26 günün ardından listeden rektör ataması yapmadı. 
     
     YÖK LİSTEDE OYNAMA YAPMIŞTI 
     Sezer'in, Süleyman Demirel Üniversitesi'nin rektör adayları listesi üzerindeki incelemesini sürdürmesinde, YÖK'ün üniversiteden yollanan liste üzerindeki oynamasının etkili olduğu kaydedildi. Üniversitedeki seçimler sonucu belirlenen 6 kişilik listeyi 3 isme indirip, değişiklik yapan YÖK, en fazla oy alan ismi ikinci sıraya kaydırmıştı. 
     YÖK, seçimlerde 226 oyla birinci gelen Prof.Dr. Harun Doğru'ya ikinci sırada, seçimlerde 195 oy alarak ikinci gelen Prof.Dr. Remzi Karagüzel'e ise listesinde birinci sırada yer vermişti. YÖK, üç kişilik listenin son sırasına ise 51 oy alan Prof.Dr. Metin Lütfi Baydar'ı koymuştu. 
     
</TEXT>
</DOC>
