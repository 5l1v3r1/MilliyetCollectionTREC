<DOC>
<DOCNO> 223914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/guncel/gun20.html </URL>
<DATE> 2004/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   ABD askerleri 2 Iraklı haberciyi öldürdü 
   Merkezi Dubai'de bulunan uydu televizyon kanalı El Arabiye'nin Iraklı çalışanları, kameraman Ali Abdulaziz ile muhabir Ali El Hattab'a önceki gün Bağdat'ta bir Amerikan kontrol noktasına gittikleri sırada askerler tarafından ateş açıldı. Abdulaziz olay yerinde, Hattab ise kaldırıldığı hastanede dün öldü. Meslektaşlarının öldürülmesine tepki gösteren Iraklı basın mensupları, ABD Dışişleri Bakanı Colin Powell'ı dün Bağdat'ta düzenlediği basın toplantısında protesto ettiler. Powell ile ABD'nin Irak'taki sivil yöneticisi Paul Bremer'in önünde, bir protesto metni okuyan 20 kadar gazeteci salonu terk etti. 
   
   Dört liderden biri gitti, üçü kaldı 
   İspanya'daki terörist saldırılarının ardından 14 Mart'ta yapılan seçimleri sürpriz bir şekilde muhalefetteki Sosyalist İşçi Partisi'nin kazanması, ABD'nin Saddam ve terörizm karşısında oluşturduğu ittifakını çatlattı. The Economist bu haftaki kapağında, bu yıl ve önümüzdeki yıl yapılacak seçimlerde ABD Başkanı George W. Bush, Avustralya Başbakanı John Howard ve İngiltere Başbakanı Tony Blair'in aynı akıbete uğramasının gerçek bir olasılık olduğu ifade edildi. 
   
   Yunan Meclisi'ne kadın başkan 
   Yunanistan'da 7 Mart'taki seçimlerle oluşan parlamentoda dün yapılan gizli oylama sonucu, ilk kez bir kadın parlamento başkanı seçildi. Parlamentoda 165 sandalyeye sahip iktidar partisi Yeni Demokrasi'nin YDP aday gösterdiği Anna Psaruda - Benaki, Yunanistan'ın 300 sandalyeli parlamentosunun ilk kadın başkanı olma unvanını kazandı. 1978 yılından bu yana Atina Üniversitesi Ceza Hukuku bölümünde öğretim üyesi olarak çalışan ve serbest avukatlık yapan Benaki, 1989'da Eğitim Bakan Yardımcısı, 1990 - 1992 yılları arasında Kültür Bakanı, 1993'te de Adalet Bakanı olarak görev yapmıştı. 
   
   Sahte vize çetesine darbe 
   Ankara'da devlet kurumları ve özel şirketlere ait kaşelerle sahte belgeler düzenleyen ve bu belgelerle elçiliklere müracaat edip yurtdışına adam gönderdiği tespit edilen 5 kişi yakalandı. Ulus Telgraf Sokak'taki bir otele düzenlenen operasyonda Turgut İ. adlı kişi gözaltına aldı. Turgut İ.'nin odasında yapılan aramalarda İzmir ve Samsun Tekel il müdürlüklerine ait kaşe, 24 adet SSK il müdürlüklerine ait çeşitli kaşelerle, muhtelif şirketlere ait kaşe ve numaratörler, sahte sağlık karneleri, sigorta sicil kartları ve pasaportlar ele geçirildi. Turgut İ. ile bağlantısı olduğu tespit edilen İbrahim Ş., Hüseyin K., Levent Ö. ve Abuzer F. de yakalanarak gözaltına alındı. Zanlıların 3 - 4 bin euro karşılığında vize aldıkları belirtildi. 
   
   Madrid'de Türk bağlantısı yok 
   Emniyet Genel Müdürlüğü Sözcüsü Ramazan Er, Madrid'teki saldırıları gerçekleştiren teröristlerin Türkiye'de herhangi bir bağlantıları olduğu yönünde kendilerine bilgi ulaşmadığını açıkladı. Haftalık bilgilendirme toplantısında soruları yanıtlayan Er, "Madrid'deki eylemlere karıştığı belirtilen 10 Faslı'nın listesi Türk makamlarına bildirildi mi " sorusunu şöyle yanıtladı "Ele geçirilen şahıslarla ilgili Türkiye'de herhangi bir işbirliğine ilişkin ne İspanyol yetkililerine, ne de bize gelmiş resmi bir bilgi bulunmamaktadır." Atina'nın Türkiye'den terör örgütlerinin listesini isteyip istemediğinin sorulması üzerine Er, AB ve ABD tarafından her yıl terör örgütü kabul edilen listelerin açıklandığını belirterek, "Atina'da da bu liste vardır" dedi 
   
   Soyguncu ateşi polisi kör etti 
   Düzce'de soyguncuların açtığı ateş sonucu yüzünden yaralanan polis Ergin Koşal'ın sağ gözü görme yeteneğini kaybetti. Düzce Ziraat Bankası Şubesi'nden aldığı 100 milyarı Akçakoca Şubesi'ne götüren para nakil aracının yolu, önceki gün Düzce - Akçakoca yolu Şifalısu mevkiinde kesildi. Soyguncular, aracın güvenliği için önden giden taksideki Koşal ile şoför Alaaddin Cincit'e ateş ederek yaraladı. Nakil aracındakileri de etkisiz hale getiren soyguncular, parayı alıp kaçtı. Yüzünden yaralanan Koşal ile göğsünden yaralanan Cincit, hastaneye kaldırıldı. Daha sonra GATA'ya sevkedilen Koşal'ın yüzüne isabet eden saçma parçaları temizlendi. Ancak yetkililer, "Saçma parçaları Koşal'ın yüzüne isabet etmiş. Sağ gözü kör oldu" dedi. 
   
   
   
</TEXT>
</DOC>
