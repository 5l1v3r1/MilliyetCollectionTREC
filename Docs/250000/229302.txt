<DOC>
<DOCNO> 229302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/soneko33.html </URL>
<DATE> 2004/04/07/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Babacan Son 1 yılda KOBİ'lere 1 milyar dolarlık kaynak sağlandı 
</HEADLINE>
<TEXT>

     Devlet Bakanı Ali Babacan, son 1 yıl içinde KOBİ'lere 4 ayrı anlaşma ile 1 milyar dolarlık bir kaynak temin edildiğini söyledi. 
     Babacan, Paris'e hareketinden önce Atatürk Havalimanı'nda gazetecilerin sorularını yanıtladı. 
     Bakan Babacan, yarın yapılacak olan toplantılara, gelişmiş ve gelişmekte olan ülkelerden bakanların ve uluslararası kuruluşların temsilcilerinin katılacağını söyledi. 
     Bakan Babacan ayrıca, Fransa'nın evsahipliğinde ''Gelişmenin Finansmanı'' konulu bir konferans düzenleneceğini ve konferansa Dünya Bankası Başkanı, Birleşmiş Milletler Genel Sekreteri ve çok sayıda bakan düzeyinde katılımcının beklendiğini kaydetti. 
     Bakan Babacan, Avrupa Konseyi Kalkınma Bankası ile Türkiye'nin Fransa Büyükelçiliği'nde bir kredi sözleşmesi imzalanacağını bildirdi. 
     Bu sözleşmeyle 200 milyon Euro'luk kredi elde edileceğini, bu kredilerin tamamen KOBİ'lere yönelik kullanılacağını belirten Ali Babacan, kredinin 5 yılı ödemesiz 10 yıl vadeli olduğunu söyledi. 
     Türkiye'deki işletme sayısının büyük bir bölümünün yüzde 99.8'ini KOBİ'lerin oluşturduğunu, istihdamın ise yüzde 77'sinin KOBİ'lerde çalıştığını anlatan Ali Babacan, buna karşılık, KOBİ'lerin kredilerden aldığı payın ise yüzde 5'in altında olduğunu vurguladı. 
     Türkiye'nin gelişimi için KOBİ'lerin çok önemli olduğuna dikkati çeken Bakan Babacan, KOBİ'lerin kalkınmasının iyi bir kalkınma modelinin temel unsuru olduğunu kaydetti. 
     Devlet Bakanı Babacan, son 1 yıl içinde KOBİ'lere 4 ayrı anlaşma ile 1 milyar dolarlık bir kaynak temin edildiğini söyledi. 
     KOBİ'lerin daha da gelişmesini istediklerini belirten Babacan, ''KOBİ'lerin verimli bir işletme yapısına sahip olduğunu düşünüyoruz. Bu verimliliklerini artırmak için kaynağa ihtiyaçları olduğunu biliyoruz. Bu nedenle uygun şartlarda bulduğumuz kredileri KOBİ'lere vermeye devam edeceğiz'' dedi. 
     
</TEXT>
</DOC>
