<DOC>
<DOCNO> 225309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonyas25.html </URL>
<DATE> 2004/03/24/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Japonya'nın 'ilk yaşayan efsanesi' İnoue öldü 
</HEADLINE>
<TEXT>

     Japonya'nın ''yaşayan ilk ulusal hazinesi'' olarak tanınan ünlü geleneksel geyşa dansçısı IV. Yachiyo İnoue, 98 yaşında kalp krizinden öldü. 
     Yakınlarının verdiği bilgiye göre, geçen cuma ölen İnoue, geleneksel sahne sanatları ustalarına verilen bu ayrıcalıklı unvanı 1955 yılında almıştı. 
     İnoue, ''Kyo-mai'' adı verilen ve Gion geyşaları tarafından, imparatorluğun eski başkenti Kyoto'da icra edilen, Japon kültürünün dans geleneğini ayakta tutan kadın olarak tanınıyordu. 
     İnoue tarafından popüler hale getirilen dans okulu, maskeli ''No'' oyunlarından ve Bunraku kuklalarından esinlenen minimalist karakteriyle diğerlerinden ayrılıyordu. 
     1.42 boyundaki minyon sanatçı, yılda en az 300 gün çalışıyordu. 
     İnoue, bir keresinde, ''Kendimi öldürmeyi ya da rahibe olmayı düşündüğüm zamanlar oldu, ancak dans etmeyi her şeyden çok seviyordum ve danstan başka hiçbir şeye sahip değildim'' demişti. 
     1905'te doğan ve gerçek adı Aiko Katayama olan sanatçı, dansa 3 yaşında, III. İnoue Yachiyo'nun çırağı olarak başlamıştı. 
     Sanatçının ''No'' ustası olan büyük oğlu da ''yaşayan ulusal hazine'' unvanına sahip. 
     
</TEXT>
</DOC>
