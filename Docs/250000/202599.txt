<DOC>
<DOCNO> 202599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/ekonomi/eko02.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'deki kalite düzeyi Japonya'yı bile geçiyor' 
</HEADLINE>
<TEXT>

   Toyota Motor Corporation'ın gelecekteki CEO'su olması beklenen Inaba, üretim kalitesini övdüğü, Adapazarı fabrikasının kapasitesinin 100 bini aşacağını söyledi 
      LEVENT KÖPRÜLÜ 
   
   Toyota Motor Corporation Yönetim Kurulu Üyesi ve Kıdemli İdari Direktörü Yoshimi Inaba, Adapazarı'nda kurulu Toyota fabrikasının kalitesini överek, "Japonya'daki fabrikaların üretim kalitesiyle eş düzeyde, hatta zaman zaman onları geçtiği de oluyor" dedi. 
   
   Kıtalararası üretim 
   Toyota'nın Türkiye'ye getirilmesinde büyük rol oynayan kişi olarak da bilinen Inaba, Türkiye'de yatırım yapmalarının çok yerinde bir karar olduğunun altını çizerek, 20 bin araç üretirken devraldıkları ve geliştirdikleri Adapazarı fabrikasının, ileride model sayısı ve üretim kapasitesi açısından, kıtalararası operasyonlar içinde en büyük 6 veya 7 fabrikadan biri olacağını bildirdi. Türkiye'nin stratejik açıdan AB, Ortadoğu, eski Sovyet Cumhuriyetlerine çıkış anlamı taşıdığını, lojistik olarak önemli imk nlar sağladığını kaydeden Inaba, "Muhtemelen kıtalararası fabrikalarımız arasındaki en iyi üretim kalitesine sahip fabrika Türkiye'deki. Japonya'daki fabrikaların üretim kalitesiyle eş düzeyde, hatta zaman zaman onları geçiyor" dedi. 
   
   'Şampiyon olacağız' 
   Amerika Kıtası Operasyonlar Grubu, Okyanusya, Ortadoğu ve Güneydoğu Asya Operasyonlar Grubu'ndan sorumlu olan Inaba, Türkiye'nin, zor ve rekabetçi bir pazar olduğunu da belirterek, şunları söyledi "Kalitede iyiyiz, geniş bir bayi ağımız var, bunlarla bir numara olmayı hak ediyoruz. Amacımız birinci ve şampiyon olmak." 
   Toyota'nın önemli üretim merkezlerine yaptığı ziyaretler kapsamında Türkiye'ye gelen ve yabancı basında Toyota Motor Corporation'ın gelecekteki başkanı olarak da gösterilen Inaba, bunun gerçekleşmesi halinde, Türkiye ile yakından ilgilenmeyi sürdüreceğini kaydetti. Inaba, "Eğer bu pozisyona gelirsem Türkiye benim için çok özel bir ülke olacak" dedi. 
   
   Önce turist, sonra yatırımcı    TOYOTA'NIN Türkiye'de faaliyet göstermeye başlamasında da önemli role sahip bulunan Yoshimi Inaba, bunun tamamen rastlantı sonucu gerçekleştiğini şöyle anlatıyor "1 Ocak 1984'te tatil için İstanbul'da bulunduğum sırada, Yerebatan Sarayı'nı ararken caddedeki bir satıcıya yerini sordum. O da bizimle bir süre sohbet etmek istedi. Sohbet sırasında hükümetin otomobil ithalatını serbest bıraktığını söyledi. Bundan etkilendim ve Japonya'ya gittikten sonra yeniden distribütör aramak için bir ay sonra geri döndüm. Nitekim aynı yılın sonunda başladık." 
   
   
</TEXT>
</DOC>
