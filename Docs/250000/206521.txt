<DOC>
<DOCNO> 206521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sondun08.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de hükümet arayışları sürüyor... 
</HEADLINE>
<TEXT>

     KKTC'de Ulusal Birlik Partisi'nin UBP Parti Meclisi, Cumhuriyetçi Türk Partisi'nin CTP hükümet oluşumuna yönelik yazılı olarak sorduğu soruları görüşmek üzere toplandı. 
     UBP Genel Başkanı ve Başbakan Derviş Eroğlu başkanlığındaki Parti Meclisi toplantısından önce açıklama yapılmadı. Açıklamanın, toplantının ardından yapılması bekleniyor. 
     CTP, 30 Aralık'ta UBP'yi ziyaret sırasında sözlü olarak sorduğu soruları, önceki gün yazılı olarak sunmuştu. CTP Genel Başkanı Mehmet Ali Talat, UBP'nin yanıt vermesi için bugün saat 11.00'e kadar bekleyeceklerini ve UBP'nin yanıtını aldıktan sonra hükümet oluşumu konusunda serbest kalacaklarını söylemişti. 
     CTP, UBP'ye, ''CTP Genel Başkanı'nın başbakanlığında bir hükümete var mısınız '', ''Annan planı zemininde 1 Mayıs 2004'te çözüm hedefini öngören bir görüşme sürecine hazır mısınız '' ve ''Görüşme sürecini hükümetin sürdürmesine hazır mısınız '' sorularını sormuştu. 
     Talat, UBP'nin 2 Ocak'ta CTP'ye gönderdiği mektubu da ''gayri ciddi'' olarak nitelemişti. UBP'nin, mektupta Annan planıyla ilgili olarak sorduğu soruların muhatabının CTP olmadığını kaydeden Talat, soruların muhatabının, ''planın hazırlayıcısı BM Genel Sekretri Kofi Annan ve görüşme masında Rumlar olduğunu'' belirtmişti. 
     
</TEXT>
</DOC>
