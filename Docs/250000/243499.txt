<DOC>
<DOCNO> 243499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sondun24.html </URL>
<DATE> 2004/05/28/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Pearl'ü öldüren terörist Müşerref suikastinde 
</HEADLINE>
<TEXT>

     Amerikan Wall Street Journal gazetesinin muhabiri Daniel Pearl'ü öldüren El Kaide örgütüyle bağlantılı Emcet Hüseyin Faruki'nin, Pakistan Devlet Başkanı Pervez Müşerref'e yönelik aralık ayında yapılan iki suikast girişimiyle bağlantılı olduğu saptandı. 
     Pakistan emniyet teşkilatından üst düzey yetkililerin bugün Associated Press, Reuters ve diğer basın yayın organlarına yaptıkları açıklamaya göre, Leşker-i Cangvi Cenk Askerleri ve Ceyş-i Muhammed Muhammed Ordusu adlı örgütlerin liderlerinden olan kaçak Emcet Hüseyin Faruki'nin, Müşerref'e 14 Aralık ve 25 Aralık'ta düzenlenen iki suikast girişiminden sorumlu olduğu saptandı. 
     Karaçi'de Ocak 2002'de başı kesilmiş bulunan Amerikalı gazeteci Pearl'ün öldürülmesinden sonra Faruki yakalanamadı. 
     Müşerref'in makam aracının bulunduğu konvoyun geçtiği Ravalpindi kenti köprüsü 14 Aralık'ta havaya uçurulmuş, yaralanan veya ölen olmamıştı. 
     Yetkililer, Faruki'nin, hava kuvvetlerinden teknisyenlerle birlikte, köprü ayaklarına sarılan C4 plastik patlayıcı bombalarını bu suikast için temin ettiğinin saptandığını söyledi. 
     Bu saldırıdan 11 gün sonra da, Müşerref'in yine makam aracının bulunduğu kafile, intihar bombacılarının saldırısına uğradı. Makam aracına çarpma girişiminde çoğu polis 16 kişi öldü. 
     
     AYNI ZAMANDA ORDU KAYNAKLI 
     Devlet Başkanı Müşerref dünkü açıklamasında, ''suikast planının arkasında, orduda alt kademelerden ve hava kuvvetlerinden bazı personel de var'' demiş, başka açıklama yapmamıştı. 
     Pearl'ün öldürülmesinden sonra Pakistan polisi, İngiltere doğumlu militan Ahmed Ömer Said Şeyh, Salman Sakıp, Fahad Nesim ile Şeyh Adil'i yakalamıştı. 
     Haydarabad kentindeki mahkeme Temmuz 2002'de, Said Şeyh'i asılarak idama mahkum etmişti, ancak ceza infaz edilmedi. Üç suç ortağı 25'er yıl hapse mahkum oldu. Faruki ve diğer sanıklar halen kaçak. 
     Faruki, 1999'da Hindistan havayolları uçağının Kandahar'a kaçırılmasında rol aldı ve Said Şeyh'in de yararlandığı, ''rehineler karşılığı tutukluların salıverilmesi'' pazarlığını sağladı. 
     Afganistan kenti Kandahar o zaman Taliban'ın kontrolündeydi. 11 Eylül 2001'in terör yıkımından sonra Pakistan, yalnız kendisi, Birleşik Arap Emirlikleri ve Suudi Arabistan'ın tanıdığı Taliban'la bağlarını kopardı ve terörle savaşta ABD'nin yanında yer aldı. 
     Faruki'nin ABD karşıtı örgütleri Leşker-i Cangvi ve Ceyş-i Muhammed, Pakistan hükümetine de cephe aldı. 
     Washington Post gazetesi ile Pakistan yayın organları da Faruki'nin hava kuvvetleriyle bağlantılarını bugünkü sayılarında bildirdi. 
     Pakistan'da aynı zamanda son 10 gün içinde Hareket-ül Mucahidin El Alemi örgütünden 7 kişi, Müşerref'e 2002'de düzenlenmeye çalışılan suikastla bağlantılı olarak tutuklandı. 
     
</TEXT>
</DOC>
