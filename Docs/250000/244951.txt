<DOC>
<DOCNO> 244951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sondun29.html </URL>
<DATE> 2004/06/03/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Denktaş Türkiye, 1960 haklarına sahip çıkmıyor 
</HEADLINE>
<TEXT>

     KKTC Cumhurbaşkanı Rauf Denktaş, ''Türkiye'nin 1960 anlaşmalarından kaynaklanan haklarına yeterince sahip çıkmadığını'' ifade ederek, ''Ben artık kime ne söyleyeceğimi bilmez hale geldim. Kıbrıs, Kıbrıs Türklerinin altından alınmaktadır'' dedi. 
     Cumhurbaşkanı Denktaş, Kanser Hastalarına Yardım Derneği yararına KKTC'de sergi açan Antalyalı ressamları kabulü sırasında yaptığı açıklamada, BM Genel Sekreteri Kofi Annan'ın Kıbrıs raporuna değinerek, ''Üzüntülü, kırgın ve öfkeliyiz'' dedi. 
     Raporda Rumlara meşru hükümet statüsünün bir kez daha verildiğini kaydeden Denktaş, futbol maçı benzetmesi yaparak, ''Centilmence oynadık diye bize alkış tuttular ama haksız düdükle maçı kazanan Rumlar'' diye konuştu. 
     Raporda yer alan, ''referandumda evet diyen Kıbrıs Türkü tanınma istemiyor, tanınamazlar'' şeklindeki ifadelerin Kıbrıs sorununun Rumlar lehine çözümlenmesi için gerekli zemini hazırladığını belirten Denktaş, ''Dünya bu adada ikinci bir halkın olduğunu yine unuttu. Referandumu bize yaptırdıktan sonra yine unuttular ve Rumdan yana ağırlıklarını koydular'' dedi. 
     Başta Türkiye olmak üzere bu karara karşı direnmek gerektiğini dile getiren Cumhurbaşkanı Denktaş, özetle şöyle konuştu 
     ''Ama bakıyorum alkışlar gözleri karartıyor galiba. Memnuniyet belirtiliyor. Ben artık kime ne söyleyeceğimi bilmez hale geldim. Kıbrıs, Kıbrıs Türklerinin altından alınmaktadır. Alınması için gereken her şey yapılıyor, bize de hediyeler vaat ediliyor. Bu hediyelere kanarak biz 'evet' demiş bulunduk, pazarlık kozumuzu değerlendirmedik. Rum pazarlık kozunu elinde tutuyor ve şimdi Rumu 'Kıbrıs hükümeti' olarak masaya getirmek için zemin hazırlanıyor. Bizim buna 'evet' demeyeceğimizi anlatamadık. Bu yolda gidersek şehitlerimize, 50 yıllık mücadeleye yazık olacak ve Türkiye hiçbir şey kazanmayacak.'' Türkiye'nin 1960 anlaşmalarından kaynaklanan haklarına gereğince sahip çıkmadığını söyleyen Denktaş, ''İşler bir karmaşa içinde gidiyor. Sonu ne olur ben bilmem, ama böyle giderse iyi olmaz. Yeni bir değerlendirme yapılmazsa bu iş başını aldı gider ve Girit gibi arkadan bakarsınız. Ama Girit biraz uzakta, burada dağları görüp devamlı ah vah edeceksiniz, hepimiz edeceğiz'' ifadelerini kullandı. 
     
</TEXT>
</DOC>
