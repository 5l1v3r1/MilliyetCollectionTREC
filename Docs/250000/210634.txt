<DOC>
<DOCNO> 210634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sondun22.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk best modellerin Paris'e tanıtım çıkarması... 
</HEADLINE>
<TEXT>

     Geçmiş yıllarda ''Best Model'' seçilen bazı mankenler, Türkiye'nin tanıtımını yapmak amacıyla Paris'te bir dizi etkinliğe katıldı. 
     Türk mankenler, Paris'te ''Houte Couture'' haftası dolayısıyla modacı Jean Paul Goultier, Pierre Balmain, Jean Louis Scherrer ve Dominique Sirop'un hazırladığı defilelere katıldılar ve moda dünyasının ünlü isimleriyle tanıştılar. 
     Kendilerini ''gönüllü turizm elçileri'' olarak niteleyen top modeller, Türkiye'nin Paris Büyükelçisi Uluç Özülker'in onurlarına verdiği resepsiyona da iştirak ettiler. 
     Moda dünyası ve Fransız medyasının temsilcilerinin de katıldığı resepsiyonda, Türk mankenler, özel hazırlanmış giysileri ve zariflikleriyle davetlileri büyülediler. 
     Ebru Güzel, Sanem Balcı, Sinemis Candemir, Şebnem Sürücü, Ece Gürsel, Adalet Çimen, Şehnaz Özkaya ve Seda Altan'dan oluşan grup adına yerli ve yabancı basına açıklama yapan manken Şenay Akay, ''gönüllü turizm elçileri'' olarak, ''son bombalama olaylarından sonra Türkiye'nin güvenli bir ülke olmadığı'' yönündeki propagandanın gerçek dışı olduğunu anlatmak için Paris'e geldiklerini'' söyledi. 
     ''Türkiye'de 2003 sonunda yapılması gereken 'Best Model Of The World' yarışmasının geçen Kasım ayında İstanbul'da gerçekleşen patlamalar nedeniyle 6 Mart 2004'e ertelendiğini'' kaydeden Akay, ''Türkiye'de korkulacak bir şey olmadığını anlatmak, ülkemize gelecek misafirlerin hiçbir tedirginlik hissetmemelerini sağlamak için Türkiye'yi tanıtım gezisine çıktık. Ülkemiz hakkındaki olumsuz düşünceleri değiştireceğiz'' dedi. 
     Manken grubu, Paris'in, ardından Senegal'in başkenti Dakar'a gidecek. Dakar'da Senegal Turizm ve Kültür Bakanı ile görüşecek mankenler, Senegal ulusal televizyonuna çıkacak. 
     Mankenler ayrıca, dünyaca ünlü Paris-Dakar rallisinin varış pistinde hazır bulunacaklar. 
     
</TEXT>
</DOC>
