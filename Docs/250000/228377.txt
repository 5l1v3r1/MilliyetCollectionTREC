<DOC>
<DOCNO> 228377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/yasam/yas02.html </URL>
<DATE> 2004/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Mumyayı gömerseniz, deprem biter 
</HEADLINE>
<TEXT>

   Altay dağlarında yaşayanlar, 'Altay Prensesi'nin gömülmesi halinde depremlerin biteceğine inanıyor 
      DIŞ HABERLER SERVİSİ 
   
   Sibirya'da 11 yıl önce bulunan 2500 yıllık bir mumya, depremlere yol açtığı gerekçesiyle gömülmek isteniyor. 'Altay Prensesi' olarak bilinen mumyanın mezarından çıkarılmasının depremlere yol açtığını savunan yöre halkı, arkeologlardan halen incelenmekte olan mumyayı tekrar gömmelerini istiyor. Şamanizmin yaygın olduğu Altay dağlarında yaşayan halkın yerel liderlerinden biri, "Halk, Prenses'in ruhu huzura kavuşmadıkça haftada iki üç kez meydana gelen depremlerin durmayacağını düşünüyor. İnsanları sakinleştirmek için Altay Prensesi'ni gömmeliyiz" dedi. 
   
   Arkeologlar karşı 
   Mumyanın incelendiği Sibirya'nın Novosibirsk kentindeki Etnografik Enstitü arkeologları ise, mumyanın gömülmesine şiddetle karşı çıkıyor. Arkeologlar, mumyayı Altay'daki bir müzeye verebileceklerini belirtirken, bunun için mumyanın korunmasını şart koşuyor. Altay'daki Etnografya Müzesi Müdürü Rima Yerkinova da, mumyanın kendilerine verilmesi halinde cam bir tabut içinde sergileyeceklerini, böylece herkesin Altay Prensesi'nin önünde eğilip saygı gösterebileceğini söyledi. 
   
   Avrupalı olabilir 
   Altay Prensesi, 1993'te Altay'ın Ukok Platosu'nda donmuş toprağın altından çıkarılmıştı. Mumyanın yanında 6 adet eyerli ve dizginli at bulunmuştu. Buz sayesinde bozulmadan kalabilen prenses, yaşadığı çağla ilgili bilgiler sağlayabileceği düşüncesiyle yıllardır inceleniyor. Rus Izvestia gazetesine göre, kökenleri tam bilinmese de, DNA testleri, mumyanın Asya değil Avrupa kökenli olduğuna işaret ediyor. 
   
   
</TEXT>
</DOC>
