<DOC>
<DOCNO> 212708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/sondun20.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina'dan Annan'a şartlı yeşil ışık 
</HEADLINE>
<TEXT>

     Yunanistan Dışişleri Bakanı Yorgo Papandreu'nun BM Genel Sekreteri Kofi Annan'a, Kıbrıs'ta tarafların ''Bazı özlü konularda anlaşma sağlamaları halinde ikincil önemdeki konulara ilişkin boşlukları doldurabileceğini'' söylediği bildirildi. 
     Atina Haber Ajansı ANA Yunanistan Dışişleri Bakanlığı Sözcüsü Panos Beglitis'i kaynak göstererek, Annan'ın bugün Papandreu ile bir telefon görüşmesi yaptığını duyurdu. 
     ANA'nın haberine göre Papandreu, BM Genel Sekreteri'ne Atina ve Lefkoşa'nın Rum Annan planı temelinde müzakerelere hazır olduğunu ve Kıbrıs sorununun kapsamlı bir biçimde çözümünü arzu ettiklerini söyledi. 
     Annan'a, müzakerelerin başlaması ve ''bazı özlü konularda ilerleme ve mutabakat sağlanması halinde iki toplumun oluşturacakları siyasi bir çerçeve içinde ikincil önemdeki konulardaki boşlukları doldurabilme imkanını verebileceklerini'' belirten Papandreu, temel meselelerin çözülmesi halinde, referanduma da gidilebileğini kaydetti. 
     BM Genel Sekreteri'ne, Türkiye ve KKTC'nin müzakerelerin tekrar başlaması için konulan şartları kabullerine ilişkin çekincelerini ileten Papandreu, ayrıca Atina ve Lefkoşa'nın Rum Özel Temsilci Alvaro De Soto'nun görevde kalmasını arzu ettiklerini de söyledi. 
     Papandreu Annan'a, Yunanistan'da 7 Mart'ta yapılacak seçimler öncesi Atina'nın Ankara ile Kıbrıs'ta güvenlik konusuna ilişkin müzakere yapamayacağını da ifade etti. 
     Annan ise Papandreu'ya, KKTC'nin mevcut şartlara uyup uymadığı konusunda henüz ikna olmadığını, önümüzdeki günlerde Cumhurbaşkanı Rauf Denktaş ile görüşeceğini söyledi. 
     Annan ayrıca, Papandreu'ya Rum Lider Tasos Papadopulos ve Başbakan Recep Tayyip Erdoğan ile yaptığı görüşmeler hakkında bilgi verdi. 
     
</TEXT>
</DOC>
