<DOC>
<DOCNO> 227568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/soneko03.html </URL>
<DATE> 2004/04/01/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Mart ayında hisse senetleri yüzde 6.89 değer kazandı... 
</HEADLINE>
<TEXT>

     Borsa, Mart ayını ortalama yüzde 6.89 oranında artışla kapadı. 
     Borsanın yanında altın, yatırım fonları ve sabit getirili enstrümanlarda artışlar yaşanırken, döviz türleri Mart ayını düşüşlerle kapattı. 
     Tahvil-bono faizlerinin ortalamalarında 1 puana varan düşüşler gerçekleşti. Banka faizlerinin ortalamalarındaki düşüşler de yarım puan dolayında oldu. Repo oranlarında da aylık bazda 2 puanı aşan gerileme kaydedildi. 
     Mart ayında piyasalarda ağırlıklı olarak Kıbrıs müzakereleri etkili oldu. İMKB Endeksi, 1,301.63 puan ve yüzde 6.89 oranında artış gösterdi. 
     
     ÖZETLE YATIRIM ARAÇLARI 

     Mart ayı, altın fiyatlarında artış getirirken, döviz türlerinde toplu düşüşlere sahne oldu. Banka faizlerinin ortalamalarında yarım puan dolayında düşüşler gözlenirken, tahvil bono faizlerinde ise 1 puana varan düşüşler gerçekleşti. İMKB İkinci el tahvil ve bono piyasasında Şubat 2004 sonunda oluşan ortalama oranlardan yola çıkılarak yapılan hesaplamalara göre tahvil ve bononun vadelerine göre Mart ayındaki getirisi yüzde 1.66 ile yüzde 2.02 arasında değişti. 1 aylık mevduat faizi net yüzde 1.63 kazandırdı. Yatırım fonlarına katılma belgeleri aylık ortalama yüzde 2.21 oranında artış kaydederken, reponun net verimi yüzde 1.55'te kaldı. 
     
     BORSA 

     İMKB Ulusal-100 Endeksi, Mart ayında 1,301.63 puan artarak 18,889.20 puandan 20,190.83 puana çıktı. İMKB'de işlem gören hisse senetlerinin aylık ortalama değer artışı yüzde 6.89 oldu. 
     Şubat ayında, İMKB Ulusal Mali Endeks 1,302.76 puanlık artışla 27,260.09 puana, İMKB Ulusal Sanayi Endeksi 1,557.85 puanlık artışla 18,048.52 puana ve İMKB Ulusal Hizmetler Endeksi 909.02 puanlık artışla 11,158.96 puana yükseldi. 
     Mali grup hisselerin aylık ortalama değer artışı yüzde 5.02, sanayi grubundaki hisselerin aylık ortalama değer artışı yüzde 9.45 ve hizmetler grubundaki hisselerin aylık ortalama artışı da yüzde 8.87 oldu. 
     
     KAZANANLAR VE KAYBEDENLER 

     Mart ayında, neredeyse her haftayı tavan artışlarla kapatan ve Şubat sonundaki fiyatı 4 bin 425 liradan Mart sonunda 85 bin liraya çıkan Garanti Yatırım Ortaklığı YENİ hisseleri yüzde 1,820.90'lık artışla en çok artış gösteren hisse senedi oldu. 
     TSKB Yatırım Ortaklığı hisseleri yüzde 251.35'lik artışla ikinci ve M. Zorlu Holding YENİ hisseleri de yüzde 163.42'lik artışla üçüncü oldu. 
     Boyasan Tekstil hisseleri Mart ayında yüzde 36.72 oranında gerileyerek en çok değer yitiren hisse senedi oldu. Deniz Yatırım Ortaklığı YENİ hisseleri yüzde 28.65'lik düşüşle ikinci, Birlik Mensucat YENİ hisseleri de yüzde 25.66'lık düşüşle üçüncü sırada yer aldı. 
     Mart ayında İMKB'deki değişik pazarlarda işlem gören toplam 309 hisse senedinden 259 tanesi değer kazanırken, 44 hisse senedi değer yitirdi, 6 hissenin fiyatı da aynı kaldı. 
     
     DÖVİZ 

     Mart ayında tüm döviz türleri Türk Lirası karşısında geriledi. İstanbul Serbest piyasada alınıp satılan dövizlerden ABD Doları Mart ayında Türk Lirası karşısında yüzde 0.53 düşüş göstererek 1 milyon 319 bin liraya, euro yüzde 2.13 düşüş göstererek 1 milyon 611 bin liraya, İngiliz Sterlini yüzde 1.50 düşüşle 2 milyon 425 bin liraya ve İsviçre Frangı yüzde 0.96 düşüşle 1 milyon 35 bin liraya geriledi. 
     
     ALTIN 

     Mart ayında 24 ayar külçe altının gram satış fiyatı yüzde 6.80, Cumhuriyet altının satış fiyatı da yüzde 6.09 oranında arttı. 
     Cumhuriyet altınının satış fiyatı ay boyunca 7 milyon lira artarak 122 milyon liraya, 24 ayar külçe altının gram satış fiyatı da 1 milyon 150 bin lira artarak 18 milyon 50 bin liraya çıktı. 
     İstanbul Altın Borsası'nda İAB işlem gören külçe altının gram fiyatı da Mart ayı boyunca yüzde 5.01'lik artışla 17 milyon 767 bin lira oldu. 
     
     YATIRIM FONLARI 

     Menkul kıymet yatırım fonlarına katılma belgelerinin Mart ayındaki ortalama değer artışı yüzde 2.21 olarak gerçekleşti. 
     Katılma belgeleri arasında aylık bazda en yüksek oranlı artışlar, yüzde 13.52 ile Strateji A Tipi Değişken Fon, yüzde 11.53 ile AK Yatırım A Tipi Hisse Senedi Fonu ve yüzde 10.96 ile ABN Amro A Tipi Değişken Fon belgelerinde kaydedildi. 
     Aylık bazda en çok değer yitiren katılma belgeleri ise yüzde 2.18'lik düşüşle YKB B Tipi Yabancı Menkul Kıymetler Fonu, yüzde 1.45'lik düşüşle Meksa A Tipi Değişken Fon ve yüzde 0.97'lik düşüşle de Vakıf B Tipi Yabancı Menkul Fonu oldu. 
     Yatırım fonlarının fiyat seyrini izleyen A.A Bileşik Fon Endeksi Mart ayında 10,667 puan artarak 492,274 puana yükseldi. 
     
     TAHVİL, BONO, FAİZ, REPO 

     İMKB Tahvil Bono Piyasası'ndaki ortalama oranlardan parasını bir ay boyunca tahvil ve bonoda değerlendirenlerin Mart ayında vadelerine göre kazançları yüzde 1.66 ile yüzde 2.02 arasında oldu. 
     Banka faizlerinin ortalamalarında ay içinde yarım puan kadar düşüş oldu. Önde gelen ve değerlendirmeye alınan 10 kamu ve özel bankanın Şubat 2004 sonundaki faiz oranlarının ortalamaları dikkate alınarak yapılan hesaplamalara göre, 1 ay vadeli mevduat faizinin dönem sonu net getirisi yüzde 1.63 olarak gerçekleşti. 
     Şubat 2004 sonunda ortalama yüzde 26'nin biraz üstünde seyreden oranlardan parasını repoda değerlendiren yatırımcılar Mart ayında yüzde 1.55 dolayında kazanç elde ettiler. 
     
</TEXT>
</DOC>
