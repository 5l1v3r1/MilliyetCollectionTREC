<DOC>
<DOCNO> 240255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sondun39.html </URL>
<DATE> 2004/05/15/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Roma'daki konsere Tarkan'ın da katılması bekleniyor... 
</HEADLINE>
<TEXT>

     Savaş ve çatışmalara tanık olan ülkelerdeki çocuklara yardım amacıyla yarın akşam Roma'da verilecek konsere Tarkan'ın da katılması bekleniyor. 
     Roma Belediyesi'nin düzenlediği bir konferans çerçevesinde, ''Listen Up Foundation'' tarafından yarın TSİ 19.00'da Circo Massimo'da verilecek konsere, İtalyan sanatçıların yanı sıra çeşitli ülkelerden yaklaşık 30 sanatçının katılmasının beklendiği açıklandı. 
     Organizatörlerin basına verdiği bilgilere göre Ennio Morricone, Alicia Keys, Andrea Bocelli, Carmen Consoli, Carlos Santana, Herbie Hancock, Josh Groban, Kolombiyalı Juanes, Take 6, oniki yaşındaki Karina Pasian, Eve, Patti Austin, lraklı Kazım El Sahir, Cezayirli Halid, Angelique Kidjo, Rifat Selamet Ali Han gibi sanatçı ve yabancı gruplarının yanı sıra Tarkan da yarın akşam Roma'da sahneye çıkacak starlar arasında olacak. 
     MTV tarafından canlı yayımlanacak konseri, internet arıcılığıyla Yahoo'nun web sayfasından izlemek de mümkün olacak. Girişin ücretsiz olduğu konser sırasında satılacak CD, DVD ve kitaplardan elde edilecek gelir ise savaş ve çatışmalara maruz kalmış yoksul ülkelerde oluşturulacak çocuk merkezlerine bağışlanacak. 
     ''Listen Up Foundation'' Başkanı Quincy Jones, yardım amaçlı çocuk merkezlerinin ilkini Kigali'de açtıklarını belirterek, Addis Ababa, Asmara, Freetown, Kabil ve Nablus'ta da birer çocuk merkezi açma hedeflerini bu yıl gerçekleştireceklerini duyurdu. 
     Roma Belediye Başkanı Walter Veltroni, yaptığı açıklamada, ''Dünyanın dört bir yanından gelecek sanatçılarla, herkese bir diyalog mesajı göndermek istiyoruz'' dedi. 
     
</TEXT>
</DOC>
