<DOC>
<DOCNO> 226284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/yazar/sazak.html </URL>
<DATE> 2004/03/28/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Liderler, imajlar, medya 
</HEADLINE>
<TEXT>

   
   Türkiye'de siyasetin yeni biçimini konu alan tez çalışmasına 'Liderler, İmajlar, Medya' adını vermiş, Nuran Yıldız. Ankara Üniversitesi İletişim Fakültesi öğretim üyesi Yard. Doç. Yıldız'ın kitabını önerisi üzerine uçakta okumaya başladım. Siyasal iletişimin önemini, liderler ve imajlara dayalı seçim kampanyalarının seçmen üzerindeki etkilerini irdeleyen güzel bir çalışma. 1990'lı yıllarda Türkiye'de siyasal süreci etkileyen 'imaj savaşlarını' anlatıyor. 
   Yıldız, dünyadaki genel eğilime uygun olarak Türkiye'de de liderlerin seçmene sunumuyla Cola pazarlaması arasında büyük fark yok 
   'Şirketler tarafından kullanılan pazarlama teknikleri, demokratik ülkelerde siyasi liderlerin imajını yaratmak ve yurttaşlara bu imajı sunmak için kullanılmaktadır. 
   Televizyon, bilgisayar, veritabanı teknolojileri ve çok milyon dolarlı reklam kampanyalarının desteğiyle politikacılar kamuoyunu yönetmek için bilimsel pazarlama tekniklerini kullanarak iktidarı kazanmaktadırlar. Çok milyon dolar kavramı artık seçilecek kişinin kim olduğunun ve seçecek olan kime karar verecek oluşunun artalanında ideolojiyi bir köşeye sıkıştırmakta, ideolojilerin değil daha çok para harcayanların ve bu durumu meşrulaştıran ideolojilerin seçimi yapılmaktadır.' 
   Siyasette son dönemde gözlenen kimi eğilimler var Seçmenlerin partileriyle bağları zayıflarken, lider imajları partilerin önüne geçiyor. 
   28 Mart kampanyası da bu gözlemi doğrulayan tarzda gelişti Yerel seçimlerin doğası gereği adayların öne çıkması gerekirken, çok partili siyasal tarihimizde Menderes, İnönü polarizasyonu ile başlayan Demirel - Ecevit, Özal - Demirel, Çiller -Yılmaz ile devam eden 'lider farkı'na dayalı siyasal mücadelenin Erdoğan - Baykal arasında yaşandığına tanık oluyoruz. Bu yönüyle 3 Kasım'ın rövanşı yapılıyor. 
   Nuran Yıldız'ın 'imaj çarpışmaları' diye adlandırdığı strateji seçmene şöyle yansıyor 
   'Seçimlerin imaj çarpışmaları olarak yaşandığı siyaset sürecinde, partileri birbirinden ayıran ideolojilerin yerini vitrin ya da elbise gibi değişen modayla birlikte yeniden tasarlanan ideolojiler almıştır. Bu anlamda ideolojiler otoriteden, dolayısıyla liderlerden bağımsız değildir. Böylece partiler kamuoyuna bir yanıt vermekten daha çok onu memnun edecek bir yanıtla kendini biçimlendirmektedir.' 
   28 Mart kampanyası, bundan önceki seçimlerde olduğu gibi anketlerin etkisi, medyanın rolü gibi tartışmaların yanı sıra, lider ağırlıklı siyasetin geleceği açısından da sorgulanacaktır. 
   Muhtar adayını bile merkezden atayan siyasi partiler düzenindeki oligarşik yapı, 5 yılda bir sandık başına giden seçmen tercihlerini zayıflatıyor. 
   
      
   
   
</TEXT>
</DOC>
