<DOC>
<DOCNO> 218913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sondun18.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan'ın dinlendiğini açıklayan Eski Bakan "Tehdit ediliyorum" 
</HEADLINE>
<TEXT>

     İngiliz istihbarat servislerinin Irak savaşı öncesinde BM Genel Sekreteri Kofi Annan'ı dinledikleri iddiasını ortaya atan eski Bakan Clare Short, Kabine Sekreteri tarafından tehdit edildiğini söyledi. 
     Kabine Sekreteri Sir Andrew Turnbull tarafından yazıldığını söylediği bir mektubu ITV kanalında kamuoyuna gösteren Short, bu mektupta kendisine, TV'lerde röportajlara çıkmaması ve daha fala konuşmaması uyarısı yapıldığını ifade etti. 
     Turnbull'ın kendisine ''partiden atılır hatta tutuklanma tehlikesiyle karşı karşıya kalırsınız'' dediğini de belirten Short, şunları söyledi 
     ''Kabine Sekreteri'nden aldığım mektupta susmam, aksi takdirde tutuklanabileceğim söyleniyor. Bu bir tehdittir ve hala hükümetin kirli çabalarının sürdüğünü gösterir. Ben de olayı anlatarak kamuoyuna olan sorumluluğumu yerine getiriyorum.'' Sir Andrew'un sözcüsüyse Kabine Sekreteri'nin, eski bakanlara ve hala bakanlık yapan kişilere sorumluluklarını hatırlatmak gibi bir görevi bulunduğunu, bu mektubun da tehdit amacı taşımayıp sadece bu hatırlatma görevini yerine getirmeye yönelik olduğunu bildirdi. 
     
</TEXT>
</DOC>
