<DOC>
<DOCNO> 213352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sonspo24.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, "Carnevale Kupası"na davet edildi... 
</HEADLINE>
<TEXT>

     Galatasaray, gençler düzeyinde futbol dünyasının Şampiyonlar Ligi kabul edilen Carnevale Kupası'na davet edildi. 
     İtalya'nın Viareggio kentinde 9-23 Şubat tarihleri arasında bu yıl 56'ncısı düzenlenecek turnuvaya Türkiye'den sadece Galatasaray kulübünü davet edilirken, 1984-1988 arası doğumlu oyuncuların statü gereği forma giyebildiği organizasyonda takımların 1983 doğumlu iki oyuncuyu da kadrolarında bulundurabildiği açıklandı. 
     Galatasaray, Carnevale Kupası'nda İtalya'nın Roma ve Livorno ile Portekiz'in Campomaiorense takımlarıyla 3. grupta yer alacak. Turnuvada 4 takımlı 10 grupta ilk sırayı alacak takımlar ve en iyi altı 2. takım bir üst tura geçmeye hak kazanacak. Grup maçları sonrası turnuvaya eleminasyon sistemiyle devam edilecek Alt Yapı Sorumlusu Ali Yavaş sorumluluğundaki sarı-kırmızlı kafilede, Özkan Ferhatoğlu, Emrah Karakovan, Hasan Dindar, Baykal Yılmaztaş, Cihan Can, Onur Zayim, Yusuf Atay, T. Zahit Arslan, Fatih Özer, M. Uğur Tülümen, Tayfun Fişek, Nazmi Gürer, Özgürcan Özcan, M. Göker Özdemir, Sinan Turan, Ferhat Öztorun, Mülayim Erdem, İlker Erbay ve Daniel Tozser yer alıyor. 
     Sarı-kırmızılı takımın organizasyondaki programı ise şöyle 
     10 Şubat Salı 
     16.00 Roma - Galatasaray. 
     12 Şubat Perşembe 
     16.00 Galatasaray- Campomaiorense. 
     14 Şubat Cumartesi 
     16.00 Galatasaray - Livorno. 
     Karşılaşmaların başlangıç zamanları Türkiye saati göz önüne alınarak verilmiştir. 
     Ayrıca, turnuvanın ikinci tur maçları 18 Şubat Çarşamba, çeyrek final maçları 19 Şubat Perşembe, yarı final maçları 21 Şubat Cumartesi ve üçüncülük ile final maçı ise 23 Şubat Pazartesi günü yapılacak. 
     
</TEXT>
</DOC>
