<DOC>
<DOCNO> 234086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sondun06.html </URL>
<DATE> 2004/04/23/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Kuzey Kore tren kazası için Çin'den yardım istedi 
</HEADLINE>
<TEXT>

     Çin Dışişleri Bakanlığı, Kuzey Kore'de 2 yakıt trenin çarpışmasından sonra meydana gelen patlamada 1 Çinli'nin öldüğünü, 12'sinin yaralandığını bildirdi. 
     Dışişleri Bakanlığı internet sitesinde, Çin sınırı yakınlarındaki Ryongchon istasyonundaki patlamada, yaralılardan 2'sinin sağlık durumunun kritik olduğu ve durumun yakından izlendiği belirtildi. 
     Ölü ve yaralılar arasında Kuzey Kore sınırında yaşayan Çinlilerin de olduğu ve yaralı Çinlilerden bazılarının, sınırdaki Çin kenti Dandong'daki hastanelere taşındıkları bildirilmişti. 
     Bölgede çok sayıda Çinli'nin de evinin yıkıldığı kaydedildi. 
     
     KUZEY KORE, ÇİN'DEN YARDIM İSTEDİ 
     Kuzey Kore'nin, Çin'den, 2 yakıt yüklü trenin çarpışmasından sonra başlatılan kurtarma çalışmalarına yardım etmesini istediği bildirildi. 
     Çin'in Kuzey Kore sınırı yakınlarındaki Dandong kent yönetiminden bir yetkili, Reuters'e telefonla yaptığı açıklamada, Kuzey Kore'nin yardım istediğini, ancak bu konuda detaylı bilgi veremeyeceklerini söyledi. 
     Güney Kore Devlet Başkanı Vekili Goh Kun'un da yetkililere, Kuzey'e yardım için hazır olmaları talimatı verdiği kaydedildi. 
     Bu arada, Uluslararası Kızılhaç Örgütü'nün, Kuzey Kore'nin başkenti Pyongyang'da olağanüstü toplantı yaptığı belirtildi. 
     Pekin ile Pyongyang arasındaki tren seferlerinin sürdüğü bildirildi. 
     
</TEXT>
</DOC>
