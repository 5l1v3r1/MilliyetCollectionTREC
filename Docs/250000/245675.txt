<DOC>
<DOCNO> 245675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/guncel/agun.html </URL>
<DATE> 2004/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'3. köprüyü istemiyoruz' 
</HEADLINE>
<TEXT>


Boğaziçi'ne üçüncü köprünün Avrupa yakasından geçeceği Havantepe'de oturanlar, "Biz 30 - 40 senemizi buraya verdik. Tapumuz yok. Ama hiçbir yere gitmeyiz" diyor 

Pınar Aktaş 

Sivil toplum örgütleri, Boğaziçi'nde, Sarıyer Yenimahalle ve Beykoz Sütlüce Acartabya arasında inşa edileceği belirtilen üçüncü köprüye, İstanbul'un son yeşil alanlarının yok edileceği gerekçesiyle karşı çıkıyor. Malezyalılar'ın yapımına talip olduğu köprünün geçeceği tahmin edilen Yenimahalle Havantepe mevkiinde yaklaşık 1500 kişi yaşıyor. Evlerin çoğunun tapusu yok. Buna rağmen, 1970'lerde elektrik, suyu dahi olmayan semte bugün belediye otobüsleri sefer yapıyor. Çoğunluğu Sivas ve Erzincan'dan gelenlerin oturduğu bölgenin ilk sakinleri, 60 yıl önce buralara yerleşmiş. 

'Başka yere gitmeyiz' 
Havantepe'deki 3 katlı tapusuz binasının altında bakkallık yapan Sivaslı Hasan Polat, "Köprü nereden geçerse geçsin, bu tapusuz yer yüzde 99 kalkar. 15 kişilik ailemizle evimizden olacağız. Arnavutköy'de birlik vardı. Bu mahallede birlik yok" diyor. 
Erzincanlı Sevim Çolak da, "Biz 30 - 40 senemizi buraya verdik. Tapumuz yok. Ama hiçbir yere gitmeyiz. İmk nımız yok. Nereye çıkacağız Bizi buradan ancak Cenab - ı Allah çıkarır. Başka yer gösterse de gidemeyiz" diye konuşuyor. 

2.5 milyon dolarlık ev 
Köprünün ayağının geçeceği söylenen ormanlık araziye yakın binalar ise müstakil tapusu bulunan evler. Buralarda İstanbul'un yoğunluğundan kaçanlar oturuyor. Emekli muhasebeci Ergin Uluevli de bunlardan biri. 13 yıl önce yaptırdığı Boğaz manzaralı evini kaybetme korkusuyla yaşayan Uluevli, şunları söylüyor "Hayatımız boyunca bütün yatırımımızı bu eve yatırdık. İleride yapılan manzaralı, lüks villalar 4 milyon dolardan satılıyor. Evimin değeri 2.5 milyon dolar vardır. Ama devlet bana bu ev için verse verse bir araba parası verir." 

Emlak fiyatları düştü 
4 bin 500 nüfuslu Yenimahalle'nin muhtarı Turan Haşim Tomurcuk, köprü yapılacağına inanmadığını, yapılırsa İstanbul'un yeşil alanlarının yok edileceğini söylüyor. Bölgede emlakçılık yapan Atilla Limanlar da köprü söylentilerinden önce manzarası olan Havantepe'de 700 metrekare bir arsaya 100 bin dolar fiyat istendiğini, üçüncü küprü haberlerinin ardından bu fiyatın düştüğünü söyledi. 
Avrupa tarafındakiler, karşı tepeyi göstererek orada 17 metrelik mezara sahip Hz. Yuşa'nın türbesinin bulunduğunu ve köprünün bu güzerg htan geçme ihtimalinin olamayacağını konuşuyor. 

Hz. Yuşa'nın mezarı 

Yuşa Tepesi, Boğaziçi'nde, sahile en yakın ve en yüksek tepe. Yuşa Cami ve Hz. Yuşa'nın türbesi, tepenin zirvesinde Karadeniz'i ve Boğaz'ı aynı anda gören bir konumda. Padişah Üçüncü Osman'ın sadrazamlarından Yirmisekiz Çelebizade Mehmet Sait Paşa, tepeye 1755'te bir mescit yaptırdı. Hz. Yuşa'nın mezarının 17 metre uzunluğu konusunda çeşitli rivayetler bulunuyor. Birine göre Yuşa Peygamber'e duyulan sevgi ve saygı nedeniyle büyük bir mezar yapılmış olabilir. Bir diğerine göre ise, yeri manevi bir keşifle bulunduğu için isabet eder düşüncesiyle geniş ve uzun tutulmuş olabilir. 


</TEXT>
</DOC>
