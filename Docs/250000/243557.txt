<DOC>
<DOCNO> 243557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/soneko30.html </URL>
<DATE> 2004/05/28/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
AB'de enflasyon tırmanıyor... 
</HEADLINE>
<TEXT>

     Sıtkı Uluç 

AB istatistik kurumu Eurostat, 12 üye ülkenin oluşturduğu euro alanında yıllık enflasyon oranının mayıs sonunda yüzde 2,5 olacağını bildirdi. 
     AB Komisyonu, Eurostat'ın tahmin verisini değerlendirirken, euro alanında enflasyon oranının nisan sonunda yüzde 2 olduğunu hatırlattı ve süratli artışın petrol fiyatlarından kaynaklandığını belirtti. 
     Eurostat, nisan sonu itibarı ile euro alanında yıllık enflasyon oranının yüzde 2 olduğunu bildirmiş, AB üyesi 25 ülkede yıllık enflasyon ortalaması ise yüzde 1,9 olarak belirlenmişti. 
     Nisan sonu değerlendirmelerine göre AB üyesi ülkelerde yıllık enflasyon oranları şöyleydi 
     ''Litvanya eksi binde 7 , Finlandiya eksi binde 4 , Kıbrıs Rum kesimi binde 1 , Danimarka binde 5 , İsveç ve İngiltere yüzde 1,1 , Estonya, Hollanda ve Avusturya yüzde 1,5 , Belçika, Almanya ve İrlanda yüzde 1,7 , Çek Cumhuriyeti yüzde 2 , Polonya ve İtalya yüzde 2,3 , Fransa ve Portekiz yüzde 2,4 , İspanya ve Lüksemburg yüzde 2,7 , Yunanistan yüzde 3,1 , Malta ve Slovenya yüzde 3,6 , Letonya yüzde 5 , Macaristan yüzde 7 , Slovakya yüzde 7,8 .'' Eurostat, önümüzdeki haftalarda mayıs sonu verilerini ayrıntılı olarak açıklayacak. 
     Öte yandan, AB Komisyonu, Petrol İhraç Eden Ülkeler Örgütü'ne OPEC petrol üretimini artırma çağrısını tekrarladı. 
     AB Komisyonu'nun enerjiden sorumlu üyesi Loyola de Palacio, AB'nin büyüme hızını kesen yüksek petrol fiyatlarının indirilmesinin, OPEC ülkelerinin üretimi artırmalarıyla mümkün olabileceğini söyledi. Palacio, bugünkü petrol fiyatları artışının küresel ekonomiyi tehdit ettiğini, AB'nin büyümesini frenlediğini ve enflasyonu körüklediğini belirtti. 
     
</TEXT>
</DOC>
