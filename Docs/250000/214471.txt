<DOC>
<DOCNO> 214471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sondun30.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
25 milyon kişi kendi ülkesinde sürgün hayatı yaşıyor 
</HEADLINE>
<TEXT>

     Dünyada, çatışmalardan kaçan ya da hükümetler tarafından göçe zorlanan yaklaşık 25 milyon kişinin, kendi ülkelerinde evlerinden uzakta yaşamak zorunda kaldığı bildirildi. 
     Norveç Göçmen Konseyi'nin Birleşmiş Milletler için hazırladığı ve bugün açıklanan raporunda, birçoğu Afrika'da yaklaşık 3 milyon kişinin 2003 yılında yaşadıkları yeri terk etmek zorunda kaldıkları ve neredeyse tamamının ciddi insan hakları ihlallerine maruz kaldıkları belirtildi. 
     Konsey Genel Sekreteri Raymond Johansen, ''Ülke içindeki göç çağımızın en büyük trajedilerinden birisi. Her yıl milyonlarca insan savaş ve şiddet nedeniyle kendi ülkelerinde bir yerden başka bir yere göç etmeye zorlanıyor'' dedi. 
     Raporda, ABD'nin ilan ettiği ''Teröre Karşı Savaş''ın, çeşitli hükümetleri anlaşmazlıklara askeri çözümler bulmaya teşvik ettiği ve ''uluslararası insani ve insan hakları değerlerine uyulmasına zarar verdiği'' kaydedildi. 
     Konsey raporunda, ''İsyancı grupları 'terörist' olarak nitelemenin, birçok rejime ayaklanmaları bastırma seferberliği başlatma fırsatı verdiği, yabancı askeri yardım almalarını sağladığı ve insan hakları ihlalleri konusunda uluslararası eleştiriyi engellediği'' belirtildi. 
     Johansen, raporun, ''iç göç kurbanlarının kendi hükümetleri tarafından korunmadığı, üstelik birçok olayda hükümetlerin bu zorunlu göçten sorumlu olduğunu'' ortaya koyduğunu söyledi. 
     Kendi ülkeleri içinde göç etmek zorunda kalan insanlar, mülteci olarak değerlendirilmiyor. 
     Raporun sonuçlarına göre, Sudan 4 milyona yakın kişiyle iç göç mağdurlarının en fazla olduğu ülke durumunda. 
     Sudan'ı izleyen ülkeler Demokratik Kongo Cumhuriyeti, Kolombiya, Uganda, Irak ve Burma. 
     
</TEXT>
</DOC>
