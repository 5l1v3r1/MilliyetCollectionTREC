<DOC>
<DOCNO> 212563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/son/soneko13.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da Ocak ayının zam şampiyonu balık 
</HEADLINE>
<TEXT>

     İstanbul'da Ocak ayında en fazla fiyat artışı, yüzde 67.1 ile balıkta gerçekleşti. 
     Balık fiyatındaki artışı yüzde 51.2 ile domates, yüzde 40.3 ile salatalık izledi. 
     Yılın 12 ayında ise fiyatları en çok artan ürünler yüzde 149.5 ile soğan, yüzde 129.2 ile devlet hastanesi sezaryen ve apandisit ameliyatı ücreti, yüzde 114.7 ile balık oldu. 
     İstanbul Ticaret Odası İTO , Ocak ayında ve 12 aylık dönemde İstanbul'da perakende fiyatları en fazla artan maddeleri açıkladı. 
     Açıklamaya göre, geçen ay en yüksek artış, fiyatı 3 milyon 17 bin 541 liradan 5 milyon 41 bin 821 liraya çıkarak yüzde 67.1 artan balıkta gerçekleşti. 
     Ocak ayında perakende fiyatı en fazla artan maddeler, gıda grubunda oldu. 
     Fiyat artışları kapıcı ücretinde yüzde 38.2, doktor muayene ücretinde yüzde 37.7, biberde yüzde 30.2, karnabaharda yüzde 20.2, kabakta yüzde 16.2 maydanozun demetinde yüzde 13.4 olarak gerçekleşti. 
     Fiyatı en az artan ürünler arasında ise yüzde 1.6 ile yoğurt, yüzde 1.8 ile beyaz peynir, yüzde 1.9 ile pırasa, yüzde 2 ile kola ve gazoz yer aldı. 
     
</TEXT>
</DOC>
