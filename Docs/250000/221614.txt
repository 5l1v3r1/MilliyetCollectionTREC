<DOC>
<DOCNO> 221614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sontur32.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kazayla arkadaşını yaktı... 
</HEADLINE>
<TEXT>

     Bursa'nın Nilüfer İlçesi'nde bir kişi, kazayla arkadaşını yaktı. 
     Özlüce Emir Kooperatifi Maraton Konutları'nda bekçilik yapan Mehmet Can Y, arkadaşı Abdullah Akaslan ile bekçi kulübesine girdi. Isınmak için kömür sobasına yanıcı bir madde döken Mehmet Can Y, sobanın parlamasıyla paniğe kapıldı. Bu sırada, elindeki şişenin içinde bulunan sıvıyı kazayla Akaslan'ın üzerine döken Mehmet Can Y, arkadaşının yanmasına neden oldu. 
     Bursa Devlet Hastanesi'ne kaldırılan Akaslan'ın vücudunda hafif yanıklar olduğu bildirildi. 
     
     GİRESUN'DA BIÇAKLA YARALAMA 
     Giresun'da çıkan kavgada bir kişi bıçakla yaralandı. 
     Hacımiktat Mahallesi Cemal Gürsel Caddesi'nde, Ozan Ayar 22 ile kimliği henüz belirlenemeyen bir kişi arasında tartışma çıktı. Tartışmanın kavgaya dönüşmesi üzerine kimliği belirlenemeyen kişi Ayar'ı bıçakla ayaklarından yaraladı. 
     Ayar, Giresun Prof. Dr. İlhan Özdemir Devlet Hastanesi'ne kaldırıldı. 
     
     SİLAHINI BOŞALTIRKEN KENDİSİNİ YARALADI 
     Edirne'nin İpsala İlçesi'nde, ruhsatsız tabancasıyla, seyir halindeki aracının camından ateş eden kişi, tabancayı boşaltmak isterken kendisini yaraladı. 
     Sultanköy Beldesi'nde Halit Bostancı 32 , 22 FS 454 plakalı kamyonetiyle İbriktepe'ye giderken, yanında bulunan ruhsatsız tabancayla camdan bir el ateş etti. Daha sonra tabancasını boşaltmak için şarjörü çıkartmak isteyen Bostancı, tabancanın ateş alması sonucu sağ dirseğinden yaralandı. 
     Hastaneye giden Bostancı, olayın polise bildirilmesi üzerine gözaltına alındı. Ruhsatsız tabancasına el konulan Bostancı, sevk edildiği mahkemece tutuklanarak İpsala Kapalı Cezaevi'ne konuldu. 
     
     EŞEK HASTANELİK ETTİ 
     Manisa'nın Sarıgöl İlçesi'nde eşeği tarafından ısırılan kişi, tedavi altına alındı. 
     Sarıgöl'ün Şeyhdavutlar Köyü'nden evine gitmek için eşeğine binen Mustafa Çakmak'ı 80 , eşek üzerinden atarak ısırmaya başladı. 
     Sarıgöl Devlet Hastanesi'ne kaldırılan Çakmak, elindeki kırık nedeniyle daha sonra Alaşehir Devlet Hastanesi'ne sevk edildi. 
     
</TEXT>
</DOC>
