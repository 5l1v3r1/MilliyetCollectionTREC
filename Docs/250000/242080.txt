<DOC>
<DOCNO> 242080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/spor/aspo.html </URL>
<DATE> 2004/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanal'ın isyanı 
</HEADLINE>
<TEXT>


Milli Takım'ın hocası, Türkiye'nin yıldızlarını kolay harcadığından yakındı, "Dünya bize hayran ancak farkında değiliz. Avustralya'da imza almak için herkes sırada. Artık bu oyunculara sahip çıkılsın" dedi 

MEHMET DEMİRCAN 


'Bu durum düzelmeli' 
A Milli Takım Teknik Direktörü Ersun Yanal, Avustralya'da çarpıcı açıklamalar yaptı. Ay - Yıldızlı ekibin başında çıktığı iki maçtan da galibiyetle ayrılmasını bilen Yanal, Dünya'nın hayran kaldığı bir takıma sahip olduklarını ancak Türkiye'nin yıldızlarına sahip çıkmadığını söyledi, "Nedense bizim oyuncularımız ülkelerinde gereken değeri göremiyorlar. Bu durumu düzeltmeliyiz" ifadelerini kullandı. 

'Denge kuramıyoruz' 
AVUSTRALYA'DA imza almak için herkesin sırada beklediğine dikkat çeken Ersun Yanal, "Bakıyorum, Hakan ve Rüştü gibi süper starlarımız paylaşılamıyor. Biz ise bu oyuncuları bir süre sonra dışlıyoruz. Bu işte bir denge kuramıyoruz ve yıldızlarımızı harcıyoruz. Yazık, bu oyuncular kolay kolay yetişmiyor" dedi. Çok iyi yolda olduklarını da belirten Yanal, bileği kolay kolay bükülmeyen bir takım yaratacaklarını sözlerine ekledi. 

'Örnek olacağız' 
ATTIĞI iki golle Avustralya maçının kahramanları arasına giren Hakan Şükür ise "Bizler iyi olduğumuz için takımdayız" diye konuştu. Tecrübeli oyuncu, "Gençlere örnek olmalıyız. Biz koşmalıyız ki, gençler de koşsun. Ben takımda olduğum sürece elimden geleni yapıyorum. Son yıllarda çok eleştirildim. Ancak bu tenkitlerle yaşamayı artık öğrendim. Aynı yolda yürümeye devam edeceğim" dedi. 

Sidney gezisi 
MİLLİ Takım oyuncuları sabah antrenmanı sonrası Toranga Hayvanat Bahçesi'ni gezdiler. Kanguru, koala, timsah ve deve kuşu gibi hayvanları dikkatle izleyip bol bol hatıra fotoğrafı çektiren Ay - Yıldızlı futbolcularımızın bir hayli neşeli oldukları gözlendi. Sık sık birbirleriyle şakalaşan oyuncular, Avustralyalı vatandaşların da ilgisini topladılar. 

Arka bahçede çalıştılar 
Milli Takım dün kamp yapılan otelin karşısındaki Hyde Park'ta antrenman yaptı. Otele yarım saat mesafedeki sahayı beğenmeyen teknik heyet, Aborjin müziği eşliğinde çalıştı. Önce düz koşu yapan milliler, ardından ayak tenisi oynadı. Mehmet Yılmaz, Nihat ve Önder düz koşu ile idmanı tamamladı. Ersun Yanal, Metin ve Mesut hoca üçlüsü, Hakan, Rüştü ve Ömer'i ayak tenisi maçında 3-0 yendi. 

Ümitler mağlup 
ÜMİT Milli Takımımız özel maçta Çek Cumhuriyeti'ne 1 - 0 mağlup oldu. Başkent Prag'daki Mlada Boleslav Stadı'nda oynanan karşılaşmanın ilk yarısı 0 - 0 sona erdi. Ay - yıldızlı ekibimiz ev sahibi takımın 60. dakikadaki golüne engel olmayınca sahadan yenik ayrıldı. 

Japonya'ya gittiler 
JAPONYA A Milli Futbol Takımı ile 26 Mayıs'ta deplasmanda karşılaşacak olan A2 Milli Futbol Takımı dün Tokyo'ya gitti. Ay - Yıldızlı ekipte Galatasaray kalecisi Aykut kadrodan çıkarılırken, Bursaspor'un file bekçisi Serdar kafileye dahil edildi. 



</TEXT>
</DOC>
