<DOC>
<DOCNO> 232434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/siyaset/siy06.html </URL>
<DATE> 2004/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan Planı'na BM garantisi 
</HEADLINE>
<TEXT>

      SEMA EMİROĞLU New York 

   
   Kıbrıs Rum Yönetimi'nde iktidarın büyük ortağı AKEL partisi, Annan Planı'na "evet" diyebilmek için AB ve BM Güvenlik Konseyi'nden çözüm planını uygulama garantisi istedi. Konsey de bu garantiyi New York'ta yaptığı başkanlık açıklamasıyla verdi. 
   Konsey'in dönem başkanı ve Almanya daimi temsilcisi Günter Pleuger, çözümün 24 Nisan'da onaylanması halinde, Konsey üyelerinin planın tüm taraflarca tam ve süratli biçimde uygulanabilmesi için gerekli adımları atacaklarını, bu adımların, yeni bir BM barış gücü operasyonu kurulmasını içerdiğini söyledi. Pleuger, Annan Planı'na güçlü destek verdiklerini de vurguladı. 
   BM Genel Sekreteri Kofi Annan da, Konsey'in planın uygulanması için adımlar atmaya ve yeni bir barış gücü operasyonu kurmaya hazır olmasını memnunlukla karşıladığını açıkladı. 
   
   
</TEXT>
</DOC>
