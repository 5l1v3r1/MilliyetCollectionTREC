<DOC>
<DOCNO> 220531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/sonspo14.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaykur Rizespor Yüreğimizi ortaya koyarak 3 puan aldık... 
</HEADLINE>
<TEXT>

     Birinci Süper Futbol Ligi'nde, deplasmanda, Diyarbakırspor'u 1-0 yenen Çaykur Rizespor'da, genel kaptan Yılmaz Zehiroğlu, Diyarbakırspor karşısında yüreklerini ortaya koyarak 3 puan almayı başardıklarını söyledi. 
     Zehiroğlu, rakiplerinin ligde 14 haftadır yenilmediğini hatırlatarak, ''Böyle güçlü bir ekibi sahasında yenme başarısı gösterdik. Yüreğimizi ortaya koyarak 3 puan aldık'' dedi. 
     Ortaya koydukları futboldan son derece memnun olduklarını ifade eden Zehiroğlu, şöyle konuştu 
     ''Oyun disiplininden kopmadık. Rakibimiz karşısında kontrollü bir futbol oynadık. Bu takım, böyle mücadele ettiği sürece yenilmez. Zaten ligde gerçek yerimiz burası değil. Daha üst sıralar olmalıydı. Yerimizin burası olmadığını daha önce de söyledik. Tırmanışımız sürecek. Her maçı final havasında oynayacağız. Gaziantepspor maçıyla yolumuza devam edeceğiz.'' Öte yandan, Çaykur Rizespor'un bu akşam kente geleceği ve yarın Gaziantepspor ile sahasında yapacağı maçın hazırlıklarına başlayacağı bildirildi. 
     
     DEPLASMAN FOBİSİNE SON 
     Hikmet Karaman döneminde, 9 deplasman maçından sadece 2 puan çıkarabilen yeşil-mavililerin, Yılmaz Vural döneminde 3 deplasman maçından 2'sini galibiyetle sonuçlandırarak 6 puanla ayrılmayı başarması dikkati çekti. 
     
</TEXT>
</DOC>
