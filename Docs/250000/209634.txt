<DOC>
<DOCNO> 209634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sondun45.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Cheney'in O'Neil hayalkırıklığı... 
</HEADLINE>
<TEXT>

     ABD Başkan Yardımcısı Dick Cheney, Başkan George Bush yönetimini ağır dille eleştiren eski Hazine Bakanı Paul O'Neill'ın kendisi için ''büyük bir hayal kırıklığı'' olduğunu kaydetti. 
     Röportaj vermekten kaçınan ve işlerini sessizce halletmeyi seven Cheney, ender demeçlerinden birini, USA Today ve Los Angeles Times gazetelerine, aynı anda bir otelde yarım saat ayırarak verdi. 
     Cheney, eski Wall Street Journal muhabiri Ron Suskind'in, O'Neill'ın açıklamaları ve sağladığı resmi belgeleri değerlendirerek yazdığı ''Sadakatin Bedeli'' The Price of Loyalty kitabında, Amerikan yönetimine getirilen eleştirileri haksız bulduğunu kaydetti. Cheney, Irak'taki kitle imha silahlarına ilişkin istihbarattan kuşku duymadığını belirterek, özellikle biyolojik silahları bulmanın zorluğuna dikkati çekti. ABD Başkan Yardımcısı, bu silahların kısa sürede üretilebildiğini ve hemen imha edilebilir nitelikte olduğunu belirtti. 
     Dick Cheney, ''istihbarat hiçbir zaman mükemmel değildir. Çok ender, yüzde yüz tamamdır'' dedi. Bush yönetiminde Hazine Bakanı olarak çalışırken, vergi kesintisi gibi konulardaki anlaşmazlık nedeniyle 2002 yılında işinden kovulan O'Neill'ın, yönetime getirdiği eleştiriler hakkında ilk defa konuşan Cheney, ''ben O'Neill'ın en büyük savunucularından biriydim. Bunda kuşku yok. Ancak bu, büyük bir hayal kırıklığına dönüştü'' dedi. 
     Suskind'in kitabında, Cheney ve O'Neill'ın çok iyi arkadaş oldukları, hatta daha önce Cheney'nin yürüttüğü ABD Savunma Bakanlığı görevinin ilk O'Neill'a teklif edildiği ve O'Neill'ın da, bu görev için Cheney'i tavsiye ettiği anlatılıyor. 
     
     DİKDÖRTGEN DELİKTEKİ YUVARLAK 
     Cheney, bu arkadaşlığın geçmişte kaldığını belirten bir ifade kullanarak, ''biz arkadaştık. Bu, zaman zaman olan şeylerden biri. Bazen dikdörtgen bir deliğe, yuvarlak bir parçayı koyarsınız ve uymaz'' dedi. 
     O'Neill, Bush yönetiminin, Beyaz Saray'a girdiği birinci günden itibaren Irak'ta rejim değişikliği gündemini getirdiğini, kitle imha silahlarına ilişkin hiçbir kanıt bulunmadığını, Başkan Bush'un yüzeysel ve konulardan anlamayan biri olduğunu savunan açıklamalarda bulunmuştu. 
     Cheney, O'Neill'ın iyi bir iş yapacağını düşündüğünü belirterek, ''neden başarısız oldu, bilmiyorum. Bunun detayına girmek istemiyorum. Paul, diyeceğini dedi. Şurası açık ki ben onun gözlemlerine katılmıyorum. Ancak dersini aldı. Onun için belli bir derecede kötü hissediyorum. Bu notla kariyerini bitirdiği için. Bu da onun seçimi'' dedi. 
     
     ''DELİĞİNDEN ÇIKMAYAN DAHİ-KÖTÜ'' 
     Los Angeles Times'a göre diğer konularda da kısa açıklamalar yapan Cheney, kendisinin, sahne arkasında etkili iş bitiren birisi olduğunu belirterek, ''ben, perde arkasından iş bitiren ve kimsenin deliğinden çıktığını görmediği bir dahi-kötü müyüm Bu, aslında iş bitirmek için iyi bir taktik'' ifadesini kullandı. Bush politikalarının arkasındaki ''gizli heykeltraş'' olarak sergilendiği imajından endişe etmediğini belirten Cheney, gülerek ''bu imajın nesi yanlış '' diye sordu. 
     ABD Başkan Yardımcısı Dick Cheney, Irak işgalinin, Bush yönetimine, dış politikanın diğer sıcak noktalarıyla başa çıkmada yardım ettiğini belirterek, ''Irak'ta yaptığımız gibi askeri güç kullanırsanız, bu durum diplomasinizin de, problemlerle başa çıkarken daha etkili bir şekilde ilerlemesini sağlar'' dedi. 
     
</TEXT>
</DOC>
