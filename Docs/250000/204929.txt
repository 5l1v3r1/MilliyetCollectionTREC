<DOC>
<DOCNO> 204929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sondun25.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
"The Who" Townshend porno soruşturmasında neler yaşadı 
</HEADLINE>
<TEXT>

     Efsanevi rock grubu ''The Who''nun gitaristi Pete Townshend, internetten çocuk pornosu kaydettiği şüphesiyle sorgulandığı sırada intihar etmeyi düşündüğünü söyledi. 
     Townshend, İngiltere'de yayımlanan Observer gazetesinde yayımlanan röportajında, ''Eğer bir tabancam olsaydı kendimi vuracaktım. Ama bunu yapsaydım herkesin hakkımda düşündüklerini doğrulamış olacaktım'' dedi. 
     İnternette çocuk pornosu için alınan sıkı önlemler çerçevesinde Ocak ayında gözaltına alınan İngiliz gitarist kefaletle serbest bırakılmış, 4 ay süren soruşturmanın ardından resmi uyarı almıştı. 
     İncelemeler sonucunda, 1999 yılında çocukları suiistimal eden bir web sitesini ziyaret ettiği belirlenen Townshend'in buradaki resimleri kaydetmediği anlaşılmıştı. 
     Tedbir olarak ismi ve DNA örnekleri 5 yıl boyunca Ulusal Seks Suçluları Kayıtları'nda yer alacak Pete Townshend 58 , söz konusu siteyi ''çocukluğunda uğradığı cinsel tacizle ilgili otobiyografisini yazarken araştırma amacıyla ziyaret ettiğini'' ileri sürmüştü. 
     
</TEXT>
</DOC>
