<DOC>
<DOCNO> 242595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sondun05.html </URL>
<DATE> 2004/05/25/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Bush'tan 5 maddelik Irak Planı... 
</HEADLINE>
<TEXT>

     Deniz Arslan 
Irak'ta Ebu Garib cezaevindeki işkence skandalı nedeniyle anketlerdeki desteği yüzde 50'nin altına düşen ABD Başkanı George Bush, televizyonlardan canlı yayınlanan konuşmasında, Irak'ın geleceğine ilişkin 5 maddeli bir plan açıkladı. 
     Bush, Pennsylvania eyaletindeki Kara Harp Akademisi'nde yaptığı konuşmada, Irak planının maddelerini, 30 haziranda geçici Irak hükümetine egemenliğin tam devri, Irak'ta istikrar ve güvenliğin kurulmasına yardım, Irak'ın altyapısının yeniden inşası, daha fazla uluslararası desteği cesaretlendirmek ve Irak'ta özgür, ulusal seçimlere doğru gidilmesi olarak özetledi. 
     ABD Başkanı, Irak'ta asıl yönetimi belirleyecek ulusal seçimlerin ise gelecek yıl ocak ayını geçmeden yapılmasının hedeflendiğini açıkladı. 
     Hafta sonunda Texas'taki çiftliğinde bisikletten düşerek yaralanan Bush'un yüzündeki yaraların makyajla kapandığı da görüldü. 
     Bush konuşmasında, Irak'ta 30 Haziran'da yeni geçici hükümete egemenliğin devri öncesi ve sonrası şiddet olaylarında artış olabileceğine işaret ederek, ''Teröristler, özgür yaşamalarındansa Iraklıların ölmesini istiyor, ama Iraklıların geleceğini teröristler belirlemeyecek'' dedi. 
     Egemenliğin Iraklılara devrinden sonra da Amerikan askerlerinin Irak'ta güvenliğin sağlanmasına yardımı sürdüreceğini söyleyen Bush, ancak bu tarihten sonra Amerikan askerlerinin, koalisyon güçlerine değil Amerikan komutasına bağlı olacağını kaydetti. 
     Bush, Irak'ta ne kadar Amerikan askerine ihtiyaç olacağı yönündeki değerlendirmelerin sürekli yapıldığını ve ihtiyaç olursa asker göndereceğini belirterek, yapılan fedakarlık için teşekkür etti. 
     ''Irak'ta işimiz zor ve özveri gerektiriyor'' diyen Bush, Amerikan askerlerinin ne zaman Irak'tan çekilebileceği konusunaysa değinmedi. 
     Saddam Hüseyin rejiminin devrilmesinin, hedeflemedikleri bir etki yarattığına işaret eden Bush, Saddam'a bağlı güçlerin, üniformalarını çıkarıp sivil halk arasına karışarak yeniden organize olduğunu, yabancı savaşçıların da ülkeye girerek kaos oluşturduğunu söyledi. Hiçbir gücün, Irak'ın ilerlemesini durduramayacağını belirten Bush, Irakla birlikte ABD'yi de daha güvenli hale getirdiklerini kaydetti. 

     
</TEXT>
</DOC>
