<DOC>
<DOCNO> 227584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/soneko19.html </URL>
<DATE> 2004/04/01/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Crockett, El-Erian ve Fischer, IMF Başkanlığı'na aday gösterildiler 
</HEADLINE>
<TEXT>

     Uluslararası Para Fonu'nun IMF Mısırlı icra direktörü A.Shakour Shaalan, IMF başkanlığına Andrew Crockett, Mohamed El-Erian ve Stanley Fischer'i aday olarak gösterdi. 
     A. Shakour Shaalan, başkanlık seçimi prosedürüne göre bu üç adayı, IMF Başkan adayı olarak göstererek, İcra Direktörleri Kurulu'na sunduğunu kaydetti. 
     Adaylardan Stanley Fischer, IMF birinci başkan yardımcılığını yürütmüştü. Andrew Crockett'in kariyerinde ise Uluslararası Ödemeler Bankası başkanlığı bulunuyor. Mohamed El-Erian de, yatırım bankacılığının tanınmış bir ismi olarak sunuluyor. 
     
     G-11 ORTAK BİLDİRİSİ... 
     Bu arada Asya, Afrika, Latin Amerika ve Ortadoğu ülkelerini temsil eden İcra Direktörleri'nin oluşturduğu G-11 platformu, IMF başkanlığı seçimi konusunda ortak bir bildiri yayınladı. 
     Ortak Bildiride, başkanlık seçiminin, açık ve şeffaf olarak gerçekleşmesi ve her icra direktörüne danışılması gerektiği, başkanlık seçiminde bölgiieler arasındaki çeşitlilik ve çok sayıda adayın desteğini almış olma kriter olarak aranması önerildi. 
     
     DİĞER ADAYLAR... 
     Öte yandan Horst Köhler'den boşalan başkanlık koltuğu için Almanya'nın, Avrupa İmar ve Kalkınma Bankası EBRD başkanı Jean Lemierre'i destekleyeceği öne sürülmüştü. 
     Almanya Başbakanı Gerhard Schroeder'in, Fransa Cumhurbaşkanı Jacques Chirac'a, Lemierre'in desteklenmesi karşılığında, Lemierre'den boşalacak EBRD başkanlığı için, bir Alman adayın desteklenmesi sinyalini verdiği ifade ediliyor. 
     Fransız ekonomi gazetesi La Tribune'de daha önce çıkan habere göre, Fransız Hükümeti'nin, Lemierre'i aktif şekilde desteklediği kaydedilmişti. 
     Alman Hükümeti'nin, Lemierre'nin desteklenmesi karşılığında Fransa'dan, Avrupa Birliği Komisyonu'nun Ekonomi, Rekbate ve Sanayi Komiserliği için bir Alman adayın desteklenmesini de istediği iddia ediliyor. 
     
     RATO'NUN ŞANSI 
     Ayrıca IMF başkanlığı için şu ana kadar resmen açıklanan tek aday olan İspanya'nın eski maliye Bakanı Rodrigo Rato'nun şansının, Avrupa Birliği Maliye Bakanları'nın, Avrupa Merkez Bankası Başkanı olarak İspanyol Jose Manuel Gonzalez Paramo'nu önermesinin ardından zayıfladığına da dikkat çekiyorlar. 
     Japonya'nın da, başkanlık için bir Japon'un başkan olması görüşünde olduğu belirtiliyor. 
     Analistler, IMF'nin yeni başkanının, ekonomik sorunların en önemli aktörü olan gelişmekte olan ülkelerden olması gerektiğini, böylece gelişmekte olan ülkeleri daha iyi anlayabileceğini vurguluyorlar. 
     
</TEXT>
</DOC>
