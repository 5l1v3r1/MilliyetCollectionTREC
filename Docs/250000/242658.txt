<DOC>
<DOCNO> 242658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/soneko26.html </URL>
<DATE> 2004/05/25/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Bankalar Birliği Genel Kurulu yarın yapılacak... 
</HEADLINE>
<TEXT>

     Türkiye Bankalar Birliği'nin TBB 47. Olağan Genel Kurul Toplantısı, yarın İstanbul'da yapılacak. 
     Devlet Bakanı ve Başbakan Yardımcısı Abdüllatif Şener ile TBB Yönetim Kurulu Başkanı Ersin Özince'nin açılış konuşmalarını yapacağı Genel Kurul, Sabancı Center'da gerçekleştirilecek. 
     Genel Kurul'da, TBB'nin faaliyet raporu ve 2004-2005 dönemi bütçesi görüşülecek, ayrıca TBB'nin Sosyal Amaçlı Özel Projeleri'ne ilişkin sunum yapılacak. 
     Genel Kurul'un gündeminde, yeni Yönetim ve Denetim Kurulu'nun seçilmesi de yer alıyor. 
     Yönetim Kurulu'na ticari bankalardan yıl sonu bilançolarına göre aktif toplamları en büyük ilk 10 bankadan oluşan gruptan sekiz üye, aktif toplamları itibariyle yukarıdaki grubu teşkil eden 10 bankadan sonra gelen diğer ticari bankalardan oluşan gruptan üç üye, mevduat kabul etmeyen bankalar grubundan bir üye, sermayelerinin yüzde 51'inden fazlası yabancılara ait olan bankalar ile Türkiye'de şubesi bulunan yabancı bankalar grubundan bir üye seçilecek. 
     Başkan, Genel Kurulu takiben Yönetim Kurulu'nun yapacağı ilk toplantıda belirlenecek. 
     Denetçi üyeler ise ilk 10 banka arasından bir üye, bu bankaların dışında kalan ticari bankalardan bir üye ile kalkınma ve yatırım bankalarından bir üyenin seçimi ile saptanacak. 
     
</TEXT>
</DOC>
