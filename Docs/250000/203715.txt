<DOC>
<DOCNO> 203715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/soneko20.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınırda "az mal almışsın" cezası... 
</HEADLINE>
<TEXT>

     Ağrı'nın Doğubayazıt İlçesi'ndeki Gürbulak Sınır Kapısı'ndan, İran'a günübirlik geçerek buradan, satmak amacıyla Türkiye'ye gıda maddesi taşıyan yüzlerce minibüs şoförüne, bu ülkeden az mal aldıkları zaman İran tarafınca para ceza uygulandığı öne sürüldü. 
     Gürbulak Sınır Kapısı'ndan İran'a geçerek, buradan gıda maddesi alıp Türkiye'ye getiren minibüs şoförleri, İran tarafında ''neden az mal aldın'', Türkiye tarafında ise ''neden çok mal aldın '' sorunları ile karşılaştıklarını iddia ettiler. 
     Minibüs şoförleri, günde ortalama 600 minibüsün günübirlik giriş- çıkış yaptığı Gürbulak Sınır Kapısı'nda yaşandığı iddia edilen bu sorunun düzeltilmesi için gerekli birimlere ulaşmaya çalışıyor. 
     İran'a günübirlik giriş yapan şoförlerden Ahmet Saldız, Gürbulak Sınır Kapsı'nın İran tarafındanki yetkililerinin, ülkelerinden daha fazla mal alınmasını istediklerini belirterek, ''Az mal aldığımız zaman bizlere her gün farklı gerekçelerle yaklaşık 180 milyon lira ceza yazıyorlar'' dedi. 
     Şoförlerden Cabbar Ebinç ve Ahmet Ediz de, Sınır Kapısı'nın Türkiye tarafında, İran'dan belirli miktarlarda mal alınmasına izin verildiğini, fazlasına el konulduğunu, bu nedenle fazla mal alamadıklarını söylediler. 
     Doğubayazıt Kaymakamı Nurullah Çakır ise AA muhabirine yaptığı açıklamada, söz konusu sorunun kendilerine de ulaştığını belirterek, konunun daha detaylı anlaşılabilmesi için akşam, sivil toplum örgütlerinin de katılımıyla geniş bir toplantı düzenleyeceklerini bildirdi. 
     
</TEXT>
</DOC>
