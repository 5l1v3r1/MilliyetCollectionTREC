<DOC>
<DOCNO> 205138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/soneko28.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbank, Irak pastası için firmalara destek olacak... 
</HEADLINE>
<TEXT>

     Akbank, yeniden yapılandırma programı kapsamında Irak'taki 20 milyar dolarlık pastadan Türk firmalarının da pay alması için bilgilendirme ve finansman desteği sağlayacak. 
     Trade Bank of Iraq'ın Irak Ticaret Bankası yönetim konsorsiyumunda yer alan Akbank'ın Uluslararası Bankacılıktan Sorumlu Genel Müdür Yardımcısı Eyüp Engin, düzenlediği basın toplantısında, Irak Ticaret Bankası'nın faaliyetleri ve Akbank'ın konsorsiyumdaki rolü hakkında bilgi verdi. 
     Irak Ticaret Bankası'nın yönetimi ile ilgili olarak Irak Geçici Hükümet Konseyi tarafından gerçekleştirilen ihaleyi J.P. Morgan Chase Co konsorsiyumunun kazandığını anımsatan Engin, 17 Temmuz 2003'de kurulan bankanın Kasım ayında resmen faaliyete geçtiğini kaydetti. 
     Eyüp Engin, konsorsiyumun, fiilen akreditifleri açan operasyon bankaları ve kendi ülkelerinden gelen akreditifleri ihbar ve teyit eden katılımcı bankalardan oluştuğunu ifade ederek, Irak Ticaret Bankası sermayesinin 100 milyon dolar olduğunu söyledi. 
     Irak Ticaret Bankası'nın Irak Merkez Bankası'nın bulunduğu binada 20 kişilik bir personelle hizmet verdiğini belirten Engin, bankanın kuruluş amacını Irak'ın yeniden inşasında rol almak, Irak'ta finansal hizmetler sunmak, dış ticaret işlemlerine aracılık etmek ve Geçici Hükümet Konseyi ve bakanlıkların ülkenin yeniden inşası ve halkın temel ihtiyaçlarının karşılanması için gereksinim duyduğu büyük çaplı ithalatlara finansman sağlamak olarak özetledi. 
     Engin, 21 Kasım tarihinde Petrol Karşılığı Gıda programının sona erdiğini ve halen devam eden kontratların geçici Hükümet Konseyi tarafından yürütüldüğünü belirterek, şunları kaydetti 
     ''Yeni akreditif işlemlerinde Birleşmiş Milletler sertifikası yerine Geçici Hükümet Konseyi onayı alınacaktır. Elektrik, su, ulaştırma ve iletişim gibi Irak'ın altyapısının yeniden inşası kapsamında 17 tanesi büyük çaplı altyapı ihaleleri olmak üzere toplam 18,6 milyar dolar tutarında 26 büyük ihale açılmış olup ihalelerin Şubat 2004'e kadar sonuçlanması beklenmektedir. Ülkemizin de dahil olduğu 63 ülke ihalelere katılabilecektir.'' Engin, bu çerçevede, Irak Sağlık Bakanlığı tarafından tıbbi malzeme alımı için toplam 7,9 milyon dolarlık 7 adet akredifin Irak Ticaret Bankası adına operasyonel bankaları tarafından açıldığını anımsattı. 
     
     IRAK PAZARINDA YÜZDE 5 PAY BEKLENTİSİ 
     Eyüp Engin, Akbank'ın Irak Ticaret Bankası'nın faaliyetlerini yürüten konsorsiyumda bulunarak öncelikli işlem yapma avantajı kazandığını belirterek, bankanın akreditifli işlemlere aracılık edeceğini söyledi. 
     Engin'in verdiği bilgiye göre, Akbank, Irak'ta açılan yeniden yapılandırma ihaleleri hakkında Türk firmalarını bilgilendirecek, şirketlerin talepleri doğrultusunda kredi kullandıracak ve Irak'la yapılan ticari işlemlerde ihtiyaç duyulan bankacılık hizmetlerini verecek. 
     Türk Eximbank ile ilişkiler Akbank'ca yürütülecek. Irak Ticaret Bankası personeline eğitim ve danışmanlık hizmeti sağlanacak. Irak Ticaret Bankası ile Akbank arasında gerektiği takdirde hesap ilişkisi kurulabilecek. Irak Ticaret Bankası'nın tanıtımı ve Türkiye'deki pazarlama faaliyetleri de Akbank tarafından yapılacak. Bankanın tanıtımı için Ocak, Şubat başlarında Türkiye'de etkinlik düzenlenmesi bekleniyor. 
     Eyüp Engin konuşmasında, Akbank'ın Türk bankacılık sektöründeki üstün konumu, Ortadoğu piyasasındaki dış ticaret payı ve yıllara dayalı tecrübesinin konsorsiyuma seçilmesinde etkin olduğunu belirterek, şu görüşleri dile getirdi 
     ''Akbank bu birikimini Irak Ticaret Bankası imkanlarıyla destekleyerek başta Türk firmalarına olmak üzere reel sektör firmalarına Irak piyasasında pay almalarında ve ticaret bağlantıları geliştirmelerinde bilgilendirme ve finansman sağlama yönünde destek olacaktır. Beklentimiz 2004 yılında Irak'a yeniden yapılandırma programı kapsamında yapılacak 20 milyar dolar tutarındaki ihracatın yaklaşık yüzde 5'inin Türkiye tarafından gerçekleştirileceği yönündedir.'' 
     
     ''HEDEFİMİZ BÖLGESEL BANKACI OLMAK'' 
     Eyüp Engin, basın mensuplarının sorularını cevaplandırırken de, banka olarak hedeflerinin bölgesel bankacı olmak olduğunu bildirdi. 
     Bu konsorsiyumda yer alarak bir know how elde edeceklerini kaydeden Engin, gelişmeleri takip edip ona göre orada bir banka kurma konusunda karar verebileceklerini söyledi. 
     Engin, Irak Ticaret Bankası'nın şu an 20 kişiden oluşan bir personeli olduğunu belirterek, burada eleman arttıkça onları Türkiye'ye getirip ilgili birimlerde eğitime tabi tutacaklarını kaydetti. 
     Irak Ticaret Bankası konsorsiyumu, koordinatörlüğünü ABD'den J.P Morgan Chase'in yaptığı Avusturalya'dan ANZ Banking Group, Polonya'dan Bank Millennium, Kuveyt'ten National Bank of Kuwait ve İngiltere'den Standard Chartered Bank'ın yer aldığı operasyon bankaları ve Türkiye'den Akbank, Portekiz'den Banco Comercial Portugues, Japonya'dan Bank of Tokyo-Mitsubishi, Fransa'dan Credit Lyonnais, İtalya'dan Gruppo San Paolo Imi, İspanya'dan La Caixa, Kanada'dan Royal Bank of Canada ve Güney Afrika'dan Standard Bank'ın yer aldığı katılımcı bankalardan oluşuyor. 
     Banka, yaklaşık üç yıl içinde ya kamuya ait bir ihracat kredi kurumuna, ya özel sektör tarafından kontrol edilen bir ticaret bankasına dönüşecek ya da kredibilitesi olan ve dış ticaret finansal kurumuların oluşmasıyla misyonunu tamamlayarak tarihe karışacak. 
     Irak'ın yapacağı ithalatlar Irak Geliştirme Fonu Development Fund of Iraq tarafından karşılanıyor. 483 sayılı Birleşmiş Milletler kararına göre Irak'ın yaptığı petrol, petrol ürünleri ve doğal gaz ihracatlarının gelirleri US Federal Reserve Bank of New York nezdinde tutulan DFI hesabına yatırılıyor. Söz konusu fonda bugüne kadar 5 milyar dolar birikmiş durumda bulunuyor. 
     
</TEXT>
</DOC>
