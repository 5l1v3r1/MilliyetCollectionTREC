<DOC>
<DOCNO> 248427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonsiy16.html </URL>
<DATE> 2004/06/16/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Büyükanıt ''Dağlarda terörist var ama TSK teröre pabuç bırakmaz'' 
</HEADLINE>
<TEXT>

     1. Ordu Komutanı Orgeneral Yaşar Büyükanıt, ''Dağlarımızda şu anda eşkıya var, terörist var. Sınırlarımızın ötesinde de var. Ama şunu söyleyeyim Türk Silahlı Kuvvetleri teröre pabuç bırakmaz'' dedi. 
     Orgeneral Büyükanıt, Harp Akademileri Komutanlığı'ndaki Atatürk Harp Oyunu ve Kültür Merkezi'nde gerçekleştirilen ''EURASIAN STAR-2004'' Bilgisayar Destekli Komuta Yeri Tatbikatı'nın ''Seçkin Gözlemci ve Medya Günü'' sırasında, basın mensuplarının sorularını yanıtladı. 
     ''DEHAP Genel Başkanı Tuncer Bakırhan'ın 'Hükümete ve KONGRA-GEL'e eşit mesafedeyiz' şeklindeki sözleri ile Başbakan Recep Tayyip Erdoğan'ın buna sert tepkisinin'' hatırlatılması üzerine Orgeneral Büyükanıt, şöyle konuştu 
     ''Genelkurmay Başkanlığı, bir bildiri yayınladı. Türk Silahlı Kuvvetleri'nin, gerek bölücü terörle, gerekse sinsi irticayla mücadelesi devam edecektir. Çok net olarak Silahlı Kuvvetler'in görüşü bu. 
     Türk Silahlı Kuvvetleri, terörle yıllarca mücadele etti, gerekirse yine eder. Türk Silahlı Kuvvetleri teröre müsaade etmez. 
     Türk Milleti'nin de, hakikaten gelişmeleri iyi takip etmesi lazım. Çünkü, terör bütün dünyada en önemli tehdit olarak görülürken, Türkiye'de bunu tehdit olarak görmemek mümkün değil. 
     Dağlarımızda şu anda eşkıya var, terörist var. Sınırlarımızın ötesinde de var. Dolayısıyla, bu tehdit Türkiye için geçerli. Ama şunu söyleyeyim Türk Silahlı Kuvvetleri teröre pabuç bırakmaz.'' Orgeneral Büyükanıt, ''Şu an tehdit sürüyor mu '' şeklinde bir soru üzerine de ''Gayet tabii'' dedi. 
     ''Terör olaylarının yeniden başlamasını neye bağladığı'' yönündeki soruyu ise Orgeneral Büyükanıt, ''Herhalde ortamı uygun gördüler ve böyle şeylere başladılar. Türk Silahlı Kuvvetleri'nin gereken cevabı vereceğinden kimsenin endişesi olmasın'' diye yanıtladı. 
     1. Ordu Komutanı Orgeneral Büyükanıt, ''Bir partinin genel başkanının bu şekilde bir açıklama yapmasını nasıl yorumluyorsunuz '' sorusuna da, ''Onu savcılara sormak lazım'' şeklinde karşılık verdi. 

     
</TEXT>
</DOC>
