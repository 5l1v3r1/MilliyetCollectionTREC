<DOC>
<DOCNO> 221299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sonspo27.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, 'Dörtlü Final' organizasyonuna talip oldu... 
</HEADLINE>
<TEXT>

     Basketbol Federasyonu, erkeklerde Tuborg Pilsener, bayanlarda da Fenerbahçe'nin mücadele edeceği FIBA Avrupa Kupası dörtlü finallerine ev sahipliği için talepte bulundu. 
     Basketbol Federasyonu'ndan yapılan açıklamada, Avrupa Kupası'nda Türk takımlarının elde ettiği başarıların takdir ve heyecanla karşılandığı belirtilerek, ''Kulüplerimize koşulsuz destek vermek amacıyla faaliyetlerini aralıksız sürdüren Basketbol Federasyonu, her iki kategoride de dörtlü final organizasyonlarına ev sahipliği yapabilmek adına tüm imkanlarını seferber ederek çalışmalarını sürdürmektedir'' denildi. 
     Tuborg Pilsener ve Fenerbahçe'ye, evlerinde oynama avantajını sağlamak adına girişimlerin FIBA nezdinde sürdürüldüğü ifade edilen açıklamada federasyonun, her iki kategoride de evsahipliği yapma isteğinde olduğu, en azından birini Türkiye'ye getirme konusunda ise önemli adımların atıldığı bildirildi. 
     FIBA Erkekler Avrupa Kupası Güney Konferansı'nda 27-28 Mart'ta gerçekleştirilecek ''Dörtlü Final''de ilk maçlar Tuborg Pilsener-Saos JDA Dijon Fransa , Mitteldeutscher BC Almanya -Dinamo Moskova Rusya takımları arasında 27 Mart'ta yapılacak. Maçları kazanan ekipler, 28 Mart'ta finalde karşılaşacak. 
     3-4 Nisan tarihlerinde organize edilecek FIBA Bayanlar Avrupa Kupası'nda ise Fenerbahçe'nin ''Dörtlü Final''deki rakibi Macaristan'ın Szolnoki MAV Coop takımı. Diğer maçta ise Baltiyskaya Zwezda Rusya -Dinamo Kursk Rusya maçı yapılacak. 3 Nisan'daki maçları kazanacak takımlar, 4 Nisan'da final oynayacak. 
     
</TEXT>
</DOC>
