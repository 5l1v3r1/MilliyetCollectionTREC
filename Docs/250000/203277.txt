<DOC>
<DOCNO> 203277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sontur17.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
THY'den yalan habere zorunlu açıklama... 
</HEADLINE>
<TEXT>

     Türk Hava Yolları THY , '' CIA'nın, 25 Kasım'da Ankara-Adana seferini yapacak THY uçağının El Kaide tarafından kaçırılacağı yolunda uyarıda bulunduğu ve seferin iptal edildiği yönünde bir gazetede yayınlanan yazının, tamamen hayal mahsulü olduğunu'' bildirdi. 
     THY'den yapılan yazılı açıklamada, ''İstanbul'da yayınlanan bir gazetenin, özetle İstanbul'da 15 ve 20 Kasım'da meydana gelen terör olaylarından sonra CIA'nın, 25 Kasım 2003 tarihinde Ankara-Adana seferini yapacak THY uçağının El Kaide tarafından kaçırılacağı yolunda uyarıda bulunduğu ve seferin iptal edildiği şeklinde bir yazı yayınladığı'' belirtilerek, şöyle denildi 
     ''Yazı, tamamen hayal mahsulüdür. 
     THY Genel Müdürlüğü, İstanbul'daki terör olaylarından bile önce, 14 Kasım 2003 tarihinde, 25 Kasım 2003'te başlayacak Ramazan Bayramı nedeniyle seferleri yeniden düzenlemiş ve doluluk oranı yüksek olmayan birkaç seferin iptaline karar vermiştir. 14 Kasım 2003'te ilgili noktalara bildirilen karar gereği, 25 Kasım Ankara-Adana, 26 Kasım Adana-Ankara seferlerinin yanı sıra 25 Kasım Ankara-İzmir-Ankara, 26 Kasım Ankara-Van-Ankara ve bazı İstanbul-Ankara seferleri de iptal edilmiştir. Olay, tamamen bayram gibi yoğun dönemler öncesinde hemen her zaman yapılan rutin bir ticari değerlendirme sonucudur. 
     Bu tür gerçeği yansıtmayan yazı ve haberlerin kurumların imajına, turizme ve sonuçta ekonomiye zarar verdiğini hatırlatırken, basının daha duyarlı davranmasını istirham ederiz.'' 
     
</TEXT>
</DOC>
