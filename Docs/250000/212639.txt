<DOC>
<DOCNO> 212639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/siyaset/siy07.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurban ve Siyasiler 
</HEADLINE>
<TEXT>

      
   Yorgun mücahit Erbakan 
   Hastalığı nedeniyle "Kayıp trilyon" davasından aldığı hapis cezası ertelenen Necmettin Erbakan, bayram namazını Fatih Camii'nde kıldı. Erbakan, camiye oğlu Fatih Erbakan'la 06.00'da geldi. Sloganlarla karşılanan Erbakan'ın hutbe boyunca kafasını kaldırmaması dikkat çekti. Camiden ayrılırken merdivenlerden inmekte zorlanan Erbakan'a korumaları yardım etti. 
   
   Geleneği bozmadı 
   9. Cumhurbaşkanı Süleyman Demirel, bu yıl da Çankaya Hamidiye Camii'nde bayram namazını kıldıktan sonra eşi Nazmiye Demirel'le birlikte kurban kesti. Demirel, önce güvenlik görevlileri ve danışmanlarıyla bayramlaştı. Önceden anlaşılan kasap yarım saat gecikince, görevliler başka bir kasap buldu. Bu sırada geç kalan kasap da gelince, Demirel çifti kurbanlarını iki kasapla kesti. 
   
   Bayram ziyaretine giderken yasak deldi 
   Kurban Bayramı'nı Antalya'da geçiren CHP Genel Başkanı Deniz Baykal, kızı Aslı Baykal'ın otomobilini kullanırken yasak olmasına rağmen U dönüşü yaptı. Konyaaltı Caddesi'ndeki evinden öğle saatlerinde eşi Olcay Hanım ve kızıyla çıkan Baykal, Mini Cooper marka otomobili, 5 - 6 kez ileri geri giderek park edildiği yerden çıkardı. Baykal, daha sonra evinin önündeki kavşakta dönüş yasağı olmasına rağmen U dönüşü yaparak kuralları ihlal etti. 
   
   Mezarlıkta Kurban Bayramı kutladılar 
   Mersin'de Kurban Bayramı nedeniyle gerçekleştirilen ziyarette farklı dinlerin mensupları bir araya geldi. Gitar eşliğinde söylenen ilahiler ve okunan dualarda dostluk ve barış mesajları verildi. Şehir Mezarlığı'ndaki ayine Büyükşehir Belediye Başkanı CHP'li Macit Özcan, Akdeniz Belediye Başkanı HADEP'li M. Fazıl Türk, Yenişehir Belediye Başkanı CHP'li Zekeriya Özgür, İtalyan Katolik Kilisesi Ruhani Lideri Bruno Simonelli, 2. Papaz Roberto Ferrari ve mezarlık imamı Ramazan Ulu ile vatandaşlar katıldı. 
   
   
   
</TEXT>
</DOC>
