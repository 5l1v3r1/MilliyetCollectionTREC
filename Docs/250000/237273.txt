<DOC>
<DOCNO> 237273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonspo30.html </URL>
<DATE> 2004/05/04/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Bursaspor, Çaykur Rizespor'u suçladı... 
</HEADLINE>
<TEXT>

     Bursaspor Teknik Asbaşkanı Erkan Körüstan, Çaykur Rizespor maçı devre arasındaki olayların tamamen rakip takım teknik heyet ve futbolcularının provokasyonu sonucu çıktığını savunarak, ''Çaykur Rizespor, oynadığı Akçaabat Sebatspor maçındaki şaibeleri kapatmak için böyle bir karalama yolunu seçmiştir'' dedi. 
     Körüstan, AA muhabirine yaptığı açıklamada, Çaykur Rizesporlu teknik heyet ve yöneticilerin, soyunma odasına giden tüneldeki görevlilere sözlü saldırıda bulunduklarını, bunun üzerine bir tartışma yaşandığını, ancak televizyon görüntülerinde de görüldüğü gibi rakip takımdan hiç kimseye vurulmadığını söyledi. 
     Karadeniz temsilcisinin teknik heyet ve futbolcularının sürekli kameralara doğru gelerek yaşanan küçük çaplı gerginliği büyütme çabasına giriştiğini iddia eden Körüstan, ''O bölgede normalinden daha fazla polis vardı. Madem 20-30 kişi saldırdı, niye rakip takım oyuncuları hemen soyunma odasına gitmedi. Bu oldukça düşündürücü. Çaykur Rizespor, oynadığı Akçaabat Sebatspor maçındaki şaibeleri kapatmak için böyle bir karalama yolunu seçmiştir'' diye konuştu. 
     Körüstan, ulusal basının ''konuyu iyi bilmeden, maçı 90 dakika seyretmeden Bursaspor'u suçladığını'' öne sürerek, şunları söyledi 
     ''Özellikle Erman Toroğlu, maçı seyretmeden, olayları bilmeden Bursaspor hakkında yakışıksız sözler sarf etmiştir. Bursaspor-Çaykur Rizespor maçı 90 dakika yayınlansın ve yaşananları herkes görsün. Ancak geçen haftaki Çaykur Rizespor-Akçaabat Sebatspor maçı da yayınlansın ve orada olanları da herkes bilsin. Bursaspor, Çaykur Rizespor maçını hakkıyla kazanmıştır. Hatta bana göre haftanın takımı seçilecek büyük bir başarı göstermiştir.'' 
     
</TEXT>
</DOC>
