<DOC>
<DOCNO> 212664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/spor/ygokce.html </URL>
<DATE> 2004/02/02/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Bursa'da tedavi 
</HEADLINE>
<TEXT>

   
   Bursa hem tatil, hem de tedavi yeri. Tatilde Uludağ'a koşanlar, sağlık için de kaplıcalara yöneliyorlar. Beşiktaş'ın tedaviye ihtiyacı vardı. Uludağ'da tatil yapmak yerine Atatürk Stadı'nda yaralarını sarmayı tercih etti. 
   Bursaspor da iki sezondan beri bitmeyen bir sıkıntı sürecinin içinde. Ümit Kayıhan, Hagi sonrası dönemde takımın oyun planını, kondisyonunu, taktiklerini onarmaya çalışıyor. Ama gelin görün ki, futbolcuların takım bütünü içinde verimlilikleri ve işlevsellikleri henüz yerli yerine oturmamış. O nedenle baskılı oynadıkları dakikalarda bile çok yaklaştıkları golü bulamadılar. Beşiktaş'ta Zago, Ronaldo ve Ahmet'ten kurulu savunma bir araya gelip güvence oluştururken, Kaan Dobra ve İbrahim'in alternatifi Serdar kanatlarda beklenen etkinliği sağlayamadılar, oyuna katılamadılar. Giunti 25. dakikada sakatlanıp yerini Yasin'e terkedince orta alandaki sıkıntı daha da arttı. Asıl sorun Tümer, Sergen ve İlhan'dan oluşan hücum üçlüsünde yaşandı. Tümer ve Sergen gole kadar buldukları az sayıdaki topu gönüllerince kullanamadılar. İlhan'a servis yapamadılar. Beşiktaşlı futbolcuların havadan gönderdikleri her topta Sergen'i seçmeleri de ayrı bir sorundu. Egemen'in baskılı markajı altında bunalan Sergen zaman zaman topları yanlış kullandı, Tümer de anormal top kayıpları ile hayal kırıklığı yarattı. Ayrıca Sergen ve İlhan'ın sık sık ofsayta düşmesi de Beşiktaş'ın oyunundaki akıcılığı bozan önemli bir etkendi. Beşiktaş hücumda bir an önce rahatlayacağı golü ararken çok top kaybetti. 
   Futbol garip bir oyun. Bu oyunda baştan sona dökülseniz dahi yine de güne damgasını vurup, kahramanlık payesine erişmeniz söz konusu. İşte Sergen, kendi yarı alanından Zago'ya attığı topla öylesine rahat hücum pozisyonu oluşturdu ki, alkışa değer. O topu alan Zago'nun pası da Tümer'e ulaştı. Ve Tümer bu defa kaybetmedi topu. Miu'ya çarptırıp kaleci Serdar'ı da çaresiz bırakarak günün tek golüne imzayı attı. Tümer'in kaçırdığı penaltı ise yakın zamanda ikinci gereksiz ısrar örneği. Bu penaltıyı atacak başka oyuncular var. İlhan, Tayfur ya da bir başkası. Ama Tümer bazen bireysel takıntısını aşamıyor, belki de çok pahalıya malolacak rizikolara girip skor şansını zora sokuyor. 
   Bursaspor bir hafta önce seyircinin protestolarıyla yüz yüze gelen golcü Okan'ı ancak golü yedikten sonra oyuna alıp baskısını yoğunlaştırdı. Ne var ki, Tümer'in golüyle moral ve galibiyet bulan Beşiktaş artık bunu riske edecek bir şaşkınlığa ya da hovardalığa hakkı olmadığını biliyordu. Cordaba, Ronaldo, Zago, Ahmet, Serdar ve Tayfur olağanüstü çabalarıyla Bursa'nın o baskısını göğüslediler. Tedavi sürecinin aksamadan başlamasını güvence altına aldılar. Hakem Selçuk Dereli sarı kartlarını ve kırmızı kartını kurallara uygun biçimde gösterdi. Seyirci baskısına göğüs gerdi. Futbolcuların itirazına prim vermedi. Oyunun sonucu üzerinde olumsuz bir etkisi yoktu. 
   
      
   
</TEXT>
</DOC>
