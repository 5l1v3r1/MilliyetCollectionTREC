<DOC>
<DOCNO> 223972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/yazar/yilmaz.html </URL>
<DATE> 2004/03/20/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Fişlenme TESEV'i ateşledi 
</HEADLINE>
<TEXT>

   
   Bir röportaj ve TESEV'de mektuplaşmalar... Radikal gazetesinde Neşe Düzel'in Türkiye Ekonomik ve Sosyal Etüdler Vakfı TESEV İcra Kurulu Başkanı Can Paker ile yaptığı söyleşi, mektup diplomasisine yol açtı. 
   Paker bu röportajda, "Sosyetik fişlenme" olarak kamuoyuna yansıyan ve daha sonra Genelkurmay Başkanlığı'ndan yapılan açıklama ile "personel hatası" olarak yorumlanan olaylara tepki veriyor, "10 yıldır fişleniyorum" diyordu. 
   Paker'in Türk Silahlı Kuvvetleri'ne yönelik eleştirilerinde kullandığı "öfkeli" üslup, TESEV'in karnını ağrıttı 
   Bu tepkilerin somut ifadesi TESEV kurucularından Eczacıbaşı'nın, aynı kurumun Yönetim Kurulu Başkanı İshak Alaton'a yazdığı mektupta dile getirildi. 
   Eczacıbaşı'nın mektubuna önceki gün Alaton'dan, dün de Paker'den yanıt gitti. 
   Eczacıbaşı'na bir yönlendirme olup olmadığını sordum... 
   "Olmadı, üyelerden bazı eleştiriler ve tepkiler bana da geldi tabii" dedi. 
   Eczacıbaşı söz konusu mektubunda şu ifadelere yer verdi 
   TESEV sözcüleri, bir araştırma sonucu olmayan görüşler ortaya atmamak konusunda azami dikkat göstermeli.TESEV eleştirilerinde yapıcı olmak zorunda. TESEV'in eleştirileri fikirleri ve politikaları hedef alır, kişileri ve kurumları hedef almaz.Hükümetin, TSK'nın veya herhangi başka kurumumuzun politikaları konusunda saptanmış yanlışlıklar varsa, bunlar TESEV tarafından cesaretle ve yapıcı bir diyalog arayışı içinde dile getirilmelidir. Sözcünün Türkiye'nin herhangi bir kurumunu küçültücü ve alaycı ifadelerle yıpratmaya kalkışması düşünülemez.TESEV sözcüleri kamuoyu önünde duygularını, öfkelerini, coşkularını konuşma biçimlerine yansıtmamaya, eleştiriyi aşan ifadeler kullanmamaya ve mizah yazarlarından daha farklı bir üslubu benimsemeye özen göstermelidirler. Aksi halde ortaya konan görüşler önyargı olarak algılanacağından, kurumun yapacağı bilimsel araştırmaların sonuçları da ciddiye alınmaz. 
   Eczacıbaşı mektubunu, "Amacım, fişleme uygulamasını savunmak değildir. Daha çağdaş bir demokrasi yolundaki uğraşlarını her zaman desteklediğim Can Paker bu konudaki görüşlerini, sizin de takdirle belirtmiş olduğunuz gibi, cesaretle ve kendi üslubu içinde açıklamıştır. Kaygım söyleşide yer alan görüşlerin bir bütün olarak TESEV'in görüşleri olarak algılanmasının, kurumun saygınlığına ve güvenirliğine vereceği zarardır" sözleriyle bitiriyor. 
   Alaton, Eczacıbaşı'na "Paker'in kendi görüşüdür" yanıtı veriyor. Ayrıca "15 Nisan'da Kara Harp Okulu Komutanlığı'nın düzenlediği '21. Yüzyılda Liderlik' sempozyumunda yapacağı konuşmanın içeriğini de" gönderiyor. 
   Paker de yine Eczacıbaşı'na yazdığı mektupta "Şöyleşideki görüşler şahsımı bağlar" vurgusu yapıyor ve söz konusu söyleşide geçen kurumları hedef almadığını belirtir sözlerinden örnekler veriyor. 
   Paker mektubunu, "Yapıldığı kesin olarak saptanan bu fişleme uygulamasına dikkat ve ustalıkla seçtiğin kelimelerle kişisel duygularımı, öfkelerimi, coşkularımı katmayı çok insani bir davranış ve demokrat olan her insan tarafından benimsenmesi gereken bir tarz olarak görüyorum. Söyleşide yer alan fikirler, görüşler ve heyecanlar bana ait olduğundan, doğal olarak tüm TESEV aile bireylerinin onları paylaştığına inanmak istiyorum" sözleriyle bitiriyor. 
   Tarafların yazdığı mektuplar büyük ölçüde kamuoyuna açıklama amacı taşıyor. 
   Açıklanmayan vurgular... 
   Paker'in söyleşide yer alan, "Bu ilkellikle antidemokratik sistemi, faşizmi bile beceremezler. Bu etkisiz ve bilgisiz bakış açısıyla otoriter rejimi falan koruyamazlar..." 
   "RTÜK ve YÖK'le ilgili Anayasa değişikliği yapılacak, bu kurullardaki asker üyeler çekilecek. Çaresi yok, asker üyeler oradan çekilecek" sözleri TESEV'deki çatlakta, Genelkurmay'ın "Yıkıcı olan eleştirileri hafızamıza gömeriz" açıklaması ile paralel düşen izler bıraktı. 
   Paker, düşünce platformunun kılıçtan keskin tarafına yabancı değil. TÜSİAD yönetiminde bulunduğu dönemde hazırlanan demokratikleşme raporu da benzer sancılar doğurmuştu. 
   Hatırlayan var mı 
   
      
   
</TEXT>
</DOC>
