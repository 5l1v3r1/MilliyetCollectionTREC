<DOC>
<DOCNO> 238077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sondun42.html </URL>
<DATE> 2004/05/07/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Müstehcen bilboardlara yasaklama 
</HEADLINE>
<TEXT>

     ABD'nin Missouri Eyalet Meclisi, Missouri otoyolu çevresindeki 1 millik alan içerisinde striptiz klüplerinin ve diğer erotik reklamların yer aldığı bilboardların kaldırılmasını kararlaştırdı. 
     Eyalet Meclisi ve Senatosu'nun Perşembe günü aldığı karar, ifade özgürlüğünü kısıtladığı gerekçesiyle itirazlara sebep olsa da, uygulanmak üzere Vali Bob Holden'a sevk edildi. 
     Yasa, cinsel içerikli mevcut bilboardların üç yıl içinde bulundukları yerden kaldırılması zorunluluğu getirirken, bu tür yeni bilboardların kurulmasını da yasakladı. 
     Yasağa destek verenler, otoyolu kullanan ebeveynlerin arabalarındaki çocuklarının bilboardlarla ilgili soruları karşısında zor duruma düştüklerini ifade ederken, Eyalet Temsilcisi Cumhuriyetçi David Pearce, ''Bu tür durumlarda televizyonunuzu, radyonuzu kapatabiliyorsunuz. Ancak bilboardları seçme şansınız bulunmuyor. Orada öylece duruyorlar'' diyerek, alınan yasaklama kararını savundu. 
     Yasaklamanın Victoria's Secret gibi mağazaların reklamlarına da uygulanıp uygulanmayacağı açıklık kazanmazken, Pearce bu bilboardların doğrudan Amerikan Anayasası'nın ihlali anlamına geldiğini söyledi. Ulaştırma Bakanlığı'nın verilerine göre, Missouri otoyolu üzerinde 12,000'den fazla bilboard bulunuyor. Bu bilboardlardaki reklamların içeriğiyle ilgili herhangi bir resmi kayıt tutulmazken, bir eyalet temsilcisi yolun 120 millik bir kesiminde seks içerikli 45 bilboard saydığını belirtti. 
     
</TEXT>
</DOC>
