<DOC>
<DOCNO> 236545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sontur30.html </URL>
<DATE> 2004/05/01/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Taksim'de gösteri yapmak isteyen 56 kişi gözaltına alındı 
</HEADLINE>
<TEXT>

     İstanbul Valisi Muammer Güler, ''Saraçhane Meydanı'nda kanuna aykırı şekilde toplanan sendika ve kitle örgütlerinin yöneticileri hakkında soruşturma başlatılmış olup, tahkikat sonucu, adli makamlara intikal ettirilecektir'' dedi. 
     Güler, İstanbul Emniyet Müdürü Celalettin Cerrah ile Emniyet Müdürlüğü'ndeki kriz merkezinde 1 Mayıs kutlamalarını izledi. 
     Kutlamaların sona ermesinin ardından basın mensuplarına açıklama yapan Güler, tüm dünyada İşçi Bayramı olarak kutlanan 1 Mayıs'ın İstanbul'da da bazı siyasi partiler, sendikalar ve sivil toplum kuruluşları tarafından çeşitli etkinliklerle kutlandığını söyledi. 
     İşçi sendikalarının, 1 Mayıs öncesi Taksim, Saraçhane, Beyazıt, Sultanahmet, Vatan Caddesi gibi yerlerde toplantı ve gösteri yapma taleplerinin olumlu karşılanmadığını bildiren Vali Güler, ''Bu toplantıların kanunlara aykırılık teşkil edeceği vurgulanarak kendilerine önceden yazılı tebligatta bulunulmuştur. Bilindiği gibi Taksim, daha önce hiçbir siyasi parti, sivil toplum kuruluşuna kullandırılmamış, sadece Galatasaray'ın şampiyonluğu, Dünya Kupası 3'üncülüğü ve bazı milli günlerde etkinlikler yapılmıştır'' dedi. 
     Vali Güler, açıklamasında şunları kaydetti 
     ''Buna rağmen, bugün Saraçhane Meydanı'nda daha önceki ikaz ve tebligatlarımıza rağmen bazı sendika, siyasi parti ve kitle örgütleri, illegal gruplar tarafından kanuna aykırı şekilde toplanılmıştır. Kanunsuz toplantı yapılan Saraçhane Meydanı ile bu alana açılan güzergahlarda güvenlik güçlerimizce gerekli tüm tedbirler alınmış ve kontrol altında tutulmuştur. 
     Saraçhane Meydanı'nda toplanan grupların Beyazıt ve Aksaray meydanlarına yapmak istedikleri yürüyüşe de kesinlikle izin verilmemiş, yasal olmayan toplantının dağılması ikazında bulunulmuş, Yenikapı'da araçlarına bindirilerek dağılmaları sağlanmıştır. 
     Ayrıca, Taksim Meydanı'nda münferiden yasadışı gösteri düzenlemek isteyen 56 kişi, güvenlik güçlerimizce gözaltına alınmıştır. 
     Şişli Abide-i Hürriyet Meydanı'nda yasal izinle Türk-İş tarafından gerçekleştirilen miting ve yürüyüş, olaysız şekilde sona ermiştir.'' 
     
     "Soruşturma başlatıldı" 
     Vali Güler, Saraçhane Meydanı'ndaki toplanmaya ilişkin de, ''Saraçhane Meydanı'nda kanuna aykırı şekilde toplanan sendika ve kitle örgütlerinin yöneticileri hakkında 2911 sayılı Toplantı ve Gösteri Yürüyüşleri Kanunu'na muhalefet etmekten dolayı soruşturma başlatılmış olup, tahkikat sonucu, adli makamlara intikal ettirilecektir'' diye konuştu. 
     Yasal izin alınmadan gerçekleştirilen toplantı sırasında güvenlik güçlerinin herhangi bir müessir olay meydana gelmemesi için büyük bir gayret sarf ettiğini belirten Vali Güler, şunları kaydetti 
     ''Güvenlik güçlerimize takdir ve teşekkürlerimi bildiriyorum. Anayasamızda öngörülen temel hak ve özgürlüklerin kanun düzenine zarar vermeden kullandırılmasına her zaman gerekli özenin gösterilmeye devam edeceğini, yasalara saygılı olan vatandaşlarımızın bu özgürlüklerinin kanun teminatı altında olduğunu ve yasadışı eylemleri gerçekleştirenlerin adli mercilerce gerekli cezaya çarptırılacağının bilinmesini kamuoyunun bilgilerine sunarım.'' 
     
     "Yasalara uygun davranıyoruz" 
     Bir gazetecinin, bir sendika yöneticisinin ''Vali, padişah gibi davranıyor'' şeklinde ifade kullandığını anımsatması üzerine de Güler, ''Anayasanın tanıdığı hak ve özgürlüklerin sonuna kadar kullanılmasından yanayım. Ancak, kamu düzeniyle ilgili bunların sınırlı olduğunu belirtmek lazım. Padişah gibi davranmak diye bir şey söz konusu olamaz. Biz, yasalara uygun davranıyoruz'' dedi. 
     
</TEXT>
</DOC>
