<DOC>
<DOCNO> 232269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sondun42.html </URL>
<DATE> 2004/04/17/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Kosova'da cezaevindeki çatışma Amerikalı subay öldü, 6 yaralı var 
</HEADLINE>
<TEXT>

     Kosova'nın kuzeyindeki Mitroviça kentinin Sırp kesimde bir cezaevinde çıkan çatışmada yaralanan Amerikalı kadın subayın öldüğü, olayda 6 BM polisinin daha yaralandığı bildirildi. 
     Devlet hastanesi doktoru Milan İvanoviç, Associated Press'e yaptığı açıklamada, çatışmada yaralanan BM polis gücünde görevli Amerikalı kadın subayın hastaneye getirildikten hemen sonra öldüğünü, 4'ü ağır 6 BM polisinin tedavi altına alındığını söyledi. 
     Sırp ve uluslararası kaynaklar, cezaevinde BM polis gücüne bağlı subayların birbirlerine ateş açması sonucu çıkan çatışmanın, yaklaşık 10 dakika sürdüğünü belirtti. 
     BM polis gücü sözcüsü Neeraj Singh de cezaevinde öğleden sonra çıkan çatışmada yaralananlar olduğunu doğrularken, olayın soruşturulduğunu kaydetti. 
     Kosova'da Mitroviça kentini ikiye bölen İbre nehrinin güneyinde Kosovalı Arnavutlar, kuzeyinde Sırplar yaşıyor. Kentin bu kesimi, geçen ay Kosovalı Arnavutlarla Sırpların çatışmalarına sahne olmuştu. 
     
</TEXT>
</DOC>
