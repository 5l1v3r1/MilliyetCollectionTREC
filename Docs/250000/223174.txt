<DOC>
<DOCNO> 223174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonspo07.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor Son 4 haftadaki çıkışımızı Serdar Tatlı engelledi... 
</HEADLINE>
<TEXT>

     Elazığspor Kulübü Basın Sözcüsü Aziz Dinç, geçen haftaki Beşiktaş maçının hakemi Sertar Tatlı tarafından 3 puanlarının adeta gaspedildiğini savunarak, ''Beşiktaş maçında tatlının kimlere ikram edildiğine tüm Türkiye şahit olmuştur'' dedi. 
     Aziz Dinç, düzenlediği kahvaltılı basın toplantısında, devre arasında performansı yetersiz olduğundan 2 ay maç verilmeyen maçın hakeminin Beşiktaş Elazığspor maçında görevlendirildiğini ve puanlarının alındığını ileri sürerek, olaylar karşısında tepki göstermeyen yetkilileri göreve çağırdıklarını söyledi. 
     Tüm kamuoyunun Elazığspor'un 2 penaltısının verilmediğini gördüğünü, rakip takımın en az 3 futbolcusunun kırmızı kart görecek hareketlerde bulunduğunu ifade eden Dinç, şöyle konuştu 
     ''Eski bir Beşiktaş yöneticisi televizyon yorumunda 'Beşiktaş'ı daha önce düşürenler Elazığspor maçında Beşiktaş'ı kaldırmak istediler ve Elazığspor'a haksızlık yaptılar' dedi. Beşiktaş maçını sürekli gündemde tutup aleyhimize haber yapanları göreve davet ediyorum. Sezon başından bu yana bize karşı yapılan haksızlıklar karşısında yapmış olduğumuz yanlız mücadeleye rağmen puanlarımız gaspedilmeye devam ediyor. Bir şehrin kaderiyle oynanmaktadır. Önümüzde oynayacağımız 9 maç çok önemlidir. Bu maçlarda adil ve tarafsız, futbol oyun kuralları içinde kararlar veren insanları görmek istiyoruz. Oynadığımız oyunla tüm kamuoyunun takdirini kazanmamıza rağmen herkesin bildiği bazı nedenlenden dolayı, puanlara yansımamaktadır. 
     Son 4 haftadaki çıkışımız Serdar Tatlı tarafından engellenmiştir. Tatlının kimlere ikram edildiğine tüm Türkiye şahit olmuştur. Bu durumda tek birşey söylemek istiyorum. Sesimizi duyan yok mu .'' 
     
</TEXT>
</DOC>
