<DOC>
<DOCNO> 203745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sonspo13.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor Murat Duman'ın peşinde 
</HEADLINE>
<TEXT>

     Konyaspor, transfer çalışmaları kapsamında Diyarbakırsporlu Murat Duman ile görüşmelerini hızlandırdı. 
     Geçen yıl İkinci Lig A Kategorisi'nde şampiyon olduktan sonra Süper Lig'e yükselen Konyaspor, ligin ilk yarısında bekleneni veremedi. 
     Taraftarların artan tepkisi ve yükselen istifa sesleri üzerine teknik direktör Hüsnü Özkara, ligin ara tatile girmesine bir hafta kala görevinden istifa ettiğini açıkladı. 
     Ara tatilde futbolcu transfer etmeyi düşünen kulüp yönetim kurulu ise ikinci yarıda Konyaspor'u en iyi şekilde temsil edebilecek teknik direktör arayışlarına girdi. 
     Özkara'nın istifasından sonra sayısız teklif alan Konyaspor, ligin son haftasından sonra diğer takımlarda başlayacak teknik direktör istifalarını beklemeye çekildi. 
     Kulüp Başkanı Mehmet Köseoğlu, bir hafta içinde teknik direktörlük için sayısız teklif geldiğini, ancak görüşme yapmadıklarını kaydetti. Yönetim kurulunun teknik direktör konusundaki ilk toplantısını bugün yapacağını vurgulayan Köseoğlu, bu hafta içinde bu sorunu mutlaka çözeceklerini bildirdi. 
     Futbolcu transferi konusunda da çalışmaların aralıksız sürdüğünü ifade eden Köseoğlu, ''İkinci yarı için bir stoper, bir de orta saha oyuncusu almayı düşünüyoruz. Son 3 gün içinde çok sayıda futbolcu, menajerleri aracılığıyla teklif gönderdi. Yönetim olarak Diyarbakırsporlu Murat Duman ile görüşmelerimizi hızlandırdık. Kampa kadar teknik direktör ve futbolcu transferlerini tamamlayacağız'' dedi. 
     
</TEXT>
</DOC>
