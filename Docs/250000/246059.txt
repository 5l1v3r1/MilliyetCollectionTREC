<DOC>
<DOCNO> 246059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sontur23.html </URL>
<DATE> 2004/06/07/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Ambarlı'da ele geçen silahlar hiçbir olayda kullanılmamış... 
</HEADLINE>
<TEXT>

     Ambarlı gümrük sahasındaki bir konteynırda yapılan aramada bulunan Kalaşnikof marka silahların, İstanbul Emniyet Müdürlüğü'nde yapılan inceleme sonucu hiçbir olayda kullanılmadıkları anlaşıldı. 
     Bulgaristan'dan gemiyle transit yük olarak gelen ve Ambarlı gümrük sahasına indirilen bir konteynırda 23 Nisan 2004'te ele geçen 500 adet Kalaşnikof marka tüfeğin, İstanbul Emniyet Müdürlüğü Kriminal Polis Laboratuvarı'ndaki incelemesi tamamlandı. 
     Yapılan inceleme sonucunda hiçbir olayda kullanılmadıkları belirlenen silahların otomatik atışı sağlayan mekanizmalarının bulunmadığı, ancak tek tek atış yapabildiklerinin anlaşıldığı belirtildi. 
     İşlemleri tamamlanarak tekrar jandarmaya iade edilen silahların Büyükçekmece Cumhuriyet Başsavcılığı adli emanetine teslim edileceği bildirildi. 
     Ambarlı gümrük sahasında, ''Sportif amaçlı av tüfeği'' olarak beyan edilen ve transit yük olarak gösterilen konteynırda yapılan aramada, 500 adet Kalaşnikof marka tüfek ele geçirilmişti. 
     
</TEXT>
</DOC>
