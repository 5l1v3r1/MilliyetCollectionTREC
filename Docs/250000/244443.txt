<DOC>
<DOCNO> 244443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/soneko17.html </URL>
<DATE> 2004/06/01/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Şener Tüpraş kararı Hükümet için de İdare için de olumlu 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Bölge İdare Mahkemesi'nin Tüpraş özelleştirilmesine ilişkin aldığı kararla ilgili olarak, ''Hükümet açısından, İdare açısından olumlu bir karar verdi'' dedi. 
     Şener, Albaraka Türk'ün OSTİM şubesinin açılışının ardından gazetecilerin sorularını yanıtladı. 
     Başbakan Yardımcısı Şener, Tüpraş özelleştirilmesi ile ilgili sorular üzerine, sürecin aksamadan devam etmesini arzu ettiklerini belirterek, yıllık programın belli olduğunu ve programın işleyişinin belli bazı münferit özelleştirme ve ihalelere bağlı olarak bozulmayacağını söyledi. Şener, şöyle devam etti 
     ''Nitekim ilk 3 ayda 100 milyon dolarlık bir özelleştirme geliri öngörülüyordu. İlk üç ayda elde edilen gelirler bunun üzerindedir. Herhangi bir spesifik ihaleye, özelleştirmeye bağlı olmaksızın program yürüyor. Öngörülen gelirler kasaya giriyor.'' Şener, ''Bu söyledikleriniz Tüpraş'ta sözleşmenin imzalanacağı anlamına mı geliyor '' şeklindeki soru üzerine, ''Devam eden sürecin sağlıklı bir şekilde tamamlanması için ne gerekiyorsa yapılacak.'' yanıtını verdi. 
     
     BANKACILIK YASASI 

     Devlet Bakanı ve Başbakan Yardımcısı Abdüllatif Şener, ''Bankacılık Yasa Tasarısı eleştirilerini nasıl değerlendiriyorsunuz, bir tepki yasası mı '' şeklindeki soru üzerine, dünyanın her tarafından büyük yasa değişikliklerin hep tepki değişiklileri olarak ortaya çıktığını anlattı. 
     Türkiye'de de sadece yasaların değil, anayasaların bile tepki olarak hazırlandığını kaydeden Şener, şöyle konuştu 
     ''1960 Anayasası'nın daha önceki döneme bir tepki anayasası olmadığını kimse söyleyemez. 1982 Anayasası da yine aynı şekilde daha önce yaşanan hadiseler sonrasında bir tepki anayasası olmadığını söylemek mümkün değil. Ama çok önemli değişiklikler, dünyada ve Türkiye'de hepsi belli bir dönemin zorlamasıyla, tepkisiyle ortaya çıktı.'' Bankacılık sektörünün, bağımsız, düzenleyici otoriteye teslim edilmesi anlayışının Türkiye'de yine büyük ekonomik sorunların ortaya çıktığı yıllarda yaşanan hadiselerin arkasından geldiğini ifade eden Şener, ''Şimdi Bankacılık Yasası bir tepki paketi mi diye soruyorsunuz Ben bir tepki paketi olmaktan öte sağlıklı bir paket olmasını tercih ederim. Yani önemli olan, sektörü kavrayan ve sağlıklı işlemesine katkı sağlayacak hukuki zemini kuracak bir Bankacılık Yasa Tasarısı olması'' diye konuştu. 
     Şener, bu nedenle Tasarı'nın tartışmaya erken açıldığını ve internet sitesine de konacağını, herkesin görüşünü iletebileceğini belirterek, ''Bizde bu görüşlere göre tartışır ve düzenlemeleri yaparız'' dedi. 
     ''Özel finans kurumlarında faizsiz borçlanma ve gelir artırma yönündeki düzenlemelerde somut bir takvim var mı '' şeklindeki soru üzerine Şener, bu konuda değişik düzeylerde çalışmaların yapıldığını ancak şu anda bir takvim veremeyeceğini söyledi. 

     
</TEXT>
</DOC>
