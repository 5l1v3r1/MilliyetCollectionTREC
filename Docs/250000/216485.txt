<DOC>
<DOCNO> 216485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sondun44.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir anne oğluna 12 isim koymak isteyince... 
</HEADLINE>
<TEXT>

     Alman Federal Anayasa Mahkemesi, bir annenin oğluna 12 isim birden koymasına izin vermedi. 
     Karlsruhe kentinde bulunan Anayasa Mahkemesi'nin kararında, ''Mahkemenin, temel haklara sahip bir çocuğu, ailesinin sorumsuzca isimler vermesine karşı koruma görevi olduğu'' bildirildi. 
     Kuzey Ren Vestfalya eyaletinde yaşadığı belirtilen annenin, oğluna, pek rastlanmayan 12 isim vermeye çalıştığı, bu yöndeki talebinin Nisan 1998'de Düsseldorf Eyalet Yüksek Mahkemesi tarafından ''5 isimden fazlasının çocuğun karakterini olumsuz yönde etkileyebileceği'' gerekçesiyle reddedildiği kaydedildi. 
     Annenin oğluna vermek istediği ismin, Chenekwahow Tecumseh Migiskau Kioma Ernesto Inti Prithibi Pathar Chajara Majim Henriko Alessandro olduğu belirtildi. 
     
</TEXT>
</DOC>
