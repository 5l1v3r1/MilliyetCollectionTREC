<DOC>
<DOCNO> 219295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sontur07.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Polise üniforma zorunluluğu... 
</HEADLINE>
<TEXT>

     Emniyet Genel Müdürlüğü, kıyafet yönetmeliğine aykırı davranan personel hakkında soruşturma açacak. 
     Emniyet Genel Müdürü Gökhan Aydıner'in göreve başlamasının ardından, emniyet hizmetleri sınıfında görev yapan personelin resmi üniforma giymesi zorunluluğunu hatırlatan bir genelge yayınlanmıştı. Şimdi de bu genelgeye aykırı davrananlar yeni bir genelgeyle tekrar uyarıldı. 
     Aydıner'in imzasıyla yayınlanan ikinci genelgede, Emniyet Hizmetleri Sınıfı Mensupları Kıyafet Yönetmeliği'nin 6. maddesinde, ''Emniyet hizmetleri sınıfında görevli personelin üniforma giymesi zorunludur. Ancak, Emniyet Müdürlüğü rütbesindeki personel, tören kıyafetini görev kıyafeti ile giyebilir. Hangi görev türlerinde hangi makam ve görevde bulunanların sivil elbise giyeceği Emniyet Genel Müdürü'nün teklifi üzerine Bakanlık makamı tespit eder'' hükmü hatırlatıldı. 
     Genelge ile yönetmeliğin ilgili maddesine uygun olarak personelden resmi üniforma giymesi, buna aykırı davranan personelin de tespit edilerek hakkında soruşturma yapılması istendi. 
     Emniyet Genel Müdürlüğü'nün ''teklifi'' ve Bakan'ın ''olur'' emri ile terör, asayiş, kaçakçılık, güvenlik, istihbarat, muhabere, koruma, çocuk, özel harekat birimlerinde görev yapan personel görevleri sırasında sivil giyinebilecekler. Bu birimlerin dışında kalan emniyet hizmetleri personeli ise görevlerini resmi üniforma ile yerine getirecekler. 
     
</TEXT>
</DOC>
