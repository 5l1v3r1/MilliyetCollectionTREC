<DOC>
<DOCNO> 204120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sondun05.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ozzy Osbourne yoğun bakımdan çıktı 
</HEADLINE>
<TEXT>

     İngiltere'deki evinin arazisinde 4 tekerlekli motorundan düşerek ağır yaralanan ünlü İngiliz rock şarkıcısı Ozzy Osbourne'un yoğun bakım ünitesinden çıkarıldığı bildirildi. 
     Osbourne ailesinin yayımladığı bildiride, ''Osbourne ailesi, Ozzy'nin Noel için yoğun bakım ünitesinden çıkmasına izin verilmesinden dolayı çok mutludur'' denildi. 
     55 yaşındaki Ozzy Osbourne, geçirdiği kazadan sonra Londra'nın batısındaki Wexham Park hastanesinde yoğun bakımda tutuluyordu. 
     Ünlü rock grubu ''Black Sabbath''ın eski solisti olan ve daha sonra solo çalışmalara yönelen Ozzy'nin, Londra'daki özel bir kliniğe nakledildiği açıklandı. 
     Sharon Osbourne, 55 yaşındaki kocasının vücudunda korkunç yaralar olduğunu ve tüm vücudunun sarsıldığını belirtmişti. 
     Hastanede, solunum cihazına bağlı olarak tedavi gören Ozzy'nin, 8 kaburga kemiğini kırdığı ve omuriliğini incittiği bildirilmişti. 
     
</TEXT>
</DOC>
