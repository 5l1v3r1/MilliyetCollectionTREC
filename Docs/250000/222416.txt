<DOC>
<DOCNO> 222416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sondun39.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya en önemli şüpheliyi buldu Fas İslami Savaşçı Örgütü 
</HEADLINE>
<TEXT>

     İspanya'nın başkenti Madrid'de 11 Mart'ta düzenlenen bombalı terör saldırılarında bir numaralı şüpheli terör örgütü olarak, ''Fas İslami Savaşçı Örgütü'' gösteriliyor. 
     Saldırılardan 62 saat sonra tutuklanan Faslı Cemal Zugam, Muhammed Bekkali Butaliha, Muhammed Kaui ile Hintli Vinay Kohly ile Suresh Kuma'nın soruşturmaları devam ediyor. 
     İspanyol basını, ABD'deki 11 Eylül saldırılarında ölenlerin ailelerinin avukatlarının tuttuğu özel araştırmacı Jean Charles Brisard'ın, Faslı Muhammed Kaui'nin 11 Eylül saldırılarından sonra soruşturulduğunu söylediğini bildirdi. 
     El Mundo gazetesi, Temmuz 2001'de İspanyol Ulusal Mahkemesi'nin kararıyla Faslı Cemal Zugam'ın evinde yapılan aramada, ''Ebu Dahdah'' lakaplı El Kaide üyesiyle bağlantılı telefon numaralarının ve İslami Cihad örgütüne ait video kasetlerinin bulunduğunu yazdı. 
     El Mundo'nun, İspanyol polisinden edinilen bilgilere dayanarak verdiği haberde, geçen yıl Casablanca'daki terör saldırısını düzenleyen, El Kaide ile bağlantısı olduğu belirtilen ''Fas İslami Savaşçı Örgütü''nün, 11 Mart'taki saldırıların bir numaralı şüpheli örgütü olarak soruşturulduğunu yazdı. 
     
</TEXT>
</DOC>
