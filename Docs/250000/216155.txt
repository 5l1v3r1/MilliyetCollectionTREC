<DOC>
<DOCNO> 216155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/yasam/yas02.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
En büyük 'trişinozis' salgını İzmir'de... 
</HEADLINE>
<TEXT>

   Prof. Dr. Pozio, İzmir'de 542 kişinin domuz etli çiğköfte yiyerek trişinozise yakalanması hakkında, "Böyle bir olay görülmedi" dedi 
      NESRİN ÇOŞKUN İzmir DHA 
   
   Trişinella Referans Merkezi'nin Başkanı Prof. Dr. Edoardo Pozio, İzmir'de 542 kişinin domuz ve at etinden yapılan çiğköfteden yiyeyerek "trişinozis" hastalığına yakalanmasını, "dünyada bugüne kadar yaşanan en büyük trişinozis salgını" olarak nitelendirdi. 
   İzmir'de yapılan konferansta konuşan, Pozio, trişinozisin bütün dünyada görüldüğünü, enfekte olmuş, domuz, at, yaban domuzu ve diğer av hayvanlarının etlerinin çiğ tüketilmesiyle bulaştığını söyledi. 
   
   25 yılda 6000 vaka 
   Dünya Sağlık Örgütü verilerine göre yılda 10 milyon kişinin enfekte olduğunu, son 25 yılda Avrupa ülkelerinde 6 bin vaka görüldüğünü belirten Pozio, şöyle konuştu "İzmir'deki vakalar gibi bir salgın dünyada hiç görülmedi. Salgınlar görülüyor ama, bu kadar kısa sürede böyle büyük sayıda kesin tanı koyulmuş başka salgına rastlanmadı." 
   Pozio, şöyle devam etti "Enfekte olduktan 30 yıl sonra bile kaslarında larvaya rastlanan hastalar var. 50 derecede pişirilmesi halinde larvanın ölmesi için geçecek süre 9.5 saat. 70 derecede 3 dakikada pişirildiğinde ise hemen ölüyor." 
   İzmir'de görülen trişinozis tipinin "britovi" olduğunu da kaydeden Pozio, bunun ölümcül olmadığını belirterek, "Kronikleşmesini beklemiyoruz " dedi. 
   
   
</TEXT>
</DOC>
