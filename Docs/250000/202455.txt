<DOC>
<DOCNO> 202455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sondun38.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Myers "Saddam'ın yakalanması direnişi zayıflatacak" 
</HEADLINE>
<TEXT>

     Aniden Irak'ın başkenti Bağdat'a gelen ABD Genelkurmay Başkanı General Ricard Myers, Saddam Hüseyin'in ele geçirilmesinin Amerikan karşıtı direnişi zayıflatacağını söyledi. 
     Bağdat havaalanında Irak'taki Amerikan askerlerinin komutanı General Ricardo Sanchez ile gazetecilere açıklama yapan Myers, ''Irak'ın popüler liderini yerin altında bir delikte bulmanın, direnişçilere yanlış takımda oldukları ve başka alanlarda çalışabileceklerini düşünmeleri konusunda güçlü bir işaret olduğunu'' ifade etti. 
     Myers, ''Amerikan askerlerinin ne zamana kadar Irak'ta kalacakları'' sorusuna ise gelecek 2 yıla bakacaklarını, bundan sonrasıyla ilgili yorum yapmak için çok erken olduğunu kaydetti. 
     Myers, Saddam Hüseyin ile biraraya gelmediğini de bildirdi. 
     General Ricardo Sanchez ise Saddam Hüseyin'in nerede olduğunu açıklamaktan kaçındı ve ''bilinmeyen bir yerde'' demekle yetindi. 
     Saddam Hüseyin'in yakalanmasıyla Irak'ta istikrarı sağlamaya çabalayan ittifak güçlerine direnen unsurlara erişmek için büyük bir fırsat yakaladıklarını söyleyen Sanchez, ancak yakın zamanda Amerikan güçlerine yönelik saldırıların biteceğini sanmadığını kaydetti. Sanchez, ''Şiddetin belli bir zaman, belli seviyede devam etmesini bekliyoruz ve buna hazırlıklıyız'' dedi. 
     
</TEXT>
</DOC>
