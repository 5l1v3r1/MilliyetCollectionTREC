<DOC>
<DOCNO> 240263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/soneko06.html </URL>
<DATE> 2004/05/15/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Yoksul ailelere kömür yardımı... 
</HEADLINE>
<TEXT>

     Bakanlar Kurulu, sosyal yardımlaşma ve dayanışma vakıflarınca belirlenecek yoksul ailelere, asgari 500 kilo bedelsiz kömür verilmesini kararlaştırdı. 
     Resmi Gazete'nin bugünkü sayısında yayımlanarak yürürlüğe giren Bakanlar Kurulu Kararına göre, il ve ilçe sosyal yardımlaşma ve dayanışma vakıflarınca belirlenerek valiliklere bildirilecek fakir ailelere, müracaatları halinde asgari 500 kilo bedelsiz kömür verilecek. 
     Türkiye Kömür İşletmeleri Kurumu ve Türkiye Taşkömürü Kurumu genel müdürlüklerince belirlenecek üretim yerlerinden valiliklere gönderilecek kömürler, üretim yerlerinin konumuna göre belirlenecek nakil vasıtasıyla nakledilecek. 
     Mayıs-Ekim 2004 döneminde dağıtım organizasyonunu üstlenecek valilikler, kömürlerin teslim ve tesellüm işlemleri ile buna dair mutabakatları, ilgili kuruluşlarla yapacağı protokolle belirleyecek. 
     Valiliklere teslim edilecek kömür bedelleri ile görev zararları, 2005 yılı bütçesine konulacak ödenekten, Hazine Müsteşarlığı tarafından ilgili kuruluşlara ödenecek. 
     
</TEXT>
</DOC>
