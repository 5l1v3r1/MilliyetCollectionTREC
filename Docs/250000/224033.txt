<DOC>
<DOCNO> 224033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sonsiy06.html </URL>
<DATE> 2004/03/20/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Gül "Türkiye 15 ayda başarılı bir "take off" hareketi yaptı" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, uçakların pistte önce ''take off'' denilen bir hareketi yaptıktan sonra havalandığını, uçağın başarıyla uçmasının da buna bağlı olduğunu belirterek, ''İşte Türkiye, son 15 ayda bu 'take off' hareketini başarıyla yaptı, uçak havalanıp yükseklere uçacak'' dedi. 
     Gül, seçim çalışmalarına katılmak üzere geldiği Adana'da, HiltonSA Oteli'nde işadamları ve partililerle kahvaltı yaptı. Gül, kahvaltı sonrası, AK Parti hükümetinin 15 aylık çalışmalarını anlattı. 
     Türkiye'de bugün artık siyasi istikrarın ve ne yapacağını bilen kararlı bir yönetimin bulunduğunu ve bu hükümetin geçen 15 ay içinde beklentinin de ötesinde iyi bir performans sergilediğini belirten Gül, şunları söyledi 
     ''Birşeyin değerinin ortaya çıkması için eski ile yeniyi mukayese etmek gerekiyor. Bir sarraf dükkanını ne kadar kar edip etmediğini, işlerinin iyi gidip gitmediğini tek başına mukayese etmekle bulamazsınız, diğer meslektaşları ile mukayese etmek gerekir. 
     Şimdi 15 ay öncesi Türkiye ile bugün arasında çok büyük fark var. O dönemlerde herşeyden önce kaybedilmiş bir umut vardı. Halk ve tüm işadamları yapılan anketlerde gelecekten ne bekliyorsun diye sorulduğunda yüzde 80'i geleceğin kötü olacağını söylüyordu. Bugünkü anketlerde ise AK Parti'ye oy versin vermesin insanların yüzde 80'i geleceğin daha iyi olacağını söylüyorlar. İşte 15 aydaki en büyük kazancımız bu oldu.'' 
     
     TAKE OFF HAREKETİ 
     Gül, Türkiye'deki değişimleri bir uçağın kalkışına benzeterek, konuşmasını şöyle sürdürdü 
     ''Bilirsiniz uçaklar havalanırken piste giderler ve ondan sonra 'take off' dediğimiz hareketi yaparlar ve havalanırlar. Eğer başarılı bir take off yaparsa o uçak yükselir ve uçar, eğer başarısız yaparsa o uçak yükselemez. Türkiye tarihinde bir kaç kez bu tip take off'lar yaptı, ama sonuçta uçağımız yükseklerden uçup halkımızı ve milletimizi mutluluğa kavuşturamadı, tam aksine üst üste krizler yaşandı. 
     Şimdi bu sefer farklı bir take off deniyor Türkiye. Ben inanıyorum ki Türkiye, bu kalkışı yapıyor ve bu kalkışı yaptıktan sonra uçak yükseklere uçacak. Bunun sebepleri rasyonel. Çünkü bu sefer pansuman tedbirleri almıyoruz, bu sefer Türkiye'de köklü değişiklikler yapıyoruz. Doğru olan ne ise o yapılıyor.'' Gül, iktidara gelmeden önce Türkiye'nin iflas eden bir ülke konumunda olduğuna dikkati çekerek, şunları kaydetti 
     ''Bugün, Türkiye'de ekonomide köklü yapısal değişiklikler yapılıyor. Yönetim tarzında, idarede köklü değişiklikler yapılıyor. Bunlar gelip geçici değil. Küreselleşen dünyada rekabet edebilecek bir ülke ortaya çıkarmaya çalışıyoruz. Bu açıdan gelecekten ümitliyiz. Bu seferki take off'un iyi bir irtifa olacağını ve yükseklerden uçacağını biliyoruz.'' 
     
     SEÇİM ANKETLERİ 
     Gül, çeşitli gazetelerde yer alan ve yerel seçimlerle ilgili tahminlerin yürütüldüğü anketleri ise şöyle değerlendirdi 
     ''Anketler yapılmış, AK Parti yüzde 50'nin üzerinde oy alacak deniyor. Bunların hiçbiri bizi yolumuzdan şaşırmayacak. Bu bizim mesuliyetimizi daha da artırmaktadır. O bakımdan bu tip başarılar bizi rehavete kaptırmayacaktır. Bizim peşinde koştuğumuz bu tip başarılar değil. Elbette alınacak başarı büyük moral ve güç verecektir ancak, bizim peşinde koştuğumuz başarılar halkımızın, milletimizin sorunlarını gözle görülür şekilde çözmek, milli geliri birkaç misli artırmaktır.'' Bir işadamının bile batık bir şirketi devraldığında önce bunun içini temizlemeye çalıştığını, daha sonra yatırıma yöneldiğine dikkati çeken Gül, ''Biz de hükümet olarak önce evimizin içini temizledik. Aslında birinci hedefimiz enflasyonu düşürmek, ikincisi faizleri düşürmek, üçüncüsü ise büyümeyi sağlamaktı. Biz hem enflasyonu düşürüp hem büyümeyi sağladık. Bu literatürde, dünyanın hiçbir yerinde yoktur. Biz bunu başardık'' diye konuştu. 
     
     HAZİNE KAĞITLARININ DEĞERİ 
     Gül, Türkiye'de siyasi ve ekonomik istikrarın huzuru getirdiğini, ihracatının yüzde 30 artış gösterdiğini, dış ticaret hacminin 115 milyar dolara taşındığını ifade ederek, ''Türkiye'nin hazine kağıtları artık yurtdışında ABD hazine kağıtlarından 2 puan yükseğe satılıyor, oysa daha önce 15 puan gerideydi'' dedi. 
     Türkiye'de, iş yapanın önüne çukur kazan, ayağına çelme takan değil, arkasını sıvazlayan bir hükümetin bulunduğuna işaret eden Gül, konuşmasını şöyle sürdürdü 
     ''Gerek başbakanımız ve gerekse bizler yurtdışına giderken işadamlarımızı da götürüyoruz. Onların işlerini takip ediyor, sorunlarını çözüyoruz. Çünkü, onların kazanması demek Türkiye'nin kazanması demektir. 
     Hiç kimseye ayrımcılık yapmıyoruz. Oysa eskiden düşünün ki bir sanayici elektrik üretiyor elektriğini diğer fabrikasına taşıyamıyordu. Sadece bir despotluk yüzünden. Çünkü, geçmişteki hükümetler, kanunların hakimiyetini göstermek yerine işbirliği yapmayı yeğlemişler. Şimdi ilk defa Türkiye şeffaflaşıyor, ilk defa hesap verilebilir hale geliniyor.'' 
     
     KAMU REFORMU VE SOL PARTİLER 
     Gül, sadece ekonomide ve demokratik hayatta değil Türkiye'de yönetim tarzında da değişimler olduğunu, merkezi yönetimin yetkilerini yerel iradelere taşıyan Kamu Reformu'nun hazırlandığını ancak, bunlara sadece ideolojik saplantılar yüzünden karşı çıkıldığını anlattı. 
     Özellikle sol partilerin tepkisini hayretle karşıladıklarını vurgulayan Gül, şunları kaydetti 
     ''Bir başbakan çıkıyor, bakanlar kurulu çıkıyor yetkimi devrediyorum diyor. Oysa bugüne kadar hep bunun tersi yapıldı. Ancak, gelin görün ki alkışlanacak birşey, bazılarının ideolojik saplantıları yüzünden tenkit edilmeye başlandı. Bu inanılmaz birşey. Özellikle sol partilere hayret ediyoruz. Çünkü, bunlar sol partilerin defterinde kitabında yazılı olan şeyler ancak, ideolojik saplantı olunca bir bakıyorsunuz buna bile karşı çıkılıyor.'' Gül, 15 ayda çok büyük işler yapıldığını, ancak herşeyin 'güllük gülistanlık' olmadığını ifade ederek, ''Yapılacak daha çok şey var. Bu seçimlerde alacağımız güvenle güçle yolumuza devam edeceğiz'' dedi. 
     Gül, daha sonra Adana'nın işlek caddelerinde esnafı ziyaret ederek, sorunlarını dinledi 
     
</TEXT>
</DOC>
