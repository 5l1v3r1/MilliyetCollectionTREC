<DOC>
<DOCNO> 239446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonspo44.html </URL>
<DATE> 2004/05/12/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Gürsoy Hagi takdir eder, biz yaparız... 
</HEADLINE>
<TEXT>

     Galatasaray Kulübü Divan Kurulu aylık olağan toplantısı Galatasaray Lisesi'nde yapıldı. 
     Büyük Amfi'de gerçekleştirilen toplantıya kulüp yönetimi adına İkinci Başkan ve Futbol Şube Sorumlusu Ergun Gürsoy, Asbaşkan ve Basın Sözcüsü Turgay Kıran, yöneticilerden Cengiz Özyalçın, Şükrü Ergün, Niyazi Yelkencioğlu, Fatih Gökşen ve Emel Çabukoğlu katıldı. 
     Toplantıda konuşmayan Gürsoy, verilen arada basın mensuplarına, Hagi'nin, ''Bazı oyuncular kendi kendilerini yok ettiler'' şeklindeki konuşmalarını değerlendirdi. Gürsoy, ''Hagi doğru söylüyor. O takdir eder, biz yaparız. Böyle bir şey varsa, istemediği futbolcuları uzaklaştırırız'' dedi. 
     
     ÖZYALÇIN, KALAMIŞ VE ADA'YI ANLATTI 
     Toplantıda Cengiz Özyalçın ise Kalamış Tesisleri ve Kuruçeşme Adası ile ilgili üyelere bilgi verdi. 
     Galatasaray'ın bütün gayrimenkullerinin sorunlu olduğunu dile getirerek, kulübün büyük bir yükün altında olduğunu ifade eden Özyalçın, Kalamış Tesisleri'nin yapımı için 2.5 milyon dolar gerektiğini, geçici önlem için 37 milyar lira harcayıp burayı rehabilite edeceklerini kaydetti. 
     Galatasaray'ın, 100. yılda amatör branşlarda zaferden zafere koşması gerektiğini anlatan Özyalçın, bunu başarmak zorunda olduklarını söyledi. 
     
     ADA İÇİN ANLAŞMA 
     Galatasaray Kulübü Başkanı Özhan Canaydın'ın danışmanı, divan kurulu üyesi Hayrettin Kozak, Galatasaray Adası ve Kalamış Tesisleri'nin 10 Haziran'da üyelerin hizmetine açılacağını söyledi. 
     Kalamış Tesisleri'nde, yapılan yenileme ile yaz boyunca denize girilebileceğini belirten Kozak, ''Galatasaray Adası için ise sözleşmesi süren Unit Grup ile anlaşılarak, bu yaz için kullanma izni alınmıştır. Unit Grup ile Galatasaray bir anlaşma yaptı ve Buz Bar'a bu yaz işletme hakkı verildi. Buz Bar, bu yaz adayı yenileyerek işletmesini yapacaktır'' diye konuştu. 
     Bu konuda söz alan bazı üyeler, Buz Bar'ın fiyatlarının çok pahalı olduğunu, kulüp bünyesinin bunu kaldıramayacağını ifade ettiler. 
     
     KARAVELİ'DEN İDDİALAR 
     Geçen ay yapılan toplantıda Divan Kurulu başkanlığına aday olan, ancak daha sonra çekilen Orhan Karaveli, bu konuda baskı gördüğünü ileri sürdü. 
     Orhan Karaveli, Divan Kurulu başkan adayı olduğunu, ancak bazı adaylar adına kendisini arayan kişilerin, çekilmesi için baskı yaptığını söyledi. Karaveli, bu arada Yılmaz Toköz'ün, kendisine, ''Disiplin Kurulu'nda siz başkan yardımcısınız, bu kurulda Orhan Yüce'nin yerine sizi başkan yaparsak, adaylıktan çekilir misiniz '' diyerek rüşvet teklif ettiği iddiasında da bulundu. 
     Divan başkanı Semih Haznedaroğlu ise Karaveli'ye yanıt vererek, böyle bir şeyin söz konusu olmadığını söyledi. 
     
</TEXT>
</DOC>
