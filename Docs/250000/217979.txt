<DOC>
<DOCNO> 217979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sondun50.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan'ın konuşmalarına "Telekulak" iddiaları... 
</HEADLINE>
<TEXT>

     Irak krizi sırasında BM Genel Sekreteri Kofi Annan'ın dünya liderleriyle yaptığı konuşmaların İngiliz gizli servisleri tarafından dinlendiği yolunda basında yer alan haberler BM'de adeta deprem etkisi yarattı. 
     BM sözcüsü Fred Eckhard, ''BM'nin elinde kanıt bulunmadığını, ancak olayın doğru çıkması halinde hayal kırıklığına uğrayacaklarını ve durumu esefle karşıladıklarını'' söyledi. 
     ''BM'nin bu tür olayların tekrarlanmaması için kendi çapında önlem alacağını'' belirten sözcü, Annan'ın konuyu İngiltere'nin BM daimi temsilcisi Jones Perry ile görüştüğünü de kaydetti, ancak Eckhard, ''İngiltere'nin olayı kabul mü, yoksa da ret mi ettiği'' şeklindeki soruları yanıtsız bıraktı. 
     ''Genel Sekreter'in konuşmalarının dinlenmesinin, bizzat BM üyesi ülkeler tarafından imzalanan iletişim özgürlüğü ve mahremiyetiyle ilgili uluslararası sözleşmelere de aykırı olduğunu'' ifade eden sözcü, bu durumun Annan'ın dünya liderleriyle yaptığı görüşmelerin mahremiyetini ihlal ettiğini ve Genel Sekreter'in faaliyetini yürütmesini engellediğini'' kaydetti. 
     Eckhard, ''Genel Sekreter'in telefonlarının dinlenmesi kanunsuz uygulamadır'' diyerek, telefon konuşmalarının dinlenmesini önlemek için bundan sonra güvenlikli telefon ve faks kullanılacağını ve binaya yerleştirilmiş gizli mikrofon ve dinleme cihazı bulunup bulunmadığının araştırılacağını söyledi. 
     Irak savaşının bitmesinden kısa süre sonra İngiltere Uluslararası Yardımlar Bakanlığı görevinden istifa eden Clare Short, BBC'ye verdiği demeçte, savaş öncesinde İngiliz casusların BM Genel Sekreteri Kofi Annan'ı dinlediklerini, konuşmalarının kayıtlarını bizzat okuduğunu söylemişti. 
     
</TEXT>
</DOC>
