<DOC>
<DOCNO> 232500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sondun08.html </URL>
<DATE> 2004/04/18/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Rantisi bugün defnediliyor, binlerce Filistinli törende... 
</HEADLINE>
<TEXT>

     İsrail'in hava saldırısında öldürülen Hamas lideri Abdülaziz El Rantisi bugün defnediliyor. 
     Gazze'de düzenlenen cenaze törenine Hamas yanlısı binlerce kişi katılıyor. 
     Törene katılan Filistinliler, Rantisi'nin Gazze'deki Şifa Hastanesi'nden alınan naaşını taşıyan eskorta eşlik etmek için birbirleriyle yarışıyor. 
     Kalabalıktan intikam sesleri yükselirken, Rantisi'nin cesedinin taşındığı sedyeye çiçekler yağıyor. 
     Kentin bazı bölgelerinde, yakılmış lastiklerin dumanları yükselirken, Rantisi'nin kanının yerde kalmayacağına dair sözlerin verildiği duvar yazıları dikkat çekiyor. 
     Üç günlük yas ilan edilen kentte, Rantisi'nin naaşının taşındığı bölge haricinde kalan sokakların boş, dükkanların kapalı olduğu göze çarpıyor. 
     Araçların üstündeki hoparlörlerden yapılan konuşmalarda, halka, Rantisi'nin cenaze törenine katılması çağrısı yapılıyor. 
     
</TEXT>
</DOC>
