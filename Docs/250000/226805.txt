<DOC>
<DOCNO> 226805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sondun21.html </URL>
<DATE> 2004/03/30/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Madrid'de 14 kişi tutuklu yargılanacak 
</HEADLINE>
<TEXT>

     İspanya'nın başkenti Madrid'deki 11 Mart saldırılarıyla ilgili olarak gözaltına alınan 20 kişiden 14'ü tutuklu yargılanacak. 
     Ulusal Mahkeme Hakimi Juan Del Olmo, saldırılarla bağlantısı olduğu gerekçesiyle gözaltına alınan son 6 kişilik grupla ilgili soruşturmasını bugün tamamlayarak, bu kişilerden 2'sinin tutuklu yargılanmasına karar verdi. 
     Böylece saldırılarla ilgili olarak şimdiye kadar yürütülen soruşturmalar kapsamında 14 kişi tutuklandı. 
     Bugün tutuklanan 2 kişiden Suriyeli Basel Gayun'un, bombaların patladığı trenlerde bulunan yolcular tarafından teşhis edildiği, Hamid Ahmidan adlı Faslının ise terör grubuyla işbirliği yapmakla suçlandığı belirtildi. 
     1'i Suriyeli, 1'i İspanyol, 12'si Faslı olan toplam 14 tutukludan 6'sı, 190 kişiyi öldürmek, 1430 kişiyi öldürmeye teşebbüs etmekle, diğerleri ise terör gruplarına yardım etmekle suçlanıyor. 
     Bu arada, polis kaynaklarından verilen bilgiye göre, 11 Mart saldırılarını hazırlayanların başı olan teröristin saldırıdan bir hafta önce Madrid'de bir ev kiraladığı belirlendi. Teröristin, evi, saldırılardan sonra gizlenmek için kiraladığı kaydedildi. 
     
</TEXT>
</DOC>
