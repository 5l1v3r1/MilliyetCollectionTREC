<DOC>
<DOCNO> 212079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/siyaset/siy10.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Castro'dan sonra o gelir 
</HEADLINE>
<TEXT>

   Cyprus Mail "80 yaşındaki Rauf Denktaş 10 ABD Başkanı, 5 Rum Cumhurbaşkanı, 7 Türk Cumhurbaşkanı ve 36 Türk Başbakanı eskitti" 
      LEFKOŞE ANKA 

   
   Rum basını 80 yaşını dolduran "kova burçlu" KKTC Cumhurbaşkanı Rauf Denktaş'ı esprili şekilde eleştirdi. Dünya liderleri arasında sadece Küba lideri Fidel Castro'un Denktaş'tan uzun bir siyasi kariyeri olduğuna dikkat çekilen yazıda Denktaş'ın "1960'tan bu yana altı BM genel sekreteri, 10 ABD Başkanı, 5 Rum CumhurBaşkanı, 7 Türk Cumhurbaşkanı ve 36 Türk Başbakanı" eskittiği kaydedildi. 
   Cyprus Mail gazetesinin, 1924 doğumlu Denktaş'ın 80 yaşını doldurması üzerine "Kova Burçlu 80 Yaşında Nice Yıllara Rauf Denktaş" başlığıyla verdiği yazıda Denktaş'ın 50 yıla uzanan siyaset yaşamına ve bir "annus horribilis" korkunç yıl geçirmesine karşın hala iktidara sıkı sıkı sarıldığı öne sürüldü. 
   Denktaş'ın "Siyasetçi, hukukçu, eski milis beyni, fotoğrafçı, şair, sıradan aile babası, hayvansever ve manipülasyon ustası" olarak tanımlandığı yazıda kova burcundan olan Denktaş'ın ayrıca sevimli ve çok zeki olduğu, kendine çok güvendiği belirtildi. 
   
   İşlerine karıştırmazlar 
   Yazıda kova burçlu olanlar için astrologların belirledikleri nitelikler de sıralandı. Bu çerçevede kova burcundan doğanların üne kavuşmak için her şeyi yaptıkları, egosantrik ve aşırı dogmatik oldukları iddiasına yer veren gazete, kova burçluların başkalarının işlerine karışmasını sevmediklerini ve sadece kendi istedikleri değişiklikleri kabul ettiklerini öne sürdü. 
   
   
   
</TEXT>
</DOC>
