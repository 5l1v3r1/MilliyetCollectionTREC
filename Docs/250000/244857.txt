<DOC>
<DOCNO> 244857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/ekonomi/eko07.html </URL>
<DATE> 2004/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
50 trilyon ve üstüne yatırım indirimi 
</HEADLINE>
<TEXT>


ANKARA AA 

Vergi kanunlarında değişiklik öngören yasa taslağı Başbakanlığa gönderildi. 50 trilyon lira ve üzerinde yatırım yapanlara yüzde 40 ekstra yatırım indirimi öngeren taslakta, eşya taşıyan ticari araç olarak imal edilip, daha sonra binek aracı şeklinde düzenlenen taşıtların Özel Tüketim Vergisi ÖTV oranı da yükseltiliyor. 
Azami yük kütlesi 4 bin 250 kilogramı geçmeyen eşya taşımaya mahsus ticari araçların ÖTV oranı yüzde 4 olarak uygulanmaya devam ediyor. Ancak motor silindir hacmi 1.900 cm3'ü geçmeyen bu araçlardan daha sonra binek araç gibi düzenlenerek yanda pencere açılacakların ÖTV'si yüzde 15 oluyor. Ticari aracı yüzde 4 ÖTV ile alıp daha sonra binek tarzında dizayn ettireceklerin de bunu yüzde 15'e tamamlaması öngörülüyor. Eşya taşımaya mahsus ticari araçlardan motor silindir hacmi 1.901 ile 3.000 cm3 arasında olanlara yüzde 30, motor silindir hacmi 3.000 cm3'ü geçenlere ise yüzde 75 ÖTV geliyor. Bu şekilde, Hummer'ların vergisi de yüzde 75'e yükseliyor. Taslak uyarınca özel eğitim kurumlarına beş yıl süreyle Gelir ve Kurumlar Vergisi istisnası gelecek. Savunma sanayi ihalelerinde yerli firmalar da KDV istisnasından yararlanacak. 




</TEXT>
</DOC>
