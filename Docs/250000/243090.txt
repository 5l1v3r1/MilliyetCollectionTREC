<DOC>
<DOCNO> 243090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonyas08.html </URL>
<DATE> 2004/05/26/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Terlikte sivri burun modası... 
</HEADLINE>
<TEXT>

     Sivri burun, turuncu ve yeşil renklerin ağırlıkta olduğu terlikler bu yaza damgasını vuracak. Sıcak havalarla birlikte ayakkabılar yavaş yavaş dolaplara kaldırılırken, terlikler ise vitrinleri süslemeye başladı. 
     Konya'da kurulu Terliks A.Ş Satış ve Pazarlama Sorumlusu Oğuz Nas, havaların ısınmasıyla birlikte özellikle kadınlar için yeni moda terliklerin satışa sunulmaya başlandığını söyledi. 
     Kadınların, yaz aylarında estetik ve rahatlık açısından ayakkabı yerine terlikleri tercih ettiğini hatırlatan Nas, bu nedenle terlik sektörünün de son yıllarda büyük bir gelişme gösterdiğini ifade etti. 
     Türkiye'de yıllık terlik ihtiyacının yaklaşık 1 milyon çift olduğunu kaydeden Nas, üretimin ise ağırlıklı olarak İstanbul, İzmir ve Konya gibi şehirlerde yapıldığını söyledi. 
     Gelişmiş ayakkabı sektörünün yanında terlik üretimi konusunda faaliyet gösteren firmaların da bir atılım içinde olduklarını kaydeden Nas, ''Terlik üretimi ayakkabıya göre daha kolay. Aynı sürede 1 adet ayakkabı yerine 2 adet terlik rahatlıkla üretilebilir'' dedi. 
     Konya'da Terliks markasıyla yılda yaklaşık 150 bin çift üretim yaptıklarını belirten Nas, üretimlerinin büyük bir bölümünü de kadınların sokakta giydikleri modellerin oluşturduğunu söyledi. 
     
     BAYANLARA ÖZEL VİDALI TOPUKLU TERLİK 

     Bu yaza özel tasarlanan terlik modellerinin geçen yıllara göre değişiklikler gösterdiğini ifade eden Nas, özellikle sivri burunlu terliklerin çoğu kadının tercihi olacağını kaydetti. 
     Bu yıl, terlik firmalarının üretimlerinin büyük bir bölümünü sivri burunlu ve renkli terliklerin oluşturduğunu ifade eden Nas, ''Yazın terliklerde ağırlıklı olarak mavi, yeşil, turuncu ve pembe gibi renklerin ağırlığı hissedilecek. Bir de topuklu giymekten hoşlanmayan bayanlar için topukları çıkabilen vidalı terlikler tasarlandı. Böylece bayanların, terlikleri topuklu ya da topuksuz her iki şekilde de giyme şansları olacak'' diye konuştu. 
     Nas, terliklerin ayakkabılara göre daha ekonomik olduğunu belirterek, kalitesi ve modeline göre bir terliğin fiyatının 10 milyon ile 50 milyon lira arasında değiştiğini sözlerine ekledi. 
     
</TEXT>
</DOC>
