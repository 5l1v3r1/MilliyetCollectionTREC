<DOC>
<DOCNO> 248499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sontur16.html </URL>
<DATE> 2004/06/16/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Su havzalarında yapılaşma artıyor... 
</HEADLINE>
<TEXT>

     Seçim döneminde İstanbul'da artan kaçak yapılaşmadan, su havzalarının da nasibini aldığı ortaya çıktı. 
     İSKİ tarafından 1996-2003 yılları arasında havzalardaki bina değişim stokunu belirlemek amacıyla yapılan çalışma, yerel seçimin ardından yenilendi. 
     Uydudan alınan yeni görüntülerden elde edilen bilgilere göre, kente su sağlayan 6 su havzasında mutlak, kısa ve orta mesafeli koruma alanında 2003 yılı sonu itibariyle 15 bin 452 olan toplam yapı sayısı, 28 Mart 2004'den sonra 607 artışla 16 bin 59'a yükseldi. 
     Yeni yapıların en yoğun inşa edildiği su havzası sıralamasında 289 bina ile Alibey ilk sırada yer alırken, 165 bina ile Ömerli ikinci, 68 bina ile Sazlıdere üçüncü oldu. 
     Terkos, Sazlıdere, Alibey, Elmalı, Ömerli ve Darlık barajlarının havzalarında hiç bina yapılmaması gereken 0-300 metre arasındaki mutlak koruma alanında 2003'te 1958 olan yapı sayısı seçim döneminde 57 artarak 2 bin 15'e yükseldi. 
     Yine sadece ekolojik tarım yapılabilecek olan 300-1000 metre arasındaki kısa mesafeli koruma alanında ise 2003'te 7 bin 438 olan yapı sayısı 2004'te 166 artarak 7 bin 604'e çıktı. Beş bin metrekareye tek bina yapılması gereken 1000-2000 metrelik orta mesafeli koruma alanında ise aynı dönem içinde 6 bin 56 olan yapı sayısı da 384 artışla 6 bin 440'a çıktı. 
     İSKİ Genel Müdürü Dursun Ali Çodur, konuya ilişkin A.A muhabirine yaptığı açıklamada, bu kadar kısa sürede inşa edilen bina sayısının çok fazla olduğunu vurgulayarak, şunları söyledi 
     ''Mutlak ve kısa mesafede hiç bina yapılmaması gerekirdi ama yapılmış. Orta mesafede de, yönetmeliklere uygun ruhsat alınıp alınmadığını kontrol edeceğiz. Ruhsatı varsa yıkmayacağız. Ama yoksa bu yapıların hepsini yıkacağız. Ekiplerimize talimat verdik.'' 
     
</TEXT>
</DOC>
