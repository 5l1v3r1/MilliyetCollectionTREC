<DOC>
<DOCNO> 209371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/siyaset/asiy.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'den 3 1 formülü 
</HEADLINE>
<TEXT>

   7764 kişinin aday adaylığı için başvurduğu AKP yönetimi, adayları teşkilatın seçeceği üç kişi ve aday olmayan bir kişi arasından belirleyecek 
      ANKARA Milliyet 

   
   Yerel seçimler öncesi aday enflasyonu yaşayan AKP, Genel Başkan Recep Tayyip Erdoğan başkanlığında kurulacak üst kurula sunacağı isimler için "yedek aday belirleme formülü" geliştirdi. 
   Partinin benimsediği bu formüle göre, teşkilatlar bugün yapılacak temayül yoklamasıyla aday adayları arasından üç, adaylığını koymayanlar arasından da bir kişinin ismini Genel Merkez'e bildirecek. Erdoğan'ın başkanlığında toplanacak üst kurul da "3 1" isim arasından adayı belirleyecek. 
   Erdoğan'ın başkanlığında önceki gün toplanan ve seçim çalışmalarının ele alındığı AKP Merkez Karar Yürütme Kurulu'nun MKYK ardından açıklama yapan Genel Başkan Yardımcısı Dengir Mir Mehmet Fırat, yurt genelinde toplam 7764 kişinin aday adaylığı için partiye başvurduğunu dile getirdi. 81 ilde temayül yoklaması yapılacağını ifade eden Fırat, adaylarla yüz yüze görüşmeler ve kamuoyu araştırmalarının, AKP'li milletvekillerin de hazır bulunacağı yoklamalarda temel alınacağını söyledi. 
   
   Sadece bir il belli 
   Fırat, İstanbul Büyükşehir Belediyesi için Ali Müfit Gürtuna'nın aday gösterilip gösterilmeyeceği yönündeki bir soruya da şu yanıtı verdi "Pazar günü bugün aday adayları arasından üç kişi belirlenecek. Aynı zamanda aday adayı olmayanlar arasından da bir isim tercih edilecek. Çorum'un dışında hiçbir ilin adayı da henüz belirlenmedi." 
   
   ABD gezisine rekor talep    ANKARA Milliyet 

   Başbakan Erdoğan'ın 25 Ocak'ta başlayacak ABD gezisine işadamları ve gazetecilerden rekor talep geldi. 7 günlük geziye katılmak isteyen yaklaşık 200 işadamı arasında Koç, Doğuş ve Eczacıbaşı gruplarının üst düzey yöneticilerinin yanı sıra TOBB Başkanı Rıfat Hisarcıklıoğlu ve 70 kadar gazeteci de yer aldı. 
   THY'den uçak kiralayan Başbakanlık, uçak ve otel masrafları için kişi başına 4000 dolar istedi. Heyet listesi 300 kişinin altına inmezse ya ikinci bir uçak kiralanacak ya da heyetteki bazı bürokratlardan tarifeli uçakla gitmeleri istenecek. 
   Erdoğan'a ziyaretinde, eşi Emine Erdoğan, Dışişleri Bakanı Abdullah Gül, Milli Savunma Bakanı Vecdi Gönül ve Ekonomiden Sorumlu Devlet Bakanı Ali Babacan da eşlik edecek. New York'ta başlayıp Washington'da sürecek resmi görüşmeler 31 Ocak'ta Erdoğan'ın Boston'daki Harvard Üniversitesi Kampusü'nde vereceği konferansla tamamlanacak. 
   
   
</TEXT>
</DOC>
