<DOC>
<DOCNO> 249117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonyas05.html </URL>
<DATE> 2004/06/18/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Jennifer Aniston bebek beklemiyor, film çeviriyor... 
</HEADLINE>
<TEXT>

     Hamile olduğu iddia edilen ünlü oyuncu Jennifer Aniston'ın bebek beklemediği, aksine sinema çalışmalarına tam gaz devam ettiği ortaya çıktı. 
     Brad Pitt ile Jennifer Aniston'ın bebek beklediğine ilişkin haberlere sonunda yanıt geldi. 
     Aniston'ın "Friends" dizisindeki rol arkadaşı Courteney Cox ve David Arquette'in "Coco" adlı kızlarının dünyaya gelmesinin ardından başlayan söylentiler Pitt-Aniston çiftini rahatsız etti. 
     Avrupa seyahatine çıkarak İtalya'da romantik şekilde paparazziler tarafından görüntülenen çiftle ilgili söylentilere yanıt Aniston'ın basın sözcüsünden geldi. Çiftin bebek beklemesinin sözkonusu olmadığını vurgulayan Stephen Huvane, "Bu haberler tamamıyla yanlış" açıklamasında bulundu. 
     Bununla birlikte sevilen çift, bebek istediğini de kimseden gizlemiyor. Pitt, "people" dergisine verdiği röportajda, bundan sonraki "projelerinin" bir bebek olduğunu ifade ederek, "Bu olgun yaşımda bir bebeğe gençliğime göre daha çok özen göstereceğimi düşünüyorum. Bebek istiyoruz" açıklamasında bulundu. 
     Bebek söylentilerinin ortadan kalktığı sırada Aniston cephesinden bir de yeni film haberi geldi. 
     Savaş fotoğrafçısı Dickey Chappelle'in yaşam öyküsünü konu alan film için kamera karşısına geçecek Aniston, henüz ismi belirlenmeyen yapımda Ted Griffin ile birlikte çalışacak. 


     
</TEXT>
</DOC>
