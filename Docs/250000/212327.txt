<DOC>
<DOCNO> 212327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/spor/spo03.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kingston Cim-Bom'da 
</HEADLINE>
<TEXT>

   Sarı-Kırmızılı takıma geri dönen Ganalı kaleci Kingston, ayağına gelen fırsatı en iyi şekilde değerlendireceğini söyledi, "Aslında bir ay önce iş bitti" dedi 
      BOZHAN MEMİŞ 

   
   Yuvaya dönüş 
   GALATASARAY alt yapısına yedi yıl önce Fatih Terim döneminde gelen, yetişmesi için Türkiye'de birçok takımda forma giyen Richard Kingston, yuvaya dönmenin mutluluğunu yaşıyor. Çocukluğundan bu yana en büyük hayalinin Sarı - Kırmızılı forma olduğunu söyleyen Kingston, "Bir ay önce Ali Dürüst ile görüşüp, gelebileceğimi söylemiştim. Bu fırsatı iyi değerlendireceğim" dedi. 
   
   'Sorunum yok' 
   KİNGSTON altı aydır boşta olmasının kendisini olumsuz yönde etkilemeyeceğini de iddia etti. Genç eldiven şunları söyledi "Ülkemde düzenli olarak antrenmanlarımı yaptım. Maç eksiğim var ama kondisyon olarak iyiyim. Umarım birinci kaleci olurum. Galatasaray'ın yaşadığı her takımın başına gelebilir. Bu sıkıntılı günleri aşacağız." 
   
   Mondi'den reste rest    ERHAN TELLİ 

   Ada ile temasta 
   GALATASARAY'IN acil operasyonla Richard Kingston'u transfer etmesi Mondragon'u da harekete geçirdi. Çaykur Rizespor maçında gördüğü kırmızı kartın ardından gözden düşen Kolombiyalı kalecinin, menajeri Jan Lui aracılığıyla takım arayışlarına başladığı öğrenildi. Kolombiyalı eldivenin Southampton kulübü ile pazarlıklara başladığı bildirildi. 
   
   Soğuk rüzgarlar 
   MONDRAGON'UN menajerine, "Yerime kaleci aldılar. İstenmediğim yerde kalmam" dediği iddia edilerken, sezon sonunu beklemeden İngiliz kulübüne kiralık olarak gitmek istediği vurgulandı. Bu arada tecrübeli eldiven ile Fatih Terim arasında soğuk rüzgarların estiği, ikilinin, Çaykur Rize maçından bu yana, bir araya gelip konuşmadığı dile getirildi. 
   
   Kritik gün    Başkan Canaydın'ın, bugünkü maçta da hüsran yaşanması durumunda Fatih Terim'den desteğini çekeceği iddia edildi 
   Son bir şans 
   SEZON başından bu yana tüm olumsuz sonuçlara karşın Fatih Terim'e tam destek veren Başkan Özhan Canaydın'ın bugünkü Gaziantepspor maçını beklediği öğrenildi. Rize hüsranının ardından gelen baskılar nedeniyle geri adım atmak zorunda kalan Canaydın'ın bugün de tatsız bir sonuç çıkması durumunda Terim'e, "Ya istifa et, ya da Sportif A.Ş'nin başına geç" diyeceği iddia edildi. 
   
   Tepki büyüdü 
   ÖZHAN Canaydın'ın, baskılara karşın Fatih Terim'in istifa etmemekte direnmesi durumunda, tecrübeli hocayı görevden alabileceği de kulaktan kulağa dolaşmaya başladı. Bu arada Fatih Terim ile yolların ayrılmasını isteyen üyelerin, Çaykur Rize maçından sonra teknik heyete destek veren açıklamalar yapan Ali Dürüst ve Özer Saraçoğlu'nu da tepki gösterdiği bildirildi. 
   
   Fatih gelmiyor    Sorun fiyatta 
   HOLLANDA'NIN Roda Kulübü'nde forma giyen Fatih Sonkaya'nın, Galatasaray'a transferi şimdilik rafa kalktı. Gurbetçi futbolcunun kulübüyle anlaşan Sarı - Kırmızılılar, Fatih'i ikna etmeyi başaramadı. Fatih, sözleşme için yıllık 300 bin Euro isterken, Sarı - Kırmızılılar 200 bin Euro'da kaldı. 
   
   'Teklif düşük' 
   FATİH Sonkaya, istediği miktarın abartılmaması gerektiğini söyledi. Genç futbolcu, "Frank de Boer'e yıllık 1.5 milyon Euro verdiler. Ben 22 yaşındayım ve geldiğim takdirde uzun yıllar hizmet verebilirim. İstediğim paranın Galatasaray için ciddi bir rakam olduğunu sanmıyorum" dedi. 
   
   Necati'ye ilk şans    Sarı-Kırmızılı takıma ara transfer döneminde gelen golcü futbolcu, bugünkü Antep maçında forma giyecek 
   Özel program 
   GALATASARAY, ligin dişli ekiplerinden Gaziantepspor ile oynayacağı maçın hazırlıklarını dün yaptığı tek antrenmanla tamamlayarak kampa girdi. Teknik Direktör Fatih Terim'in, ara transfer döneminde Adanaspor'dan alınan Necati'ye bugün ilk kez forma şansı tanıyacağı öğrenildi. Özel çalışma programı uygulanan genç futbolcu, Bratu'nun yerine şans bulacak. 
   
   Kadro bilmecesi 
   FORVETİ Hakan Şükür-Necati ikilisi ile oluşturmayı planlayan Terim'in, orta sahada Batista'nın yerine cezası biten Murat Erdoğan'a şans vereceği öğrenildi. Rize maçında savunmada önemli hatalar yapan Tamas'ın yerine de kamp döneminin başarılı ismi Suat Usta'nın şans bulması gündemde. Yönetim ise kadro dışı kalan futbolculara takım yemeği verilmediği iddialarına tepki göstererek yalanladı. 
   
   
</TEXT>
</DOC>
