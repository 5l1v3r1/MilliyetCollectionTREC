<DOC>
<DOCNO> 241250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sonyas07.html </URL>
<DATE> 2004/05/19/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Marc Anthony'nin aldığı nişan yüzüğü, Affleck'inkinden pahalıymış .. 
</HEADLINE>
<TEXT>

     Ünlü yıldız Jennifer Lopez'e eski nişanlısı Ben Affleck ile ayrılmak ''karlı'' geldi. Affleck ile yollarını ayırdıktan sonra Marc Anthony ile görülmeye başlayan Lopez, şimdi ''eski nişan yüzüğüne'' oranla çok daha pahalı bir yüzük takıyor. 
     Internetteki ''imdb'' sitesinin haberine göre, Lopez'e ''mutlu günlerinde'' 1.2 milyon dolarlık ve altı karatlık pembe elmaslı bir yüzük hediye eden Affleck'in ''pabucu dama atıldı''. 
     Affleck ile ayrıldıktan sonra birlikte olmaya başladığı Marc Anthony'nin kısa zamanda gönlünü fetheden Lopez'in geçtiğimiz günlerde New York'ta taktığı yeni yüzüğünü inceleyen uzmanlar, sekiz karatlık yeni yüzüğün çok daha pahalı olduğunu belirledi. 
     Yüzükle Anthony'nin bir mesaj vermek istediğini dile getiren yakın çevresi, ''Bu yüzük diğer erkeklere, 'Hey siz buradan uzaklaşın. O benimle birlikte' mesajını veriyor'' dedi. 
     Marc Anthony, Lopez ile görüntülenmeye başladığı günlerde eşi ile boşanmış, bu ani boşanmanın sebebi olarak da güzel yıldız Jennifer Lopez gösterilmişti. 
     
</TEXT>
</DOC>
