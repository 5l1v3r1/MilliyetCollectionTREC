<DOC>
<DOCNO> 244896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/spor/axspo02.html </URL>
<DATE> 2004/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan gaza bastı 
</HEADLINE>
<TEXT>


Galatasaray, ezeli rakiplerinin ataklarına karşılık vermek amacıyla düğmeye bastı. Lamouchi, Gallardo ve İstanbulsporlu Saidou'nun transferinde son hamleyi yapmak için harekete geçti 

HALİL ÖZER 


Fransız sıcak 
SARI - Kırmızılılar, temas kurulan isimlere imza attırmak amacıyla üç koldan transfer atağına kalktı. Yönetim öncelikle önümüzdeki hafta Inter'in yıldızı Sabri Lamouchi ile Fransa'da masaya oturacak. Fransız oyuncunun menajeri ile yapılan ilk görüşmede Lamouchi'nin teklife sıcak baktığı öğrenildi. Ayrıca bir yıl daha sözleşmesi bulunmasına rağmen Inter de Lamouchi'yi kiralamak için olumlu sinyal verdi. 

Cevap bekleniyor 
GALATASARAY'IN ikinci hedefi ise Marcelo Gallardo olacak. Monacolu eski oyuncu, geçtiğimiz yıl ülkesi Arjantin'e geri dönmüştü. Yönetim, River Plate'de iyi bir sezon geçiren Gallardo'nun menajeri ile Fransa'da bir görüşme yaparak, teklifini iletti. Menajer, bu hafta sonu Arjantin'e giderek, Gallardo ile görüşecek. İkili öneriyi masaya yatırdıktan sonra yönetime son kararlarını bildirecek. 

Yordanov sırada 
İÇ transferde çalışmalarını da sürdüren Galatasaray, İstanbulspor ile sözleşmesi biten Saidou'yu yakın markaja aldı. Yöneticiler Kamerunlu oyuncunun birçok teklif almasına rağmen, tercihini kendilerinden yana kullanmasını bekliyor. Ayrıca İstanbul'un orta sahasında asistleriyle dikkati çeken Yordanov da listeye girdi. Sarı - Siyahlılar, şu ana kadar Bulgar oyuncu için hiçbir teklif gelmediğini açıkladılar. 

Üyelere müjde 

GALATASARAY Kulübü üyeleri için büyük bir sıkıntı haline dönüşen sosyal tesisler sorunu 15 Haziran'dan itibaren çözülüyor. Kulübün resmi internet sitesinde yapılan açıklamada, Ünit Yatırımlar A.Ş'ye kiralanan Kuruçeşme'deki Galatasaray Adası'nın, üyelerin faydalanabilmesi amacıyla 15 Ekim'e kadar hizmet vereceği bildirildi. 

Kaynak aranıyor 

TRANSFER için kaynak arayan yönetim, bu sorunu kısa vadede çözmek için her fırsatı değerlendiriyor. 20 Haziran'da Köln Galatasaraylılar Derneği'nin balosuna katılacak olan Başkan Özhan Canaydın ve ekibinin, geceden ciddi miktarda gelir beklediği bildirildi. Ayrıca Almanya'da 3. Lig'e yükselen Vatanspor, pilot takım olarak seçildi. 





</TEXT>
</DOC>
