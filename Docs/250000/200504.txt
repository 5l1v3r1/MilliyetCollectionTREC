<DOC>
<DOCNO> 200504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/spor/spo03.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim'den aynı taktik 
</HEADLINE>
<TEXT>

   Galatasaray Teknik Direktörü, Malatyaspor beraberliğinin ardından takımı kampa alıp, motivasyonu sağlayarak Juventus'u devirmişti. Fatih Terim, İstanbulspor maçı sonrası da takımı Florya'da topladı, beyin yıkamaya başladı 
      ERHAN TELLİ 

   
   Bire bir terapi 
   GALATASARAY Teknik Direktörü Fatih Terim, Juventus maçı öncesindeki yolu izliyor. Malatyaspor beraberliğinin ardından futbolcularının motivasyonunu yükselten Terim, İstanbulspor mağlubiyetinin moral bozukluğunu silebilmek için de oyuncularıyla bire bir görüşmeler yaparak terapiye başladı. Sarı - Kırmızılılar'ın Juventus maçından önce olduğu gibi dört gün önceden kampa girdiği ve Sociedad'ın maç kasetlerini analiz ettiği görüldü. 
   
   Bugün gidiyorlar 
   İSPANYA'YA bugün gidecek olan Galatasaray, hazırlık çalışmalarını da San Sebastian'da sürdürecek. Florya Metin Oktay Tesisleri'nde dün akşam kampa giren Sarı - Kırmızılılar, akşam saatlerinde de bir hazırlık çalışması yaptı. Terim, oyuncularıyla kısa bir toplantı gerçekleştirdi, İstanbulspor maçını unutmalarını, sadece Şampiyonlar Ligi'ne konsantre olmalarını istedi. Fatih hoca, kazanılacak ve kaybedilecekleri de tek tek sıraladı. 
   
   Yine PFDK kapısında    CEMAL ERSEN 

   Başı belada 
   FATİH Terim'in basın toplantısında Disiplin Kurulu aleyhine yaptığı konuşma, başına dert açacak. Federasyonun bugün RTÜK'den Terim'in açıklamalarını içeren bandı isteyeceği ve büyük olasılıkla kendisini PFDK'ya sevk edeceği öğrenildi. Terim'e talimatın "hakaret" başlıklı 24. maddesine göre 1 ay ile 15 gün arası hak mahrumiyeti cezası verilebileceği kaydedildi. 
   
   İlginç saptama 
   BU arada tribünden atılan çakı, raporlarla Futbol Federasyonu'na iletildi. Üst düzey bir federasyon yetkilisi, "Eğer o çakı İsrailli oyuncuya saplansa ve yaralasaydı her an bahane arayan Avrupa'ya bu olayı nasıl anlatırdık" dedi. Galatasaray'ın raporların hukuk kurulunda incelenmesinden sonra en geç yarın PFDK'ya sevk edilmesi bekleniyor. 
   
   Berlusconi bekleniyor    AKP tarafından 11-12 Aralık'ta düzenlenecek olan muhafazakar demokratlık toplantısına davet edilen İtalya Başbakanı Silvio Berlusconi'nin, Türkiye'ye gelmesi durumunda Fatih Terim ile de buluşması bekleniyor. Galatasaray Teknik Direktörü'nün, eski patronu olan Berlusconi ile dostluklarının sürdüğü biliniyor. 
   
   Hazır ol Prates    JUVENTUS maçının ilk yarısında oyundan çıkan, İstanbulspor karşılaşmasında da 18 kişilik kadroya alınmayan Prates, Real Sociedad müsabakasında ilk 11'de düşünülüyor. Sağ kanadındaki zaafı Brezilyalı futbolcuyla kapamayı planlayan Terim, sol kanatta yine Hakan Ünsal'a forma verecek. 
   FRANK de Boer'in sakatlığını gözönünde bulunduran Fatih hocanın, Kaptan Bülent'i de hazırladığı ifade edildi. Terim'in sadece galip gelmek için planlar yaptığı, takımını hücum futboluna dayalı bir sistemle sahaya süreceği öğrenildi. Bu arada gece hayatında görülen Batista da uyarıldı. 
   
   Canaydın Bugün futbol yok    GALATASARAY Lisesi'nin 522. kuruluş yıldönümü nedeniyle geleneksel olarak düzenlenen pilav günü dün Tevfik Fikret Salonu'nda yapıldı. Törene, Başkan Özhan Canaydın ve 2. Başkan Ali Dürüst katıldı. Juventus ve İstanbulspor karşılaşmalarıyla ilgili sorulara yanıt vermeyen Canaydın, "Burada Galatasaray Lisesi'nin 522. kuruluş yıldönümünü kutluyoruz. Bugün futbol konuşmayacağız" dedi. 
   
   'Çarşamba'ya kadar bekleyelim'    MEHMET ÇİFTÇİ 

   REAL Sociedad'ın Real Betis karşısında kendi sahasında aldığı 4-0'lık yenilgi, İspanyol basınında ümitsizliğe yol açtı. Gazetelerde eleştiri için Galatasaray maçının da geçmesi gerektiği vurgulanırken, taraftar son kez göreve çağırıldı. 
   
   MARCA 
   "REAL çimlere gömüldü" başlığını kullanan gazete, Betis karşısında alınan farklı mağlubiyetin Real'in küme düşme korkusunu ciddi şekilde gündeme getirdiğini yazdı. 
   
   SPORT 
   CİM - BOM ile yapılacak maç öncesinde takımın moralini bozmak istemeyen Sport gazetesi, "Sociedad'ın tek çıkar yolu Galatasaray" başlığını atarak taraftarları sakin olmaya çağırdı. 
   
   EL MUNDO DEPORTİVO 
   "REAL'İN üç puan alacak gücü yok" başlığıyla Betis maçını veren gazete, yedi haftdır galibiyet alamayan Sociedad'ın elinde sadece Şampiyonlar Ligi'nin kaldığını belirtti. 
   
   DİARİO BASCO 
   İSPANYOL basınında Real Sociedad'a en fazla yüklenen Diario Basco oldu. "Rezalet" başlığını kullanan gazete, "Ya Galatasaray galibiyeti ya da hiçbir şey' yorumunda bulundu. 
   
   
   
</TEXT>
</DOC>
