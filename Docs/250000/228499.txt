<DOC>
<DOCNO> 228499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/ekonomi/eko01.html </URL>
<DATE> 2004/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorlu Grubu, Denizbank'ın yüzde 20'sini halka açıyor 
</HEADLINE>
<TEXT>

   Denizbank'ı bu yılın ikinci yarısında halka açacaklarını söyleyen Genel Müdür Hakan Ateş, bankanın yüzde 20'sinin yerli ve yabancı yatırımcıya satılacağını bildirdi 
      Finans Sohbetleri KADİFE ŞAHİN 
   
   Özelleştirme İdaresi'nden Tatneft ile birlikte Tüpraş'ı alan Zorlu Grubu, sahibi olduğu Denizbank'ı bu yılın ilk yarısında halka açacak. 
   Denizbank'ın yüzde 20'sinin halka arz edilmesi için yönetim kurulundan onay alındığını bildiren Denizbank İcra Kurulu Başkanı ve Genel Müdürü Hakan Ateş, halka arzın yerli ve yabancı yatırımcıya yapılacağını söyledi. Bankanın halka arzını ikinci altı ayda gerçekleştirmeyi planladıklarını belirten Hakan Ateş, hisselerin satışını gerçekleştirecek şirketin belirlenmesi için görüşmelerin devam ettiğini ve önümüzdeki hafta tamamlanacağını bildirdi. 
   
   Şube sayısı 200 oluyor 
   Denizbank'ın İstanbul Menkul Kıymetler Borsası'nda İMKB halka açılacağını belirten Ateş, ekonomideki olumlu gelişmelerin halka arzlarla birlikte yabancı yatırımcıların ilgisini de artıracağını söyledi. Denizbank'ın serbest sermaye, takas hacmi, efektif taşımacılığı ve altın takasında sektörde öne çıkan bir banka olduğunu söyleyen Ateş, "Denizbank'a olan ilgi, bilançosunda da çok açık ortada. 4 milyar doları geçmiş bir bilançomuz var" dedi. Bankanın ülke genelindeki yaygınlığının yıl içinde yeni şubelerle daha da artırılacağını belirten Ateş, 180 olan şube sayısının yurtdışı ve mobil şubelerle birlikte 185 olduğunu bildirdi. Ateş, açılacak yeni şubelerle birlikte şube sayısının bu yıl 200'e çıkarılacağını söyledi. 
   
   Tarım ve turizm önemli 
   Bankanın hesap sayısının 2.5 milyona ulaştığını, müşteri adedinin ise 1 milyonu geçtiğini belirten Ateş, Denizbank'ın büyümesini bireysel ve perakende bankacılığa ağırlık vererek sürdüreceğini kaydetti. Denizbank'ın kredili müşteri sayısını artırmak için belli alanları hedef olarak seçtiğini söyleyen Ateş, "Özellikle Ege Bölgesi'nde Tarişbank'ı satın aldıktan sonra bizim için tarım öncelikli bir alan oldu. Bunun yanı sıra turizm ve denizcilik de önem verdiğimiz alanlardır" dedi. 
   
   'Garanti ve Intesa iyi bir iş yapıyor'    İtalyan bankacılık grubu Intesa'nın Garanti Bankası'yla yüzde 40'ını satın almak için ön anlaşma imzalanmasını her iki taraf açısından da başarılı bir iş olarak değerlendiren Ateş, Intesa'nın gelişen bir pazara ilgi göstermemesinin düşünülemeyeceğini belirtti. 
   Garanti Bankası'nın bankacılıkta diğer alanların yanı sıra özellikle bireyselde sektörde önemli başarıları olduğunu söyleyen Ateş, "Türkiye gibi gelişen bir pazara Intesa'nın bir rakibi, UniCredito girmiş. Intesa'nın böyle bir pazara girmemesi düşünülemez. Intesa'nın bir hissedarlık anlaşmasıyla satın alma yapması kendisi açısından son derece başarılı olduğu kadar, Garanti açısından da bir o kadar başarılı bir işlemdir" dedi. 
   
   'Talep artacak'    Yabancı sermaye girişinin sektöre etkisinin olumlu olacağını belirten Ateş, diğer yandan ulusal bankaların da varlıklarını güçlendirerek sürdürmeleri gerektiğini söyledi. Yabancı sermayenin gelişmekte olan ülkelerde finans piyasalarının gelişmesiyle birlikte iç talebi de artırdığını belirten Ateş, ticari ve kurumsal piyasaların da hızlı bir büyüme gösterdiğine dikkat çekti. 
   
   'Kuru büyüklük önemli değil'    Yatırımcıların artık sadece bankaların sektördeki büyüklüğünü değil, diğer özelliklerini de dikkate aldığını belirten Ateş, "Müşteri bankanın kuru büyüklüğüne değil, bunun dışında sermayesinin yeterliliğine, serbest sermayesine ve verimliliğine de bakıyor" dedi. Bu açıdan bakıldığında Denizbank'ın kişi başına düşen giderler sıralamasında sektörde birinci olduğunu belirten Ateş, sektör ortalamasının 56 bin dolar, Denizbank'ın maliyet ortalamasının ise 8 bin dolar civarında olduğunu söyledi. 
   
   
</TEXT>
</DOC>
