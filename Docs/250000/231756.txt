<DOC>
<DOCNO> 231756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonspo37.html </URL>
<DATE> 2004/04/15/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
İtalyan basını Emre Belözoğlu verimli olamadı... 
</HEADLINE>
<TEXT>

     FC İnter'in dün gece yapılan karşılaşmada, deplasmandaki ilk maçta olduğu gibi Olimpique Marsilya'ya 1-0 yenilerek UEFA Kupası'na veda etmesiyle, İtalya'nın Avrupa kupalarındaki son kalesi de düşmüş oldu. 
     FC İnter'in UEFA Kupası'nda şampiyonluk düşünün de yitirilmesi, Teknik Direktör Alberto Zaccheroni'nin koltuğunu iyice tehlikeye soktu. 
     İtalyan basını, karşılaşmanın ikinci yarısında 45 dakika forma giyen Emre Belözoğlu'nun pek verimli olamadığını yazdı. 
     İtalya'daki spor gazeteleri, FC İnter'in UEFA Kupası'ndan elenmesini manşetten duyurdu. La Gazzetta dello Sport, ''Avrupa bizi sildi'' diye manşet attı. Spotta ise ''Marsilya karşısındaki inanılmaz yenilginin ardından, İnter de Avrupa kupalarına veda etmiş oldu'' denildi. 
     Tuttosport gazetesi de benzer bir manşet kullanarak, ''Avrupa İtalya'ya tekmeyi bastı'' dedi. Corriere dello Sport gazetesi ise ilk sayfadaki haber başlığında gelinen son noktayı iki cümleyle özetledi ''Zac'ın İnter'i de düştü. Avrupa kupalarında artık yokuz '' 
     
     İTALYAN GAZETELERİNDE EMRE DEĞERLENDİRMESİ 
     İtalyan spor gazetelerinde, karşılaşmada 45 dakika forma giyen Emre Belezoğlu'a verilen notlar 4,5 ila 5,5 arasında değişti. 
     Emre'ye en yüksek notu veren La Gazzetta dello Sport, şu değerlendirmeyi yaptı 
     ''İz bırakması için Emre'nin önüne 45 dakikalık bir zaman sunuldu. Ama henüz istenen formu yakalayabilmiş değil. Dolayısıyla onun orta alanın göbeğinden çalımlar eşliğindeki çıkışlarını göremedik. Topu genelde yatay paslarla dağıtmak zorunda kaldığı için pek verimli olamadı.'' Emre'ye 5 veren Corrire dello Sport, ''Muhtemelen zorunluluk gereği oyuna alındı, hiçbir semeresi de görülemedi'' demekle yetindi. 
     Emre'ye en düşük notu veren Tuttosport ise ''Orta alanda enerjiyi biraz kamçılamış olsa da topu ayağında çok tuttu ve fazla bir şey üretemedi. Oysa hücumda pozisyon oluşturmayı sağlaması gerekirdi'' yorumunu yaptı. 
     
     ZACCHERONİ'NİN KOLTUĞU SALLANTIDA 
     İtalyan basınındaki yorumlarda, FC İnter'in UEFA Kupası'na veda etmesiyle Teknik Direktör Zaccheroni'nin geleceğinin de tehlikeye girdiği belirtildi. 
     İnter'in Serie A'da sezonu dördüncü sırada tamamlayarak, gelecek sezon Avrupa kupalarına katılabilmeyi garantileyememesi durumunda Zaccheroni'nin görevine son verilmesinin kaçınılmazlaşacağı ileri sürüldü. La Gazzetta dello Sport, ''Zacccheroni'nin koltuğu yine sallanmaya başladı'' diye başlık attı. 
     Tuttosport gazetesi ise ''Zac Evet, şimdi risk altındayım'' başlığını kullandı. 
     Zaccheroni'nin, ''Sezon neredeyse bitmek üzere. Ligde dördüncülüğü kapmak için çalışacağız. Geleceğime yönelik varsayımlar beni ilgilendirmiyor. Her konuda olduğu gibi, sezon sonunda bu konuda da bir değerlendirme yapılacaktır'' dediği belirtildi. 
     
</TEXT>
</DOC>
