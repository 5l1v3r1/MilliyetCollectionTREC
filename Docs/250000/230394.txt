<DOC>
<DOCNO> 230394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sondun30.html </URL>
<DATE> 2004/04/11/ </DATE>
<TIME> 22.18 </TIME>
<AUTHOR>  </AUTHOR>
<HEADLINE>
Bush 11 Eylül iddialarına karşı kendini savundu 
</HEADLINE>
<TEXT>

     ABD Başkanı George W. Bush, 11 Eylül saldırılarından önce El Kaide'nin ABD içinde terörist saldırı düzenleme eğilimiyle ilgili kendisine verilen belgede önemli bilgiler verildiği iddiasını reddetti ve ''Saldırı olacağını bilseydim dağları yerinden oynatırdım'' dedi. 
     Paskalya tatilini geçirmek üzere Texas'ta bulunan Bush, 6 Ağustos 2001 tarihinde, yani 11 Eylül saldırılarından yaklaşık bir ay önce kendisine verilen bir brifingin belgesinin kamuoyuna açıklanmasının ardından, yönetimine getirilen eleştirilere yanıt verdi. 
     Bush, gazetecilere açıklamasında, ilginç bir ifade kullanarak, ''Amerika'ya belli bir zamanda ve yerde saldırı olacağına işaret eden herhangi bir istihbarat görmediğim konusunda tatmin olmuş durumdayım'' dedi. 
     Cumhuriyetçi Partili Bush'un rakibi, bu yılki başkanlık seçiminde Demokrat Parti'nin adayı John Kerry ise kamuoyuna açıklandığı haliyle belgenin, ''alarm zilleri'' çaldırması gerekecek önemde olduğunu söyledi. 
     Beyaz Saray tarafından açıklanan 1,5 sayfalık belgede, FBI yetkililerinin, ABD içinde yapılması planlanan terörist saldırılara ilişkin 70 ayrı soruşturma yürüttüğü gibi önemli unsurlar bulunuyor. 
     ABD kongresinin, 11 Eylül saldırılarında Bush yönetiminin ihmali bulunup bulunmadığını araştıran komisyonu, bu belgeyi kamuoyu gündemine getirmişti. 
     Bush, gazetecilere açıklamasında, ''Bu belge, Usame Bin Ladin'in Amerika içinde planları olduğunu söylüyordu. İyi de bunu zaten biliyorduk'' dedi. 
     Bush, ''Eğer Amerika'ya bir saldırı olacağını bilseydim, bu saldırıyı durdurmak için dağları yerinden oynatırdım'' diye konuştu. 
     ''Bin Ladin'in ABD'de vurma kararlılığı'' başlıklı belge, başkanlık seçim yılında Washington'da, Bush yönetiminin 11 Eylül saldırılarını, gelen istihbarata karşı daha dikkatli olsa önleyip önleyemeyeceği tartışmalarını da gündeme taşıyor. Belgede en dikkat çekici bölümlerden birinde ise FBI'ın, uçak kaçırma veya New York'un çevresindeki federal binalara yönelik diğer türde saldırılarla ilgili şüpheli faaliyetleri tespit ettiği belirtiliyor. 
     
</TEXT>
</DOC>
