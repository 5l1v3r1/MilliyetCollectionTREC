<DOC>
<DOCNO> 237997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/siyaset/axsiy01.html </URL>
<DATE> 2004/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet Müdürü'ne 'hatır' sürgünü 
</HEADLINE>
<TEXT>


Maltepe İlçe Emniyet Müdürü Dağlı, gözaltındaki zanlılar yüzünden görevinden alındı. Arşiv Şube Müdürlüğü'ne gönderilen Dağlı'nın yerine Hikmet Taşdelen geldi 

Gökhan Karakaş 


Maltepe'de sahildeki büfecilerle polislerin kavga etmesinin ardından gözaltına alınan bazı zanlıları, hatırlı kişilerin araya girmesine rağmen bırakmayan Maltepe İlçe Emniyet Müdürü Ali Murat Dağlı'nın, Evrak Arşiv Şube Müdürlüğü'nde görevlendirildiği öne sürüldü. 
İddialara göre olay şöyle gelişti Organize Suçlar Şube Müdürlüğü'nde görevli üç polis, Adalar'dan vapurla geleceği yönünde ihbar aldıkları aranan bir kişiyi yakalamak için önceki akşam Bostancı İskelesi'ne gitti. Otomobillerini sahildeki büfelerin önüne bırakan polisler , daha sonra iskeleye gitti. Bu sırada büfelerin önüne gelen trafik ekibi, büfecilere otomobilin hatalı park edildiğini söyledi. Büfeciler de aracın kendilerine ait olmadığını, polislere ait olduğunu anlattı. 

Bir polis tartaklandı 
İskeleden dönen polisler, büfecilerin, "Sizin yüzünüzden polisle tartışıyoruz" tepkisiyle karşılaştı. Bunun üzerine polislerle büfeciler arasında tartışma çıktı. Polislerin kendilerini tanıtmalarına rağmen, bir grup büfecinin arasında kalıp tartaklandıkları iddia edildi. Üç polis de hafif şekilde yaralandı. Polislerin yardım istemesi üzerine olay yerine gelen Maltepe İlçe Emniyet Müdürlüğü ekipleri, Cemalettin Kılıç, Ali Kılıç, Burhan Kılıç, Abdülcabbar Diptaş, Sedat Aslan, Servet Çolak, Cevat Karahan, Turgay Baydur, Çetin Armağan, N. Nuri Koçer'i olaya karıştıkları iddiasıyla gözaltına aldı. 
Zanlılar karakola götürülünce araya hatırlı kişiler girdi. İddiaya göre, bazı zanlıların haksız yere gözaltına alındığı yönünde bilgi verilerek Ankara'da hatırlı kişiler arandı. Hatırlı kişiler de, İstanbul Emniyet Müdürü Celalettin Cerrah'a durumu sordu. 
Cerrah da İlçe Emniyet Müdürü Dağlı'yı arayarak haksız yere gözaltına alındığı söylenen kişilerin serbest bırakılmasını istedi. Dağlı ise, haklarında yasal işlem başlamış zanlıları bırakamayacağını söyledi. 
Yaşanan bu olayın ardından dün Maltepe İlçe Emniyet Müdürü Ali Murat Dağlı'nın görev yeri değiştirildi. Dağlı, yerine getirilen İstanbul Emniyet Müdürlüğü Evrak Arşiv Şube Müdürü Hikmet Taşdelen'in görevine gönderildi. 

3 kişi tutuklandı 
Bu arada dün 10 zanlı adliyeye sevk edildi. Savcı 3 zanlıyı serbest bırakırken, 7 kişiyi mahkemeye sevk etti. Kartal 3. Sulh Ceza Mahkemesi, polisle tartışan ve kavgayı başlattığı iddia edilen Cemalettin Kılıç, kardeşi Ali Kılıç ve kuzenleri Burhan Kılıç'ı "kamu düzenini bozmak ve polise mukavemet göstermek"ten tutuklarken, 4 zanlıyı da serbest bıraktı. 




</TEXT>
</DOC>
