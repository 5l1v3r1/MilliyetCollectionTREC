<DOC>
<DOCNO> 230453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sontur20.html </URL>
<DATE> 2004/04/11/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Bir töre cinayeti haberi de Finike'den... 
</HEADLINE>
<TEXT>

     Antalya'nın Finike İlçesi'nde bir kişi, kız kardeşini kaçıran kişinin erkek kardeşini bıçaklayarak öldürdü. 
     Turunçova Beldesi Açık Halk Pazarı'ndaki yorgan dikim evinde çalışan, Hakan Taş, bıçaklı bir kişinin saldırısına uğradı. Saldırganın, Hakan Taş'ın erkek kardeşi Kenan Taş'ın birkaç gün önce evlenme amacıyla kaçırdığı kızın ağabeyi olduğu bildirildi. 
     Kimliği açıklanmayan kişinin, saldırı öncesi Hakan Taş'a ''Senin ağabeyin benim kız kardeşimi kaçırdı. Sen bizim törelerimizi bilmezsin. Bunun cezası büyüktür'' dediği öğrenildi. 
     Saldırganın, Hakan Taş'ı arkasını döndüğü sırada belinden çıkardığı ekmek bıçağı ile sırtından iki kez bıçakladığı belirtildi. 
     Hakan Taş, kaldırıldığı hastanede yaşamını yitirdi. 
     Olaydan sonra kaçan saldırganın arandığı bildirildi. 
     
</TEXT>
</DOC>
