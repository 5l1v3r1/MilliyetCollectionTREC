<DOC>
<DOCNO> 249048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonspo14.html </URL>
<DATE> 2004/06/18/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Tanju Çolak Göztepe'ye imza attı... 
</HEADLINE>
<TEXT>

     İkinci Futbol Ligi A Kategorisi'nden düşen Göztepe'de, prensip anlaşması yapılan teknik direktör Tanju Çolak, bugün 2 yıllık sözleşmeye imza attı. Çolak, ''Başarılı olamayacağım yere gelmem'' dedi. 
     Göztepe hisselerini devralmaya hazırlanan Burak İkizoğlu ile daha önce prensip anlaşması yapan Tanju Çolak, Göztepe Kulübü'nde düzenlenen törenle 2 yıllık sözleşme imzaladı. 
     Tanju Çolak, Sakaryaspor, Mersin İdmanyurdu ve Antalyaspor gibi takımlardan öneriler aldığını ancak tercihini Göztepe'den yana kullandığını kaydetti. 
     Göztepe'yi layık olduğu yerlere getireceklerine inandığını belirten Çolak, ''Hedeflerimi burada gerçekleştirebileceğimi düşünüyorum. Başarılı olamayacağım yere gelmem. Camiamızla omuz omuza verip, Göztepe'yi layık olduğu yere getireceğiz. Taraftarlar bayrakları ve flamaları hazırlasın'' dedi. 
     Beylerbeyi'nden Hamza ve Samsunsporlu Can ile temasta olduklarını belirten Çolak, ''Bilgisayar programımızla oyuncuları tarıyoruz. 6-7 oyuncu alacağız. Geçen yıl en az 2 bin 500 dakika oynamış oyuncuları alacağız'' dedi. 
     Törende konuşan işadamı Burak İkizoğlu, Bankacılık Düzenleme ve Denetleme Kurulu'nun BDDK Dinç Bilgin'de bulunan Göztepe A.Ş. hisselerinin kendilerine devri konusuna izin verdiğini bildirdi. 
     BDDK'nın onayın çıkmasının ardından Tanju Çolak ile yeniden masaya oturduklarını dile getiren İkizoğlu, ''Bizi 2 ay bekleyen Tanju Çolak'a çok teşekkür ediyoruz. Bundan sonra taraftarlar sürprizlere hazırlıklı olsun'' dedi. 
     Göztepe Kulübü Başkanı İskender Tuğsuz ise Göztepe A.Ş. hisselerinin devrine onay çıkmasında emeği bulunanlara teşekkür ederek, ''Devir işleminin gerçekleşmesiyle Burak İkizoğlu, 15 trilyon liralık borcun altına girmiş oluyor. İkizoğlu'na altın madalya takmak gerekir'' diye konuştu. 
     Öte yandan kulüpte devir işlemlerinin resmen gerçekleşmesi için avukat Süleyman Uslu ve Bahadır Tezcan görevlendirildi. 
     Sarı-kırmızılı takımın 12 Temmuz'da yeni sezon çalışmalarına başlayacağı belirtildi. 
     
</TEXT>
</DOC>
