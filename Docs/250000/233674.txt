<DOC>
<DOCNO> 233674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/guncel/gun10.html </URL>
<DATE> 2004/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yardım eden de 'örgütten' sayılacak 
</HEADLINE>
<TEXT>

   GÜNSELİ ÖNAL Ankara 
   
   Anayasal düzeni değiştirmek amacıyla kurulan örgütlere veya adi suç işlemek için kurulan çetelere "yardım ve yataklık" etmek suçu, Türk Ceza Kanunu'nda TCK ayrı bir madde ile düzenlenmekten çıkarılarak, "silahlı örgütle suç işlemek" suçu kapsamına alındı. Buna göre artık örgüte yardım ve yataklık yapan kişiler, doğrudan örgüt üyesi olarak cezalandırılacak. 
   Bugüne kadar "yardım ve yataklık" suçu işleyenlere 3 - 5 yıl arasında hapis cezası veriliyordu. Yeni düzenlemeye göre adi suç işlemek için kurulan çetelere yardım ve yataklık edenler çete üyesi sayılarak 1 ile 3 yıl, Anayasal düzeni değiştirmek amacıyla kurulan örgütlere yardım ve yataklık edenler de, örgüt üyesi sayılarak 5 ile 10 yıl arasında hapis cezasına çarptırılacak. Düzenlemeyle yardım ve yataklık yapmanın cezası, terör örgütleri için artırılırken, çeteler için ise düşürüldü. 
   
   
</TEXT>
</DOC>
