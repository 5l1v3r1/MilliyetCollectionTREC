<DOC>
<DOCNO> 213553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sonspo03.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor, evinde aslan kesiliyor... 
</HEADLINE>
<TEXT>

     İkinci Futbol Ligi A Kategorisi'nde Birinci Süper Lig'e çıkma mücadelesi veren Kocaelispor, sahasında yaptığı 10 lig maçının 8'ini kazandı, 2'sinde de berabere kaldı. 
     Körfez ekibi, İzmit İsmetpaşa Stadı'nda bu sezon yaptığı 10 lig maçının 8'ininde sahadan galip ayrılmasını bildi. Yalnızca 2 maçtan beraberlikle ayrılan yeşil-siyahlı ekip, ligin 2. haftasında konuk ettiği Kayserispor'u 4-2'lik skorla geçti. 
     Daha sonraki haftalarda da seyirci avantajını iyi değerlendiren Kocaelispor, Sivasspor ve Sakaryaspor'a 1'er gol atarak 3 puanı elde etti. 
     Yimpaş Yozgatspor'u 3-1, Vestel Manisaspor'u 2-0, Mersin İdmanyurdu'nu 1-0, Göztepe'yi 2-1 ve Altay'ı 2-0 yenen Kocaelispor, taraftarına yenilgi yüzü göstermedi. 
     Ligin ilk yarısında Adana Demirspor ve Karşıyaka maçlarında da yenilmeyen Körfez ekibi, 2 maçta 1'er puana razı oldu. 
     Sahasındaki son 5 maçta ise toplam 15 puan elde eden Kocaelispor, bu arada Türkiye Kupası 1. kademe maçında da evinde Sarıyer'i 2-0 ile geçti. 
     Kendi evinde gol yollarında başarılı olan Kocaelispor, attığı 18 gole karşılık kalesinde yalnızca 6 gol gördü. 
     
     DEPLASMANDA BAŞARISIZ 
     Kocaelispor, deplasmanda yaptığı 9 maçta ise yalnızca 2 galibiyet alırken, 4 kez sahadan puansız ayrıldı, 3 maçta da 1'er puana razı oldu. 
     Deplasmanda Büyükşehir Belediyesi Ankaraspor'a 1-0, Kayseri Erciyesspor'a 2-1, Türk Telekomspor'a 3-0 ve Çanakkale Dardanelspor'a 4-1 yenilen Kocaelispor, İstanbul Büyükşehir Belediyesi ve İzmirspor deplasmanlarından 3 puanla döndü. 
     Altay ve Antalyaspor deplasmanından 1-1, Kayserispor'dan da 2-2'lik skorla ayrılan Kocaelispor, deplasmanda rakip fileleri 12 kez havalandırırken, kalesinde ise 14 gole engel olamadı. 
     
</TEXT>
</DOC>
