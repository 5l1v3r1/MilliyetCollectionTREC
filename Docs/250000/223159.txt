<DOC>
<DOCNO> 223159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonsiy19.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Türkiye hala milletini düşünen bir iktidar arıyor... 
</HEADLINE>
<TEXT>

     CHP Genel Başkanı Deniz Baykal, ''Bu hükümet kendini düşünüyor, Türkiye hala milletini düşünen iktidar arıyor'' dedi. 
     Baykal, Perşempe Pazarı alanında düzenlenen açık hava toplantısında, İzmit'te yıllardan bu yana başarılı belediyecilik yapıldığını ve kentin adeta belediyeciliğin üniversitesi haline geldiğini söyledi. 
     ''Durumunuz nasıl '' diye soran Baykal, alandakilerin ''iyi değil'' yanıtı üzerine, ''Başbakan öyle demiyor'' diyerek hükümeti eleştirdi. 
     İşçi, çiftçi, memur, emekli her kesimin sıkıntı içinde olduğunu ifade eden Baykal, şunları kaydetti 
     ''Hükümet gençlere iş vermedi, eğitimi, sağlığı geliştiremedi, borçları azaltmadı, aksine artırdı, sonra da ben ne dersem o olur diyerek meydanlarda boy göstermeye başladı. Cumhuriyet tarihinde görülmemiş vergi zulmü yapılıyor. İktidar, vergiden başka bir şey düşünmüyor. 
     Başbakan, 3 Kasım seçimleri öncesinde meydanlarda simitle asgari ücret hesabı yapıyordu, şimdi de yapsın bakalım, o asgari ücret yetiyor mu. Onun aklı kendi maaşında. Bu hükümet kendini düşünüyor. Türkiye hala milleti düşünen bir iktidar arıyor.'' 
     
     CHP'NİN KÖKÜ 

     Baykal, Başbakan Erdoğan'a eleştirilerini sürdürerek, şöyle devam etti 
     ''CHP'ye sataşıyor, kökü bereketsizmiş, sen o kök lafını bir daha sakın ağzına alma. Sonra sana da sorarlar cevap veremezsin. Milli görüş gömleğini çıkarttım demek kolay değil, millet biliyor. Sonra sana Taliban şeyhinin yanında çöküp çektirdiğin fotoğrafı gösterirler. 
     Niğde'de de bir AK Parti aracında 84 yıllık karanlığa son diye yazmışlar. Bu ne demek. 84 yıl önce, 1920'lerde Atatürk'ün TBMM'yi kurmaya çalıştığı yıllar. Senin cumhuriyetin aydınlığından gözlerin kamaşmış, Atatürk'ün güneşinden gözün kapanmış, aydınlığı göremiyorsun, karanlık sanıyorsun. Sen külüstür ampulünle mi Türkiye'yi aydınlatacaksın Atatürk'ün güneşi, aydınlığı yanında senin ampulün kandile döndü.'' Irak savaşı öncesi CHP'nin sayesinde tezkere çıkarılmadığını belirten Baykal, ''Bir milletvekilimiz o gün Meclis'e gelmeseydi, Türk askeri Irak'ta ABD askeri de Güneydoğu'da olacaktı. Şimdi gördünüz işte Irak... Suriye'de de olaylar başladı. Türkiye de aynı tehlikeye maruz kalacaktı'' dedi. 
     Baykal, hükümetin Kıbrıs konusunda da hatalı davrandığını öne sürerek, ''Bu iktidar Türkiye'nin haklarını yarın sıkıntıya sokacak duruma getiriyor. Tarih mahkum edecektir ancak önce seçmen mahkum edecektir'' diye konuştu. 
     Baykal, Başbakan Erdoğan'ın İstanbul büyükşehir belediye başkan adayı Sefa Sirmen hakkındaki eleştirilerini de şöyle yanıtladı 
     ''Sirmen hakkında, gelip arkasından konuşuyorsun, çık TV'de konuş, eğer protokol olarak kabul etmezsen gel beraber halkın karşısında televizyonda konuşalım. İstanbul'da mücadele ciddi olunca buralardan laf yetiştiriyor.'' Baykal, İzmit'teki belediye başkan adaylarını tanıttıktan sonra helikopterle Bolu'ya gitti. 
     
</TEXT>
</DOC>
