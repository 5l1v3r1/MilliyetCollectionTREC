<DOC>
<DOCNO> 217991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/soneko11.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fitch Irak'ın borç yükü hafifletilmeli 
</HEADLINE>
<TEXT>

     Irak'ın yeniden imarı için dış borç yükünün önemli ölçüde hafifletilmesi gerektiği bildirildi. 
     Uluslararası kredi derecelendirme kuruluşu Fitch tarafından yapılan açıklamada, 117-122 milyar dolar arasında hesaplanan borç yükünün bir bölümü silinmediği takdirde, Irak'ın yılda 7.5 milyar dolar borç ödemesi yapması gerektiği belirtildi. Bu rakamın, ülkenin 2004 yılı için tahmin edilen Gayrdi Safi Yurtiçi Hasılası'nın GSYİH yüzde 37'sine denk düştüğü vurgulanıyor. 
     Irak, kişi başına düşen borç miktarı bakımından dünyanın en borçlu ülkeleri arasında yer alıyor. Ancak, diğer borçlu ülkelerin çoğunun aksine, sahip olduğu büyük petrol rezervleri ülkeyi uzun vadede borcunu ödeyebilir kılıyor. 
     Irak'ın yeniden imarını üstlenen ABD yönetimi, bu ülkenin borçlarının bir kısmının silinmesi için Rusya, Japonya, Çin, Fransa ve Suudi Arabistan gibi alacaklı ülkeler nezdinde lobi çalışmalarını sürdürüyor. 
     
</TEXT>
</DOC>
