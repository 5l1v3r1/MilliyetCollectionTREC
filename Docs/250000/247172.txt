<DOC>
<DOCNO> 247172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonspo03.html </URL>
<DATE> 2004/06/11/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Portekiz 2004'e doğru... 'En'ler... 
</HEADLINE>
<TEXT>

     Portekiz'in evsahipliğinde yarın 12.si start alacak Avrupa Futbol Şampiyonası finallerine şu ana dek 8 kez katılma başarısını gösteren Almanya, 3 kezle de mutlu sona en fazla ulaşan ülke oldu. 
     5 kezle en fazla finalde mücadele eden takım olan Almanya, şu ana dek finallerde yaptığı 29 maçta, rakip ağları 44 ile en fazla havalandıran takım unvanına da sahip. 
     Şampiyonada, tarihinde ilk kez yer alacak Letonya ile birlikte şu ana dek finallerde mücadele eden takım sayısı 25 oldu. Daha önce gerçekleştirilen finallere Rusya 7, İspanya, Hollanda, İngiltere ve Yugoslavya 6'şar, eski adıyla Çekoslovakya, yeni ismiyle Çek Cumhuriyeti, Fransa, İtalya ve Danimarka 5'er, Belçika 4, Portekiz ve Romanya 3'er, İskoçya, Macaristan, İsveç ve Türkiye 2'şer, Bulgaristan, İrlanda Cumhuriyeti, Yunanistan, İsviçre, Norveç, Hırvatistan ve Slovenya da 1'er kez katıldı. 
     Kupayı 3 kez kazanan Almanya dışında Fransa 2, SSCB, İtalya, İspanya, Hollanda, Çekoslovakya ve Danimarka, 1'er kez şampiyonluğa ulaşan ülkeler oldu. 
     
     EN'LER 
     Hollanda ve Belçika'nın birlikte organize ettiği 2000 Avrupa Futbol Şampiyonası'nda yapılan 31 maçta atılan 85 gol, şu ana kadarki şampiyonlarda rekor olarak kayıtlara geçti. 
     11 kez organize edilen ve şimdiye dek 142 maçın yapıldığı finallerde fileler toplam 351 kez havalandı ve maç başına düşen gol ortalaması da 2.47 olarak gerçekleşti. 
     Fransa'da 1960 yılında gerçekleştirilen şampiyonanın yarı finalindeki Yugoslavya-Fransa karşılaşmasında seyirciler toplam 9 gol gördü. Yugoslavya, ev sahibini 5-4 yenerek finalde SSCB'nin rakibi oldu. 
     2000 Avrupa Futbol Şampiyonası'nın çeyrek final maçında, Hollanda ile Yugoslavya karşılaştı. Evsahiplerinden Hollanda, rakibini 6-1'lik skorla yenerken, şampiyona tarihindeki en farklı sonuca da imza atmayı başardı. 
     11 kez yapılan final maçlarında şampiyon, 2 kez ''Altın gol'', 1 kez penaltı atışları, 2 kez de uzatmalarda belirlendi. 1968 yılında İtalya'nın başkenti Roma'da yapılan İtalya-Yugoslavya finalinin ilk maçı 1-1 eşitlikle sona erdi. Statü gereği 2 gün sonra final karşılaşması yinelendi ve evsahibi İtalya, rakibini 2-0 yenerek mutlu sona ulaştı. 
     İsveçli hakem Erik Fredriksson, yönettiği 13 maçla finallerde en fazla görev alan hakem oldu. Fredriksson'u 10'ar maçla yine vatandaşı Anders Frisk ve Fransız Michel Vautrot izledi. 
     Final maçlarındaki en farklı sonucu, 1972 yılında Belçika'da organize edilen şampiyonada Almanya, SSCB'yi 3-0 ile yenerek elde etti. 
     
</TEXT>
</DOC>
