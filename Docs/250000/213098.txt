<DOC>
<DOCNO> 213098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sonspo08.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Erdoğan Ümitsizdim ancak Terim kalmamı istedi... 
</HEADLINE>
<TEXT>

     Galatasaray'da devre arası gerçekleştirilen revizyon sonrası forma şansı bulmaya başlayan oyunculardan Murat Erdoğan, takımda kalmasını teknik direktör Fatih Terim'in istediğini söyledi. 
     Murat Erdoğan, sezonun ilk yarısında forma giyme şansı bulamaması sonrası ümitsizliğe kapıldığını ve Galatasaray'dan ayrılmanın planlarını yaptığını belirterek, şunları söyledi 
     ''Devre arası ayrılma hesapları yapıyordum. Birçok transfer teklifi vardı. Hangisini değerlendirebilirim düşüncesindeydim. Ancak hocam Fatih Terim devre arasında büyük değişikler olacağını ve kalmam gerektiğini söyledi. Bunun üzerine fikrimi değiştirdim ve kaldım.'' 
     
     GALATASARAY'IN KAYBETMESİ NORMAL DEĞİL 
     Galatasaray'ın çok büyük bir camia olduğunu ve üst üste maçlar kaybetmesinin hiç normal olmadığını anlatan Murat, şöyle devam etti 
     ''Son zamanlarda maç kazanmakta çok zorlanıyoruz. Gaziantepspor maçı yeni bir başlangıç olmalı. Bu girdaba tekrar girmek istemiyoruz. Takımın kazanması ve benim de o ekibin bir parçası olmam çok güzel. Şimdi önümüzdeki tüm maçları kazanmak istiyoruz. Eğer ben de oynarsam sevinirim.'' 
     
     REVİZYONA GEREK DUYULDU 
     Murat Erdoğan, ilk yarıda alınan kötü sonuçlar sonrası teknik heyetin revizyona gerek duyduğunu ifade ederek, şöyle konuştu 
     ''Bazı arkadaşlar gitti diye takım iyi olacak diyemeyiz. Onlar çok değerli insanlar. Bu takıma büyük hizmetler vererek inanılmaz başarılar kazandılar. Ama yeni bir oluşumun içine girilmesi gereği duyuldu. İlk yarıda alınan sonuçlara bakılırsa da bir şeylerin değişmesi gerekiyordu.'' 
     
     BAŞARI, G.SARAY'IN 5 YILINI GARANTİ ALTINA ALIR 
     Antalya'daki turnuvada futbol adına olumlu sonuçlar aldıklarını ve her geçen gün de daha iyi olacaklarına inandığını söyleyen Murat, şöyle devam etti 
     ''Gaziantepspor maçı, geleceğimizin daha da iyi olacağının habercisi. Ben daha sonra maçın tamamını televizyondan tekrar izledim. Bu sezon izlediğim Galatasaray'a hiç benzemiyordu. Yardımlaşma ve mücadele üst düzeydeydi. İlk yarı kazandığımız maçlarda dahi bu kadar takım ruhu yoktu. Birkaç maç daha böyle kazanırsak ve iyi sonuçları iyi futbolla alırsak, önümüzdeki 5 yılı garanti altına almış oluruz.'' 
     
     KALICI OLMAK 
     Galatasaray'da kalıcı olarak büyük başarılara imza atan bir ekibin parçası olmak istediğini dile getiren sarı-kırmızılı oyuncu, ''Oynadığın ve başarılı olduğun sürece el üstündesin. Eğer oynamazsan da unutulursun. Bu futbolun doğasında var. Başarılı olmak futbolcunun kendi elinde. Büyük takımlarda oyuncu sirkülasyonu tabii ki daha fazla. Kalıcı olmak için çok çalışmalıyım'' dedi Ayrıca, Gaziantepspor maçını izlemeye gelen taraftarlara teşekkür eden Murat, ''Gerçekten zor şartlarda insanlar oraya gidiyor. Ulaşım imkanı zor bir yer. Taraftarımızın bize biraz sabır göstermesini bekliyoruz. Yeni bir oluşum var ve bu kolay değil. Önümüzdeki yıldan itibaren her şeye talip Galatasaray'ı izlemeye yeniden devam edecekler. Onlara güzel şeyler yaşatacağız'' diyerek sözlerini tamamladı. 
     
</TEXT>
</DOC>
