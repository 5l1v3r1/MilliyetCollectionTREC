<DOC>
<DOCNO> 211807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/ekonomi/eko03.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sait Halim Paşa'ya yeni kiracı 
</HEADLINE>
<TEXT>

   Törem Tekstil, Sait Halim Paşa Yalısı'na 1.3 trilyon, Zarifi Köşkü'ne de 600 milyar lira yıllık kira teklif etti. İhale, her iki yapının da 49 yıllığına kiralanması için açıldı 
      
   İstanbul Defterdarlığı'nın geçen hafta görücüye çıkardığı Sait Halim Paşa Yalısı ve Yorgo Zarifi Köşkü'nün kiralanmasıyla ilgili açtığı ihalede en yüksek teklifi Törem Tekstil adlı şirket verdi. Törem Tekstil, Sait Halim Paşa Yalısı için 1 trilyon 350 milyar lira, Yorgo Zarifi Köşkü için 600 milyar lira yıllık kira teklif etti. 
   Törem Tekstil daha önce de Gerkonsan'ın özelleştirilmesinde teklif vermişti. Törem Tekstil'in ortakları Yusuf Akın, Süleyman Bayram ve Mustafa Bayram, Müstakil İşadamları Derneği'ne MÜSİAD de üye. 
   İhalenin sonuçlanmasının ardından bir yıl içinde Törem Tekstil'in söz konusu yalı ve köşk için birer proje hazırlaması, bunları Turizm ve Kültür Bakanlığı'nın onayına sunması gerekiyor. 
   
   Bakanlık onayı gerek 
   49 yıllık kira kontratı, projelerin Bakanlık tarafından onaylanması halinde imzalanacak. Hazırlanan projenin onaylanmaması halinde ise tekrar ihaleye çıkılacak. 
   İhale sonrasında parselin bütünü üzerinde yapılacak her türlü değişiklik ve yapıya ilişkin girişimler için, Kültür ve Tabiat Varlıklarını Koruma Müdürlüğü'nden izin alınması gerekiyor. 
   
   1.7 trilyona yenilendi    19. yüzyılın son çeyreğinde yaptırılan Sait Halim Paşa Yalısı, 1995 yılındaki yangından sonra 1.7 trilyon lira harcanarak yenilendi. Yalı yaklaşık 4.5 dönümlük arazi içinde, bin 535 metrekarelik alana sahip birinci dereceden tarihi eser özelliği taşıyor. 2. Abdülhamit'in danışmanlığını yapan ve döneminin en ünlü Rum bankerlerinden olan Yorga Zarifi tarafından yaptırılan Yorgo Zarifi Köşkü ise 14 dönüm arazi içinde yer alıyor. 
   
   
</TEXT>
</DOC>
