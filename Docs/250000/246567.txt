<DOC>
<DOCNO> 246567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonspo08.html </URL>
<DATE> 2004/06/09/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Mayıs ayının forvette ''Altın adamları'' Zafer Biryol ve Hooijdonk oldu 
</HEADLINE>
<TEXT>

     Işık Sigorta'nın sponsorluğunda düzenlenen ''11 Altın Adam'' yarışmasında, mayıs ayının altın adamları belli oldu. 
     Sezonun 9. jüri toplantısında, sezon başından bu yana en çok gol atan forvet oyuncuları ile en başarılı performansı gösteren kaleciler değerlendirilerek, ayın altın forveti ve altın kalecisinin yanı sıra ayın yöneticisi, antrenörü ve hakemi de belirlendi. 
     Konyasporlu futbolcu Zafer Biryol ve Fenerbahçeli Van Hooıjdonk forvette mayıs ayının altın adamı olurken, Samsunsporlu Serkan Aykut ve Fenerbahçeli Tuncay Şanlı gümüş, Elazığsporlu Yunus Altun ile Beşiktaşlı Ahmet Hassan ayın bronz adamı seçildi. 
     Kalede ise Fenerbahçe'nin kalecisi Volkan Demirel altın, Trabzonsporlu Michael Petkoviç gümüş ve Gaziantepsporlu Ömer Çatkıç bronz adam oldu. 
     Trabzonspor Kulübü Başkanı Atay Aktuğ ayın yöneticisi olurken, Trabzonspor Teknik Direktörü Ziya Doğan ayın antrenörü ve FIFA kokartlı hakem İsmet Arzuman da 3. kez ayın hakemi seçildi. 
     Jüri toplantısına, Ocak-Şubat aylarında ayın yöneticisi seçilen UEFA 2. Başkanı ve FIFA Fair-Play Komitesi Başkanı Şenes Erzik, üst üste 3 kez ayın antrenörü seçilen Trabzonspor Teknik Direktörü Ziya Doğan, FIFA Kokartlı hakem İsmet Arzuman katılırken, Gençlik ve Spor Genel Müdürü Mehmet Atalay da onur konuğu olarak toplantıda yer aldı. 
     Toplantıda, geçen ayın altın adamları seçilen Şenes Erzik, İsmet Arzuman ve Ziya Doğan ödüllerini törenle aldılar. 
     Bu arada, Işık Sigorta Yönetim Kurulu Başkanı ve Beşiktaş Kulübü eski yöneticisi İhsan Kalkavan'a, yelkenlisi ile dünya turuna çıkması nedeniyle Gençlik ve Spor İl Müdürü Tamer Taşpınar tarafından yelkencilik lisansı verildi. 
     
</TEXT>
</DOC>
