<DOC>
<DOCNO> 214712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sondun19.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Clonaid "Klonlama yöntemiyle bir bebekdaha dünyaya geldi" 
</HEADLINE>
<TEXT>

     İnsanoğlunu uzaylıların yarattığına inanan Raelian tarikatına bağlı Clonaid şirketi, klonlama yöntemiyle bir erkek bebeğin dünyaya geldiğini öne sürdü. 
     Clonaid şirketi, web sitesinde yayımladığı açıklamada, klonlanmış bebeğin 5 şubatta doğduğunu savundu. 
     Şirket, bu bebeğin, klonlama yönteminin uygulandığı bir dizi yeni doğumdan ilki olduğunu belirterek, bu yöntemin kullanıldığı yeni gruptaki 20 döllemeden 8'inin başarılı olduğunu kaydetti. 
     Clonaid, diğer 7 bebeğin 2 hafta içinde dünyaya gelmesinin beklendiğini açıkladı. 
     Clonaid şirketinin başkanı Brigitte Boisselier de, Sydney'de yaşayan kısır bir çifte ait olan bebeğin, Avustralya'da klonlama yasak olduğu için başka bir yerde dünyaya getirildiğini söyledi. 
     Avustralya Sağlık Bakanı Tony Abbott, bugün yaptığı açıklamada, iddianın, bir UFO hikayesinin sağlık alanındaki benzetmesi olduğuna inandığını söyledi. 
     Clonaid, 2002'de bir Amerikalı kadının dünyaya getirdiği ''Eve'' adlı kız çocuğunun, dünyadaki ilk klonlanmış insan olduğunu iddia etmişti. Şirket, bebeğin resimlerini yayımlamasına rağmen bu iddiasını desteklemek için DNA kanıtı göstermemişti. 
     
</TEXT>
</DOC>
