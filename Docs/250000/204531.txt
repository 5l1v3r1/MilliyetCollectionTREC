<DOC>
<DOCNO> 204531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/yazar/sazak.html </URL>
<DATE> 2003/12/26/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Federal Irak ve Kerkük 
</HEADLINE>
<TEXT>

   
   Milliyet'te dün Namık Durukan'ın ele geçirdiği 'Irak Federal Cumhuriyeti Anayasası' ile 'Kürdistan Anayasası' taslakları yayımlandı. Bu metinler Erbil'deki Kürt parlamentosunca hazırlanarak Irak Geçici Yönetim Konseyi'ne sunulmuş. Irak'ta Saddam rejimine son veren ABD yönetimi de Kürtlerin 'kendi geleceklerini inşa etme' planları konusunda bilgilendirilmiş. 
   Kimileri 'hayalci' bulsa da Iraklı Kürtler, Kasım liderliğindeki 14 Temmuz 1958 Devrimi'nde sağladığı haklardan sonra 'federal çözüm'ü gerçekleştirme hedefine ilk kez böylesine yaklaştılar. Bundan sonraki adım KDP lideri Mesud Barzani'nin her fırsatta yinelediği 'bağımsız devlet'tir 
   Barzani, yakın gelecekteki 'Kürt federasyonu'nun düşünsel altyapısını makaleler yoluyla dünyaya anlatıyor 
   "Kürtlere verilecek federasyon hem Kürtlerin, hem de Irak'ın sorunlarını çözer. Kürtlerin sorunu yalnız Irak vatandaşlığı değildir. Mesele siyasidir. Millet sorunudur. Kendi vatanları var, o da Kürdistan'dır." 
   Saddam sonrası Irak'ın yeniden yapılanmasında, Kürtler, tarihi fırsatı değerlendirmek istiyor. Federal anayasa taslağında Irak, Arap Bölgesi Mezopotamya ve Kürdistan olarak ikiye ayrılıyor, Kürtler ve Arapların iki asli halk olarak yeni devleti kuracakları belirtiliyor. 
   Taslakta Kerkük, Kürt bölgesinde ve 'Türkmenlerin adı yok ' Barzani aşiretinin Irak tarihi içindeki mücadelesi incelendiğinde gelinen aşama hiç de şaşırtıcı değil. KDP lideri Mesud Barzani'nin Türkiye'de Doz Yayınları'ndan çıkan kitabındaki görüşleri çok açık 
   "Kerkük'ü ve Kürdistan'daki birçok bölgeyi Araplaştıran Baas rejimidir. Kerkük'te bir Türk azınlığın bulunduğu gerçeğini kimse ink r edemez. Bu bir realitedir. Ama bunun yanında Asuri azınlığı da vardır. Bazı Araplar da Cuveyha bölgesinde yaşarlar. Bunlar geçen yüzyılın ortalarında Mithat Paşa tarafından buraya yerleştirilmişlerdir. 
   Kerkük'ün Kürt topraklarında yer aldığı, Türk toprağı olmadığı gerçeği açık bir şekilde kabul edilmelidir. Türkmen kardeşlerimiz bir etnik azınlık olarak her türlü haklardan yararlanmalıdır. Ulusal hakları hiçbir zaman ink r edilemez." 
   Mesud Barzani, kitabın kapağına babası Mustafa Molla Barzani'nin, 1974 yılına ait 'Kürtlerin kabrime gelip niçin Kerkük'ü sattın, demesinden korkuyorum' sözlerini koymuş. 
   Federal Irak bu vasiyete uygun kuruluyor Talabani ve Barzani'nin 11 yıl taşıdıkları 'TC pasaportları' da bu oluşuma 'vize' vermedi mi Körfez savaşı ardından 'federasyonu tartışmalıyız' diyen Özal, geleceği görmüş. Mutfak çalışması Washington'da yapılan bu planı ABD bozar mı Ankara, Kıbrıs'tan sonra Kuzey Irak'ta da köşeye sıkışıyor. 
   
      
   
   
</TEXT>
</DOC>
