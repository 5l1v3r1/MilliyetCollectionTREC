<DOC>
<DOCNO> 222607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/ekonomi/aeko.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Estek, köstek kalmayacak' 
</HEADLINE>
<TEXT>

   19 dev şirketin CEO'su en çok bürokrasiden yakındı. Başbakan Erdoğan, CEO'lara 'Verdiğimiz sözlerin yerine getirildiğini seneye göreceksiniz' dedi 
      EKONOMİ SERVİSİ 
   
   Dünya Bankası ve Hazine'nin organizasyonuyla İstanbul'da toplanan Yatırım Danışma Konseyi'ne katılan 19 uluslararası şirketin CEO'su en çok bürokrasiden şik yet etti. Yabancı yatırımcıların hükümete verdiği bir diğer mesaj ise kayıtdışı ekonomi sorununun bir an önce çözülmesi gerektiği oldu. 
   Başbakan Tayyip Erdoğan'ın başkanlığındaki toplantı yuvarlak masa istişare toplantısı şeklinde gerçekleşti. Erdoğan'ın yerel seçim gezilerine ara vererek altı saat boyunca yabancı CEO'larla birlikte olması ve herkesle tek tek ilgilenmesi, sorunlarını sorması katılımcıları oldukça etkiledi. Bazı CEO'lar, "Başbakan'ın bütün gün bizimle birlikte olması çok güzel bir şey" dedi. Erdoğan, CEO'lara "Bugün burada verdiğimiz sözlerin yerine getirildiğini seneye göreceksiniz" dedi. 
   
   Unakıtan 'Atla gel' dedi 
   Perakende devi Alman Metro AG'nin CEO'su Hans Joachim Korber'in büyük şehirlerde açmayı planladıkları hipermarketler için arsa bulmakta zorluk çektiklerini ve market yasası ile ilgili kaygılarını dile getirmesi üzerine de Maliye Bakanı Kemal Unakıtan'ın "Gelin bir an önce sorununuzu çözelim, arsa meselesini halledelim" dediği öğrenildi. 
   Erdoğan toplantının ardından düzenlediği basın toplantısında dile getirilen sorunlar hakkında sekiz ay içinde mesafe alacaklarını ve bunu da Danışma Konseyi üyelerine bildireceklerini söyledi. Türkiye'nin, uluslararası rekabete çok daha çabuk girebilmesi için üzerine düşenleri yapacağını belirten Erdoğan, "Yatırımcıların önünde herhangi bir estek köstek varsa bunları kaldıracağız" dedi. 
   
   Bakışları değişti 
   TÜSİAD Başkanı Ömer Sabancı da toplantı sonrası uluslararası şirket yöneticilerinin Türkiye'ye bakış açılarında olumlu yönde bir değişim olduğunu belirtti. Yabancı Sermaye Derneği Başkanı Şaban Erdikler de yabancı CEO'ların Türkiye'yi geçmiş yıllara kıyasla uygun bir alternatif olarak gördüklerini vurguladı. 
   Toplantının ardından Dünya Bankası Başkanı James Wolfensohn ve Erdoğan Beylerbeyi'ndeki Bosphorus Oteli'nde yemek yedi. Erdoğan'la yabancı yatırımın yanı sıra ekonomik programa ilişkin değerlendirmelerde bulunan Wolfensohn, daha sonra Başbakanlık botuyla Kanlıca'daki Körfez Restoran'a giderek Dünya Bankası'nın yetkilileriyle buluştu. 
   
   Sekiz ayda bu sorunlar çözülecek    Toplantının ardından üzerinde odaklanılacak konular şöyle açıklandı l İdari ve bürokratik engellerin kaldırılması l Yasaların etkin uygulanması ve uyuşmazlıkların çözüm mekanizmalarının geliştirilmesi l Kurumlar Vergisi ve devlet yardımlarının rakip ülkelerdekilerle rekabet edilebilir hale getirilmesi l Standartların AB ile uyumlaştırılması l Gümrüklerin, ithalat ve lisanlama süreçlerinin etkinliğinin artırılması l İhracat potansiyelinin artırılması, Türkiye'nin araştırma geliştirme bazının güçlendirilmesi l Yatırım promosyon ajansının kurulması l Telekomünikasyon, enerji ve ulaşım imk nlarının geliştirilmesi l Eğitime daha çok yatırım yapılması l Yatırımlar için arsa temini l Fikri mülkiyet haklarının korunması l Özelleştirmenin hızlandırılması, l KOBİ'lerin güçlendirilmesi. Gelişmelerin izlenmesi için Yatırım Danışma Konseyi en fazla 1 yıl içinde toplanacak. 6 - 8 ayda bir gelişme raporları hazırlanacak. 
   
   
</TEXT>
</DOC>
