<DOC>
<DOCNO> 207302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/soneko32.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Renault, satış, üretim ve ihracat lideri... 
</HEADLINE>
<TEXT>

     Renault, Türkiye'de 2003 yılını otomobil satışında, üretimde ve ihracatla liderlikle kapattı. 
     Geçen yıl 44 bin 714 adet otomobil satışıyla pazar birincisi olan Renault, 132 bin 257 adet otomobil üretimi ve 97 bin 794 adet otomobil ihracatı ile de sektörde liderliğini sürdürdü. 
     Renault, 2003 yılında 1 milyar 16 milyon dolarlık ihracat cirosu gerçekleştirerek, Türk otomotiv sektöründe 1 milyar dolar sınırını geçen ilk üretici de oldu. 
     Oyak Renault Genel Müdürü Alain Gabillet ile Renault Mais Genel Müdürü İbrahim Aybar, düzenledikleri basın toplantısı ile 2003 yılını değerlendirdiler. 
     Gabillet, 2003'ü başarılarla dolu bir yıl olarak kapattıklarını ifade ederek, üretim ve ihracatta umulanın üzerinde rakamların gerçekleştiğini vurguladı. 
     Bursa'da ürettikleri Megane II Sedan ve Clio Symbol modellerini 80'in üzerinde ülkeye ihraç ettiklerini belirten Gabillet, ''Biz bu sene 1 milyar 16 milyon dolar ihracatla, sektörde 1 milyar doların üzerinde ciroya ulaşan ilk marka olduk'' dedi. 
     Gabillet, geçen yılki toplam üretimlerinin yüzde 75'i olan 97 bin 794 otomobili ihraç ettiklerini bildiren Gabillet, ''Renault'un Türkiye'ye olan güveni hiçbir zaman sarsılmadı ve yatırımlarının da sürekli arttığı görülüyor'' dedi. 
     Alain Gabillet, bu yılki üretim hedeflerinin 155 bin adet olduğunu belirterek, ihracatın da 115 bin adete ulaşmasını beklediklerini söyledi. 
     Üretim artışı nedeniyle bu yıl ek personel istihdamı sağlayabileceklerini kaydeden Gabillet, Türk Lirası'nın değer kazanmasının olumsuz etkisine rağmen, kendilerinin oluşan istikrarı daha önemli bulduklarını vurguladı. 
     
     ''HERKES MUTLU'' 

     Renault Mais Genel Müdürü İbrahim Aybar da konuşmasında, yaşanan krizlerde en büyük yarayı alan sektörün, seçimlerin ardından oluşan tek parti iktidarının getirdiği istikrarın da etkisiyle başarılı sonuçlar elde ettiğini anlattı. 
     Aybar, temkinli girilen 2003'de, artan satışlar nedeniyle yine tahminlerin tutmadığını belirterek, ''120-150 bin adetlik otomobil satışı tahminleri yapılıyordu. Yine kimsenin tahminleri tutmadı ancak bu kez kimsenin üzgün olduğunu düşünmüyorum. Herkes mutlu'' diye konuştu. 
     Piyasalara güven ve umut gelmesiyle, ertelenen talepte hareketlenme başladığını ifade eden Aybar, 361 bin adetlik toplam satışın gerçekleştiği pazarda, otomobil satışlarının 227 bine ulaştığını hatırlattı. 
     Hurda araç teşviki konusundaki düzenleme nedeniyle hükümete teşekkür eden Aybar, 2003'de yaklaşık 90 bin adetlik hurda teşvikinden yararlanan araç satışının, bu yıl 150 bin ve üzerinde gerçekleşebileceğini söyledi. Aybar, bu konuda 2004'ün son uygulama yılı olmaması gerektiğini vurguladı. 
     Geçen Aralık ayında pazardaki toplam 79 bin adetlik satışın da ay bazında bir rekor olduğunu belirten İbrahim Aybar, ''Bu rakam Türkiye'nin nelere kadir olduğunu göstermesi bakımından önemli bir rakamdır'' diye konuştu. 
     Aybar, bu yıl otomobil pazarının yüzde 30 artışla 300 bine çıkacağı, binek ve hafif ticari araç satışı toplamının da yüzde 25 artışla 450 bin adete ulaşacağı tahmininde bulundu. 
     Aybar, ''Renault'un hedefi, binek ve toplam pazarda geleneksel liderliğimizi gerçekleştirmek. Hedef olarak buna kilitlenmiş durumdayız'' dedi. 
     Sektör için hükümetin bir master plan ortaya koyması gerektiğini de vurgulayan Aybar, özellikle hükümet üyeleriyle yaptıkları görüşmelerde yeni kaynak ihtiyaçları konusunda otomotiv sektörüne yüklenilmemesini istediklerini dile getirdi. 
     Aybar, gülerek, '' Aman gece sürprizi olmasın, hemen bizim sektöre bakmayın dedik'' diye konuştu. 
     
     OYAK RENAULT'UN 5 YILLIK İHRACATI 3.5 MİLYAR DOLAR 

     Verilen bilgiye göre, Oyak Renault'un, 1 milyar 16 milyon dolarlık ihracatla birlikte son 5 yıllık ihracat tutarı 3.4 milyar doları aştı. 
     Kuruluşun 132 bin 257 adetlik üretiminin 23 bin 895'ini Megane I Sedan ve Wagon, 62 bin 196'sını Clio Symbol ve 46 bin 166'sını Megane II Sedan oluşturdu. 
     Oyak Renault ayrıca, 90 bin 357 adet de motor üretimi gerçekleştirdi. Megane II Sedan'ın elde ettiği başarı nedeniyle Bursa'daki fabrika özellikle yılın son 3 ayında yüzde 95 kapasite ile çalıştı. 
     Geçen yıl 17 bin 873 adet Megane I, 34 bin 347 adet Megane II ve 45 bin 574 adet Clio Symbol ihracatı yapıldı. 
     Oyak Renault'un 1.2 milyar Euro olan 2003 cirosunun yüzde 72'si ihracat gelirinden oluştu. Ayrıca, yedek parça ihracatı da önceki yıla oranla yüzde 41 artışla 55 milyon euroya çıktı. 
     Renault Mais tarafından bu yıl, Scenic II, Megane Coupe Cabriolet, Megane Wagon, Grand Scenic, Vel Satis ve Espace modelleri pazara sunulacak. 
     
</TEXT>
</DOC>
