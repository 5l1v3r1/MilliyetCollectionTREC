<DOC>
<DOCNO> 217898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/spor/ykoksaldi.html </URL>
<DATE> 2004/02/26/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
İki ekole karşı 
</HEADLINE>
<TEXT>

   
   Roma'da Totti, Cassano yok... Samuel ve Emerson ise oynamayabilir... Totti ve Cassano'nun ciddi bir rahatsızlığı olmasına gerek yok. Capello riske girmiyor. Zira onlar için en önemli hedef İtalya Ligi şampiyonluğu... Mesela Hajduk'u ilk maçta 1 - 0 mağlup ettiler. Deplasmanda Totti, Dacourt, Mancini yoktu, Cassano ve Panucci yedekti. İlk maçta da sadece Panucci on birdeydi. Kurtarıcı golleri ise Cassano sonradan oyuna girerek atmıştı. Ancak Emerson ve Samuel'siz olmak, onların epey başını ağrıtabilecek bir durum. Bu gelişmeler Gaziantepspor'un evinde puan alma şansını artırmış gibi görünüyor, ama bunun rahatlığına kapılıp Nurullah Sağlam'ın Pazar günü canlı yayında söylediği "oyunu daha geride kabul eden, defans ağırlıklı" taktiğinden taviz vermemesi gerek. 
   Villarreal'de Teknik Direktör Floro'nun istifasının ne getireceği yoruma açık. Bu gibi kriz durumlarında kısa vadede takip eden bir veya iki maçta takımlar performanslarını üst seviyeye çıkarabilir ardından ise kötü bir düşüş yaşarlar. Ama Floro ne kadar tartışmalı bir teknik adam olsa da, Villarreal'i Intertoto'dan bu noktaya 6 aylık bir dönemde taşıyan insandı. Rakibin durumu Galatasaray'ı cüretkarlığa iterse, maçı geride kabullenen ve kanatlarda çok hızlı adamlarla iyi çalışılmış oyunlar yapan Villerreal cezalandırmaktan geri durmaz. Galatasaray'ın en önemli avantajı ise bek Belleti'nin cezalı olması ve Jose Mari'nin sakatlığı. 
   Parma - Gençlerbirliği ise liglerinde ele avuca sığmaz çabukluktaki iki takımın karşılaşması olacak. iki taraf da rakip boş alan bıraktığında kontrolsüz bir hücum zenginliği sergiliyor. Parma, Adriano, Nakata, Filippini, Junior gibi ilk on bir gediklisi isimleri kaybetti. Yeterince alternatifleri yok. Bu Gilardino, Bresciano, Marchioni ve Donadel gibi gençleri ön plana çıkardı. Takımın oyununa yön veren ve onu derli toplu hale sokan isim Morfeo... 
   Valencia ise iç saha maçlarındaki kırılganlığına devam ediyor. Deplasmanlarda yakın oynayan 4'lü defans ve orta saha bloğuyla rakiplerini çaresiz debelenmelere iterken, iç sahada istikrarsız sonuçlar alıyorlar. Oyunu rakip sahaya yıkmakta zorlanmayıp, bol pozisyon bulsalar da, kritik maçlarda gole ulaşmakta iyi bir yüzde tutturamıyorlar. Bu da rakip takıma bulduğu tek pozisyonla maçı lehine çevirme şansı tanıyor. Geri dörtlüsü tecrübeli, ama orta saha onlardan uzaklaştığında birebirlerde kolayca pozisyon hatası yapabiliyorlar. 
   Bu eşleşmelerin Türk takımları açısından zorluğu, rakiplerin isimleri kadar temsil ettikleri ekollerin özelliklerinden kaynaklanıyor. Liglerinde vasat olan bir takım dahi, orta sahayı ve fiziksel mücadele ile inatçılığı temel alıyor. Taktiksel anlamda keyifli maçlar olacağına inanıyorum. 
   
      
</TEXT>
</DOC>
