<DOC>
<DOCNO> 208819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/soneko35.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekel'in gayrimenkulleri satışta 
</HEADLINE>
<TEXT>

     Eskidji Müzayede Evi, TEKEL'e ait bin 174 adet gayrimenkulu halktan teklif usulüyle satışa sunacak. 
     İlk etapta satışa hazır durumda bulunan 500 adet gayrimenkulün satışı Şubat ayı sonlarında yapılacak. 
     Eskidji Müzayede Evi Sahibi Dikran Masis yaptığı açıklamada, Eskidji Müzayede Evi'nin TEKEL'e ait arsaların, binaların, konutların durumlarının belirlenmesi ve satışlarına aracılık edilmesine yönelik sözleşmeyi Aralık 2003 tarihinde imzaladığını bildirdi. 
     Sözleşme kapsamında bin 328 adet gayrimenkulün mevcut durumlarının tespitlerinin yapıldığını belirten Masis, şunları kaydetti 
     ''81 ilin tamamına araziler, daireler, işyerleri, fabrikalar yayılmış durumda. Yaklaşık 40 gün boyunca 214 mimar, inşaat mühendisi ve harita mühendisleri ile kadastro uzmanları bütün Türkiye'de çalışmalar yaptılar. Gayrimenkullerden özelleştirmeye hazırlık kapsamında doğrudan ilgili işletmelere devredilenler, direk yeri, trafo alanı gibi satışı mümkün olmayanlar ve halen kullanılanlar 3-5 yıllık intifa hakkı ile sınırlandırılanlar gibi olanları listeden çıkartılınca şu anda bin 174 gayrimenkulün satışı mümkün gözüküyor.'' Gayrimenkullerin halktan teklif alma usulüyle satışa sunulacağını belirten Masis, ''Biz teklifleri toplayacağız ve TEKEL'e sunacağız. TEKEL yetkilileri de toplantılarımızda hazır olacaklar. Teklifler TEKEL tarafından değerlendirilecek ve uygun görülenler onaylanacak'' dedi. 
     Şu anda 500'e yakın gayrimenkulün satışa hazır durumda olduğunu ifade eden Masis, bunları Şubat ayının sonlarında satışa sunacaklarını söyledi. 
     Masis, çalışmalar sırasında gayrimenkullere yoğun ilgi olduğunu gözlemlediklerini, gerekli prosedür tamamlandıktan sonra gerekirse bizzat gayrimenkulün içinde, gerekirse aynı anda 5-6 merkezde halktan teklif toplantıları düzenleyeceklerini kaydetti. 
     Satılacak gayrimenkullerin toplam alanının 2 milyon 800 bin metrekare olduğunu bildiren Masis, ''Bu Lüksemburg'un 10'da biri, Monako'dan daha büyük alana sahip. Eskidji Gayrimenkul Departmanı olarak böyle bir proje ile görevlendirilmiş olmaktan onur duyuyoruz'' dedi. 
     Bu arada satışa sunulacak gayrimenkuller arasında Üsküdar'daki TEKEL Müzesi binası ile Ayvalık'ta depo olarak kullanılan tarihi bir kilisenin de bulunduğu bildirildi. 
     
</TEXT>
</DOC>
