<DOC>
<DOCNO> 244895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/spor/axspo01.html </URL>
<DATE> 2004/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener, Oscar alıyor 
</HEADLINE>
<TEXT>


Sarı-Lacivertli takım, Celta Vigo'da forma giyen Arjantinli file bekçisi Pablo Oscar Cavallero ile el sıkıştı. Milli Takım kalesini de koruyan yıldız oyuncunun bonservisi elinde bulunuyor 


Olumlu bakıyor 
FENERBAHÇE, Şampiyonlar Ligi'ni garantiledikten sonra transfer rotasını kaleci arayışlarına çevirirken, İspanya Ligi'nden düşen Celta Vigo'nun Arjantinli file bekçisi Pablo Oscar Cavallero ile el sıkıştı. Arjantin Milli Takımı'nın da kalesini koruyan 30 yaşındaki Cavallero'nun, Celta'nın küme düşmesiyle, 30 milyon Euro bonservis ücreti ve 2005 yılına kadar sözleşmesi olmasına rağmen serbest kaldığı, Sarı-Lacivertli yönetimin teklifine de olumlu baktığı bildirildi. 

Kötü sezon geçirdi 
1999 yılında Espanyol takımıyla İspanya Ligi'ne ayak basan Cavallero 2002'de Celta Vigo'ya transfer olmuştu. 2000 - 2001'de transfer olduğu Celta Vigo formasıyla 2002 - 2003'te 36 maçta sadece 27 golü kalesinde gören Cavallero, İspanya Ligi'nin en az gol yiyen kalecisi unvanını almıştı. Aynı sezon 588 dakika gole geçit vermeyerek, bu alanda kulüp rekorunu kıran Arjantinli kaleci, bu sezon kötü grafik çizdi. 31 maçta forma giyen Cavallero, yenilen 68 golün birçoğunda kaleyi koruyordu. 

6 yabancı belli 
SARI - Lacivertli yönetimin, Daum'un karşı çıkmasına rağmen Cavallero'nun transferinde ısrarcı olduğu ifade edildi. Ayrıca yabancı sayısı yükselmediği takdirde, Fenerbahçe'nin yabancı olarak, Cavallero'nun yanı sıra Luciano, van Hooijdonk, Nobre ve Alex ile yola devam edeceği bildirildi. Middlesbourgh'ta oynayan Zenden'in bir yıllık daha sözleşmesi olmasına rağmen, transfer edilmesi halinde 6 yabancı hakkı tamamlanmış olacak. Buna göre Tomas, Petkov, Rebrov ve Aurelio ile yollar ayrılacak. 

İmza planı 
DIŞ transferdeki girişimlerini yoğun bir şekilde sürdüren Fenerbahçe, iç transfer görüşmelerinde ise farklı bir politika uyguluyor. Sezon içerisinde bir tek Tuncay Şanlı ile imza atan Sarı - Lacivertliler'in, mukavelesi sona eren Kaptan Ümit, kaleci Volkan ve Ali Güneş'e taviz vermeyeceği öğrenildi. Yönetimin, üç yıldıza da maç başına anlaşma önereceği bildirildi. 

Daum takipte 
FENERBAHÇE Teknik Direktörü Daum, İspanya'da hem tatil yapıyor, hem de futbolcu arayışlarını sürdürüyor. Dinlenmek için Mallorca'daki evine giden Alman çalıştırıcının, bazı menajerlerle de bir araya geldiği öğrenildi. Daum'un özellikle Barcelona'dan ayrılan yıldızlar için bilgi aldığı ve bu konuda yönetime detaylı bir rapor vereceği iddia edildi. 

R.Plate'den Ortega için yeni teklif 

Anlaşmak istiyorlar 
FENERBAHÇE'NİN Ariel Ortega sorunundan kurtulmasının artık an meselesi olduğu öğrenildi. Arjantinli yıldızı renklerine katmak isteyen River Plate'in, Sarı - Lacivertliler'e yeni bir ödeme planı hazırladığı bildirildi. Fenerbahçe, CAS mahkemesinin 11 milyon dolarlık hükmüne karşın, River Plate ile uzlaşıp, parasının bir bölümünü kurtarmaya olumlu bakıyor. İki kulüp arasında önümüzdeki günlerde sıcak temasların kurulması bekleniyor. 

Alex'e veda 
BREZİLYA basını, Fenerbahçe'nin yanısıra İspanyol takımlarının da transfer listesinde olan Alex'e veda haberi yaptı. Esportes Gazetesi'nde çıkan haberde "Goodbye Alex" başlığı kullanılırken, yıldız futbolcunun Cruzeiro ile ipleri kopardığı bildirildi. Sambacı'nın Fenerbahçe'nin de içinde bulduğu önemli tekliflerden birini değerlendireceği belirtildi. n YUSUF KOBAL 

'Her şey değişti' 
İKİNCİ Başkan Murat Özaydınlı, Sarı - Lacivert Derneği'nin Danışma Kurulları toplantısında üyelerle buluştu. Özaydınlı'nın, "Artık Fenerbahçe'de her şey değişti. Eskisi gibi sıkıntılı günler bizden uzak. Transferde ise çalışmalarımız sürüyor. Hocamızın istekleri doğrultusunda adım atıyoruz. Bazı girişimler abartılıyor. Zamanı gelince açıklamalar yapılacak. Kimse merak etmesin" dediği öğrenildi. 


</TEXT>
</DOC>
