<DOC>
<DOCNO> 226125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/soneko17.html </URL>
<DATE> 2004/03/27/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
IMF başkanlığı için İspanya-İtalya yarışı... 
</HEADLINE>
<TEXT>

     Uluslararası Para Fonu'nda IMF Horst Köhler'den boşalan başkanlık koltuğu için İspanya ve İtalya'nın adayları arasında büyük bir mücadele yaşanıyor. 
     Almanya'da Cumhurbaşkanlığı seçimine aday olmak için IMF Başkanlığı'ndan istifa eden Köhler'in yerine İspanya'dan Ekonomi Bakanı ve Başbakan Yardımcısı Rodrigo Rato ve İtalya'dan AB Rekabet Komiseri Mario Monti aday olarak gösteriliyor. 
     İtalya Başbakanı Silvio Berlusconi'nin Rato'nun IMF Başkanı olmasını engellemek etmek için Avrupa Merkez Bankası AMB Başkanı olarak İspanyol Jose Manuel Gonzalez Paramo'nun atanmasını ortaya sürdüğü belirtiliyor. 
     Berlusconi, AMB ve IMF gibi iki büyük kuruma aynı milletten kişilerin atanmasının haksızlık olacağını savunuyor. 2-3 Nisan tarihinde AB ekonomi bakanlarının İrlanda'nın Kildare kentinde yapacağı toplantıda bu konunun kulislerde çok konuşulacağı söyleniyor. 
     Rato'ya AB'den destek olduğunu ileri süren İspanyollar, AMB seçimleri ile IMF arasında fark olduğunu belirtip, İtalya Başbakanı'nın tezinin geçerli olmadığını ifade ediyorlar. 
     
</TEXT>
</DOC>
