<DOC>
<DOCNO> 226155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/sonspo20.html </URL>
<DATE> 2004/03/27/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Adanaspor 1 - Fenerbahçe 2 maç bitti 
</HEADLINE>
<TEXT>

     Birinci Süper Futbol Ligi'nde lider Fenerbahçe, lig sonuncusu Adanaspor'u 2-1 yendi. 
     Karşılaşmaya Adanaspor, Fenerbahçe'ye oranla daha hızlı ve atak başladı. Ev sahibi ekip, geliştirdiği ataklarla Fenerbahçe kalesinde etkili oldu. Sarı-Lacivertliler ise topa daha çok sahip olmalarına karşın ilk 20 dakikada rakip kalede etkili olamadı. 
     Maçın 2. dakikasında Adanaspor gole kavuştu. Bu dakikada, orta sahadan atılan pasla bir anda Fenerbahçe defansının arkasına sızan Ümit Ozan, topu daha müsait pozisyondaki Murat Özatak'ın önüne bıraktı. Bu futbolcu ceza sahasına girerken vurdu, kaleci Volkan topu çeldi. Murat Özatak, boşta kalan topa yetişerek ağlara gönderdi ve takımını 1-0 öne geçirdi. 
     15. dakikada İlker, ara pasıyla Ümit Ozan'ı kaçırdı. Bu futbolcunun sert vurduğu top yandan az farkla auta çıktı. 
     18. dakikada gelişen Fenerbahçe atağında, soldan Mahmut Hanefi, ceza alanına ortaladı. Hooijdonk, kafayla topu Nobre'ye indirdi. Timur, bu futbolcuyu ceza sahası içerisinde düşürdü. Fenerbahçeliler'in penaltı itirazına karşın hakem oyunu devam ettirdi. 
     20. dakikada, Yusuf soldan nefis hareketlerle sıfıra kadar indi, altıpasa çıkarmak istediği topu kaleci Volkan uzanarak aldı. 
     22. dakikada, Fenerbahçe'nin soldan kazandığı faul atışını Hooijdonk kullandı. Ceza sahasına gönderilen topu Nobre kafayla ağlara yollayarak eşitliği sağladı 1-1 
     36. dakikada Murat Özatak, sağdan topu ceza sahası dışına ortaladı. Yusuf topun gelişine rovaşata vurdu. Kaleci Volkan, topu son anda kornere attı. Aynı dakikada Fenerbahçe Teknik Direktörü Chiristoph Daum, Tomas'ı çıkartarak Rebrov'u oyuna aldı. Yedek kulübesine giden Tomas'ın formasını yere attığı görüldü. 
     44. dakikada gelişen Fenerbahçe atağında İbrahim, ceza sahası dışında Luciano'yu düşürdü. Kazanılan atışı Hooijdonk kullandı. Bu futbolcunun şutu barajdan döndü. 
     Kalan dakikalarda skor değişmeyince karşılaşmanın ilk yarısı 1-1 sona erdi. 
     
     İKİNCİ YARI 

     48. dakikada, Murat Özatak sağdan ceza sahasına girdi, topu Ümit Bilican'a aktardı. Bu futbolcunun vuruşunda top üstten auta çıktı. 
     50. dakikada, Ümit Ozan ara pasla Ümit Bilican'ı kaçırdı. Ceza sahası içerisinde kaleci Volkan ile karşı karşıya kalan Ümit Bilican'ın vuruşunda top az farkla auta gitti. 
     52. dakikada, Nobre ceza sahası dışında düşürülünce Fenerbahçe serbest atış kazandı. Hooijdonk'un vuruşunda kaleci Serkan topu çeldi. 
     55. dakikada, kornerden gelen topa Nobre dokundu. Kaleciden dönen topu iyi takip eden Nobre, üçüncü vuruşunda takımını 2-1 öne geçiren golü attı. 
     69. dakikada, Rebrov soldan Ümit Özat'ı kaçırdı, kaleci ile karşı karşıya kalan Ümit Özat, kötü bir vuruşla topu auta gönderdi. 
     71. dakikada, Timur sağdan ortaladı. Ümit Ozan'ın altıpasta aşırtma vuruşunda top yandan auta çıktı. 
     77. dakikada, Yusuf ceza yayının üzerinden topa sert vurdu. Köşeye gitmekte olan topu kaleci Volkan iki hamlede kontrol etti. 
     89. dakikada, Hooijdonk kafa ile aşırdı, topla buluşan Nobre ceza sahasına girdi. Bu futbolcunun vuruşunda kaleci topu kornere gönderdi. 
     Kalan dakikalarda başka gol olmayınca maç Fenerbahçe'nin 2-1 galibiyeti ile sona erdi. 
     MAÇIN KARNESİ 
     

Stat 5 Ocak Hakemler Serdar Tatlı xx, Şahan Yılmaz xx, Nihat Mızrak xx Adanaspor Serkan Kırıntılı xx, Timur xx, Güngör xx, Serkan Bekiroğlu xx, İlker xx Dk. 86 Gökmen , Ercan x, İbrahim xx, Murat Özatak xxx, Ümit Ozan xx, Ümit Bilican x Dk. 71 Ali Asım x , Yusuf xx Dk. 79 Lalik x Fenerbahçe Volkan xx, Luciano xx, Fatih xx, Ümit Özat xx, Tomas x Dk. 36 Rebrov xx , Nobre xxx, Aurelio xx, Mahmut Hanefi xx, Hooijdonk xx, Selçuk x, Ali Güneş xx Goller Dk. 2 Murat Özatak, Dk. 22 ve Dk. 55 Nobre Sarı kartlar Dk. 44 İbrahim, Dk. 60 Ümit Ozan Adanaspor      
</TEXT>
</DOC>
