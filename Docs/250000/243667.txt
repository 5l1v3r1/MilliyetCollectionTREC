<DOC>
<DOCNO> 243667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sonyas14.html </URL>
<DATE> 2004/05/28/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
"Bağırarak" tedavi oluyorlar... 
</HEADLINE>
<TEXT>

     Sosyal Sigortalar Kurumu SSK Çorum Hastanesi Nöroloji Servisi'ndeki hastalar, ''bağırma'' seansları ile tedavi oluyor. 
     SSK Hastanesi Nöroloji Uzmanı Fatih Baysal, AA muhabirine yaptığı açıklamada, servislerinde yatarak tedavi gören hastalarda moral bozukluğu ve depresyon hali tespit ettiklerini söyledi. Bu hastaları rahatlatmak ve moral bozuklularını gidermek amacıyla ''bağırma'' seansları düzenlediklerini belirten Dr. Baysal, uygulamadan olumlu sonuçlar aldıklarını ifade etti. 
     Dr. Baysal, hastaların yaşadıkları moral bozukluğunun ruh sağlıklarını bozduğu için tedavilerini daha da zorlaştırdığına dikkati çekerek, ''Hastaların depresyon geçirmeleri doğal. Yaşadıkları moral bozukluğu sonucu ruh sağlıkları bozuluyor. Bu nedenle tedavi olan hastalarımızı önce rahatlatmamız lazım. İnsanlar maça ya da bir eğlence programına gittiklerinde bağırırlar. Çünkü deşarj olma ihtiyacı vardır'' dedi. 
     Deşarj olmayan insanda çeşitli rahatsızlıkların ortaya çıktığına işaret eden Fatih Baysal, bunların başında da baş ağrısının geldiğini ifade etti. Baysal hastaların morallerinin düşük olduğunu gördüğünde bağırma seansları düzenlediğini ve hep birlikte diledikleri gibi çığlık atarak deşarj olmalarını sağladığını kaydetti. 
     Bağırma seansına katılan hastalar ise, uygulamadan çok memnun olduklarını belirterek, seans sonrası rahatladıklarını bildirdiler. 
     
</TEXT>
</DOC>
