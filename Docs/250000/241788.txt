<DOC>
<DOCNO> 241788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sonyas02.html </URL>
<DATE> 2004/05/21/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Rönesans dahisi Rafael'in yeni bir eskizi bulundu... 
</HEADLINE>
<TEXT>

     Rönesans döneminin en önemli sanatçılarından İtalyan ressam ve mimar Rafael'in daha önce bilinmeyen bir eskizi Londra'da bir evde bulundu. 
     ''Çocuk Başı'' olarak adlandırılan eskiz, Sotheby müzayede evinin sanat uzmanı Critiana Romalli tarafından, İtalyan sanatçılara ait desenlerin bulunduğu bir dosyada keşfedildi. 
     Romalli, bir çekmecenin dibindeki dosyada, bu kadar büyük bir sanatçının desenini bulması nedeniyle büyük şaşkınlık yaşadığını söyledi. 
     Sotheby sözcüsü, Rafael'in eskizinin de aralarında bulunduğu desenlerin, evin sahipleri tarafından 19. yüzyılda satın alınmış olabileceğini, ailenin sonraki kuşaklarının ise eskizin önemini büyük olasılıkla bilmediğini belirtti. 
     Bulunan eskizin, 1500'lü yılların başında yapıldığı ve Rafael'e ait olduğunun Ulusal Galeri tarafından doğrulandığı kaydedildi. 
     ''Çocuk Başı'', Sotheby tarafından 8 Temmuz'da, Londra'da satışa çıkarılacak. 
     Leonardo da Vinci ve Michelangelo'yla birlikte, Rönesans döneminin üç büyük dehası arasında sayılan Raphael Raffaello Sanzio , 1483-1520 yılları arasında İtalya'da yaşadı. 
     Yoğunluğu, incelik ve ölçülülükle birleştiren dehasıyla 19. yüzyıl sonlarına kadar sanat alanında kalıcı etki bırakan sanatçı, özellikle Meryem resimleri ve Vatikan'daki büyük figür kompozisyonlarıyla tanınıyor. 
     
</TEXT>
</DOC>
