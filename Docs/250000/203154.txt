<DOC>
<DOCNO> 203154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/yazar/zbirand.html </URL>
<DATE> 2003/12/19/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Callaghan 74'te doğru mu söylemiş 
</HEADLINE>
<TEXT>

   
   Sizinle bir anımı paylaşmak istiyorum. 
   1974 yılında Türkiye, Kıbrıs'a askeri müdahelede bulunmuş ve Ağustos ayında Cenevre'de 2 inci Kıbrıs Konferansı toplanmıştı. Tarih 14 Ağustos 1974 idi. 
   Kıbrıs'ın Türk lideri Denktaş, Rum lideri Klerides, Türk Dışişleri Bakanı Turan Güneş, Rum Dışşileri Bakanı Mavros ve İngiltere Dışişleri bakanı Callaghan, çözüm bulmaya çalışıyorlardı. 
   Türkiye, 5 kantonlu bir çözüm önerisinde bulunmuş, Rumlar ve Yunanlılar "Bize 36 saat verin, gidip başkentlerimize danışıp geri dönemil. Hemen imza etmemizi istemeyin" diyorlar, Türk tarafı ise hemen "evet veya hayır" yanıtı verilmesini istiyordu. 
   Ankara'nın bu kadar ısrar etmesinin nedeni 1 inci harekatın başarısız olması ve 2 inci harekata başlamaktaki sabırsızlığı idi. İlk harekatta eldeki askeri olanaklar, gereken takviyenin zamanında gerçekleşmesini önlemiş ve istenen hedeflere varılamamıştı. Türk ordusu adeta küçücük bir cebin içine sıkışmıştı. Mutlaka 2 inci bir harekat yapılmalı ve Türk kontrolündeki bölge genişletilmeliydi. Türkiye sıkışmıştı. Öte yandan Yunanistan'ın Türkiye'yi durduracak hava gücünün bulunmadığı da artık anlaşılmıştı. 
   Herkes Türk tarafının gerçekleştirdiği 1 inci askeri harekatını haklı görmüş, uluslararası kamuoyu Yunan cuntasının Kıbrıs'ta Makarios'a karşı bir darbe düzenlemesini sert biçimde eleştirmişti. Ancak şimdi hava tersine dönmüştü. Bu defa, Türkiye'yi alkışlayan dünya, 2 inci bir askeri harekat işaretleri yoğunlaştıkça oklarını Ankara'ya yönlendirmişti. 
   Cenevre'deki konferans salonuna Başbakan Ecevit'ten bir mesaj gelmişti Ayşe tatile çıkıyor 
   Ayşe, Turan Güneş'in kızıydı. Mesajın anlamı da "konferansı biran önce bitirin, TSK 2 inci harekatı başlatıyor" idi. 
   İngiliz dışişleri bakanı Callaghan ise, bunu engellemeye çalışıyor. Türkiye'nin büyük kayıplara uğrayacağını söylüyor ve "Bırakın, Rumlara 24 saat verin" diyordu. 
   Gece 02 00 civarında Türk heyeti konferans salonunu terkederken, Türk Silahlı Kuvvetleri Kıbrıs'ta ikinci harekatını başlatıyordu. Aynı saatlerde İngiliz Dışişleri Bakanı basın toplantısı düzenliyor ve "Türkiye büyük hata etti. 24 saat bekleyip Rumların yanıtını alabilirdi. Kendini bataklığa soktu" mesajını verdi. Ardından da, yıllar boyunca tekrarlanacak bir cümleyle toplantıyı bitirdi 
   "... Bugün Kıbrıs Türkiye'nin esiri durumundadır, yarın Türkiye Kıbrıs'ın esiri olacaktır..." 
   Geçen 30 sene içinde bir çözüm bulmayan, askeri harekatı bir barış antlaşmasına dönüştürmek için fazla çaba harcamayan Türkiye, acaba gerçekten Kıbrıs'ın esiri mi oldu 
   Acaba Callaghan doğru mu söyledi 
   
   AB, TÜRKİYE'YE RAĞMEN TARİH VERECEK    Avrupa Birliği ile ilgili gelişmelere Brüksel'den baktığınız zaman, bambaşka bir manzara ile karşılaşıyorsunuz. Türkiye'den baktığınız zaman ise, durum çok farklı görünüyor. 
   Brüksel'deki hava, Türkiye'ye tam üyelik müzakerelerini başlatmak için bir tarih verilmesinin giderek güçleştiği şeklinde. Bundan birkaç ay öncesinde konuştuğum resmi yetkililer olsun, Türkiye'yi yakından izleyen Sivil Toplum Örgütleri veya Parlamento üyeleri olsun "Zorluklarla karşı karşıyayız. Kopenhag kriterlerini yerine getiremeyeceksiniz. Getirseniz dahi, uygulayamayacaksınız. Kararlar kağıt üstünde kalacak" diyorlardı. 
   Aynı insanlarla, geçen haftaki doruk toplantısı sırasında konuştum. Önemli bir bölümü de, Türkiye'ye çok eleştirisel açıdan bakıyorlardı. Ancak söylemlerinin değiştiğini gördüm. Hergeçen gün Türkiye'nin lehine tutumun yaygınlaştığını ve HAYIR demenin güçlüğünün anlaşıldığını söylemeye başladılar. 
   Rüzgarlar hala Türkiye'den yana esiyor. Hükümetin attığı adımlar, hergeçen gün biraz daha anlaşılıyor ve övgü dolu sözler artıyor. 
   "Bizi şaşırttınız" diyorlar. "Bu kadar asıldığımız için HAYIRCILARIN etkinliğinin azaldığını" ileri sürüyorlar. 
   Tabii bütün bu açıklamalar, Türkiye'ye mutlaka tarih verileceği anlamına gelmiyor. Ancak bu aşamada, 2004 Aralığında Türkiye'ye kesin ve açık şekilde bir HAYIR denmeyeceğini söyleyebilirim. Benim edindiğim izlenim bu... Şimdiki hava, Türkiye'ye verilecek yanıtın "EVET, ANCAK..." şeklinde olacağı ve tüm pazarlıklarında bu "ancak" kelimesinden sonra konulacak koşullara yoğunlaştığı şeklinde. Henüz kimsenin kesin bir formülü yok. Herşey, önce Kıbrıs'ta yaşanacak gelişmelere, ardından da eksiklerin tamamlanmasına ve uygulamalara bağlı. 
   
   YARGI VE BÜROKRASİDEKİ DİRENME KIRILABİLECEK Mİ 
   Gelişmelere Türkiye'nin içinden bakarsanız, AB'nin durmadan yeni isteklerle ortaya çıktığı, hatta Güney Doğu'da bölücülük yaptığı gibi bir izlenime kapılabilirsiniz. Oysa AB, ilk Katılım Ortaklığı belgesinden bu yana yeni hiçbir talepte bulunmadı. Eski sorunları yeni bir dille tekrarlamanın ötesine geçmedi. 
   Önümüzdeki 12 ay içinde, Türkiye'yi AB yolunda bekleyen zorluk veya engellerin en büyük bölümü içerden kaynaklanacak gibi görünüyor. 
   En önemli sorun, yargıda ortaya çıkıyor. 
   Savcı ve yargıçlarımızın bir bölümü değiştirilmiş olan yasaları ya bilmiyor veya uygulamamakta direnç gösteriyorlar. 
   Bunun en tipik iki örneği, DEP davasındaki Zana ve arkadaşlarının hala adeta inatla- tutuklu yargılanmalarıdır. Yeni uyum yasaları yargıçlara bu imkanı sağlamasına, özellikle AB parlamentosunun bu konuda ne kadar duyarlı olduğu bilinmesine rağmen, eski DEP'lilerin davası tutuklu sürdürülüyor. 
   Diğer bir ilginç gelişme, geçen hafta Brüksel'da AB liderleri toplandıkları ve Türkiye ile ilgili kararlarını açıklayacakları gün, Van'da bir mahkemenin aldığı karardır. 
   Yasaların değişmesine rağmen, Van'da asılan ve dostluk kardeşlikten söz edilen Kürtçe duvar afişlerinin, Kürtçe yazılmasının ülkenin bütünlüğünü tehlikeye soktuğu gerekçesiyle toplatılması, yargıdaki karmaşayı gösteren bir diğer örnekti. 
   Yargıda buna benzer, daha birçok karar olmasına rağmen, Yargıtay hala harekete geçmiyor. Oysa Yargıtay içtihatlarıyla yargıçlara yol gösterebilir... 
   Bürokraside de önemli direnmeler var. 
   RTÜK'ün hazırladığı ve başbakanlıktan geri çevrilen Kürtçe yayın yönetmeliği bir başka örnek. "Yönetmeliğin içine böylesine gizli kısıtlamalar koymuşlar ki, bu şekilde çıktığı taktirde bir işe yaramayacağını anladığımız için, geri gönderip yeniden yazılmasını istedik" diyen bir yetkili, AB'den çok içerdeki direnişlerle mücadeleye zaman harcandığına dikkat çekti. 
   Türkiye'nin yelkenleri giderek doluyor, ancak içerdeki dirençler dışardaki Türk aleyhtarlarının çok işine yarıyor. 
   Her gelişme anında Brüksel'e yansıyor ve hemen çarklar işlemeye başlıyor. Türkiye'ye tarih verilmesini isteyen çevreler de, ellerindeki gerekçelere bu unsurları hemen ekliyorlar. 
   Ankara'nın işi kolay değil. 
   Hem içerden, hem de dışardan gelen kışkırtmaları kontrol altında tutmak giderek zorlaşıyor. 
   Ancak herşeye rağmen, Türkiye 2004 Aralığına adım adım yaklaşıyor... 
   
   Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır. 
   
      
   
</TEXT>
</DOC>
