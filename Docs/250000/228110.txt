<DOC>
<DOCNO> 228110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/guncel/gun02.html </URL>
<DATE> 2004/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
KONGRA-GEL de sonunda listede 
</HEADLINE>
<TEXT>

   Türkiye'nin ısrarlı taleplerine kulak tıkayan AB, PKK'nın devamı sayılan KONGRA - GEL'i de terör listesine dahil etti 
   GÜVEN ÖZALP Brüksel 
   
   Türkiye'nin ısrarlı taleplerine uzun süre kulak tıkayan Avrupa Birliği AB , sonunda terör listesine ilişkin olarak Ankara'yı memnun edecek bir karar aldı. Terörle mücadele konusunda özellikle Madrid saldırıları sonrasında daha duyarlı bir yaklaşım içine giren AB, terör listesini güncelleyerek KONGRE - GEL ve KADEK'i de dahil etti. DHKP - C, PKK ve İBDA - C'nin yanı sıra bu iki örgütün de listeye eklenmesiyle, AB'nin terör listesinde Türkiye çıkışlı terör örgütü sayısı beşe yükseldi. 
   Uzun süre KONGRE - GEL'in ve KADEK'in PKK'nın devamı olduğu yönündeki tezlere kulaklarını tıkayan ve "Elimizde bunu kanıtlayacak herhangi bir bulgu yok. Ayrıca bu iki örgütün katıldıkları bir terör eylemi kaydı da yok" tezini savunan AB, kendilerine sunulan yeni belgeler ve Birlik içinde teröre bakışın da değişmeye başlamasının da etkisiyle yeşil ışığını yaktı. 
   
   Son beş ülke 
   Diplomatik kaynaklarca son derece olumlu bir gelişme olarak tanımlanan bu adım itirazlarını koruyan son 6 ülkenin de fikir değiştirmesiyle atılabildi. Bu ülkeler arasında yer alan Hollanda uzun sayılabilecek bir süre önce Türkiye'nin talebine olumlu baktığını bildirmişti. Diğer 5 ülke olan İsveç, Finlandiya, Avusturya, Yunanistan ve Belçika ise özellikle Madrid saldırıları sonrasında pozisyonlarını gözden geçirme ihtiyacı duydu. Hollanda'nın ardından ilk sinyal İsveç ve Finlandiya'dan gelirken, diğer 3 ülke de onları izledi. Konuya ilişkin olarak hafta içinde yapılan güncelleme sonrasında da, tüm itirazlar ortadan kalktı. 
   
   
   
</TEXT>
</DOC>
