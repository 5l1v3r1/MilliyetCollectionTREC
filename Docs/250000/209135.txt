<DOC>
<DOCNO> 209135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sontur14.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Parlamentosu, Leyla Zana'yı ödül törenine davet etti... 
</HEADLINE>
<TEXT>

     Avrupa Parlamentosu, kapatılan DEP'in eski milletvekili Leyla Zana'yı, ay sonunda Strasbourg'da düzenlenecek Sakharov İnsan Hakları Ödül Töreni'ne davet etti. 
     Kapatılan DEP'in eski milletvekilleri Zana, Hatip Dicle, Orhan Doğan ve Selim Sadak'ın Ankara 1 No'lu DGM'de yeniden yargılandıkları davanın 10. duruşması öncesinde, Avrupa Parlamentosu AP Dış İlişkiler, İnsan Hakları, Ortak Güvenlik ve Savunma Politikası Komitesi Başkan Yardımcısı Barones Emma Nicholson, Ankara DGM önünde açıklama yaptı. 
     Türkiye'ye davayı izlemek için gönderildiğini belirten Nicholson, AP'de düşünce özgürlüğünün tüm özgürlüklerin önünde olduğunu ifade etti. Leyla Zana'nın AP'nin ifade özgürlüğü alanındaki en büyük ödül olan Sakharov ödülüne layık görülenler arasında bulunduğunu anımsatan Nicholson, ancak ödülün verilemediğini söyledi. 
     Bu yıl ödülün BM Genel Sekreteri Kofi Annan'a 28 Ocak'ta düzenlenecek törenle verileceğini açıklayan Nicholson, Zana'ya da ödül töreni için mektuplu davetiye getirdiğini bildirdi. 
     Ödül törenine katılması halinde Zana'nın ödülünü de vereceklerini ifade eden Nicholson, ''Umarım yetkililer, Zana'nın ödül törenine katılmasına izin verirler'' dedi. 
     Yeniden yargılamada ikinci kez duruşma izleyeceğini belirten Nicholson, hukukun üstünlüğü ve insan hakları kavramlarının Avrupa Birliği'nin AB en önemli dayanakları olduğunu dile getirdi ve Türkiye'nin uzun süre geçmeden AB üyesi olacağına inandığını vurguladı. 
     Hukukun üstünlüğünün her açıdan uygulanmasını görmek istediklerini ifade eden Nicholson, ''Bizim yargılama sürecine müdahale gibi bir niyetimiz yok. AB ülkelerindeki yargılama süreci nasıl Türkiye'nin izlemesine açıksa, Türkiye'deki yargılama süreci de bizim izlememize açıktır'' diye konuştu. 
     
     ''ARTIK İÇ MESELE DEĞİL'' 

     Eski DEP milletvekillerinin avukatı Yusuf Alataş da gazetecilerin soruları üzerine, AP yetkililerinin davayla ilgili açıklamalarının Türk yargısına müdahale olarak değerlendirilmemesi gerektiğini söyledi. Alataş, Türkiye'nin Avrupa ailesinin bir üyesi olmak için çaba gösterdiğini belirterek, hukukun üstünlüğü, insan hakları gibi alanların artık ülkelerin iç meselesi olarak görülmediğini kaydetti. 
     Konuşmaların ardından Emma Nicholson, AP Başkanı Pat Cox'un Zana'ya gönderdiği mektuplu davetiyesini Alataş'a verdi. 
     Bu arada Nicholson, duruşmayı izlemek için gelen Leyla Zana'nın annesi Hediye ile tanıştırıldı. 
     Daha sonra DGM önündekiler yoğun güvenlik önlemleri altında binadan içeriye alındı. DEP'lilerin yeniden yargılandığı davanın 10. duruşması saat 10.15'de başladı. 
     Kapatılan DEP'in eski milletvekilleri, Ankara Merkez Kapalı Ceza ve Tutukevi'nden getirildi. 
     Eski DEP milletvekileri ve avukatlarının katıldığı Ankara 1 No'lu DGM'deki duruşmayı, 3 AP üyesi, DEP'lilerin yakınları ve bazı büyükelçiliklerin temsilcileri de izliyor. 
     
</TEXT>
</DOC>
