<DOC>
<DOCNO> 210193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sonspo25.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA'nın Kulüp Lisans Sistemi start aldı 
</HEADLINE>
<TEXT>

     UEFA'nın onaylamasıyla yürürlüğe giren Kulüp Lisans Sistemi start alırken, Futbol Federasyonu, talimatlar hakkında Birinci Süper Futbol Ligi'ndeki kulüplere yönelik bilgilendirme toplantısı düzenledi. 
     Yaklaşık 1 saat süren toplantıya 16 kulübün temsilcileri katılırken, Akçaabat Sebatspor ve Gaziantepspor'dan herhangi bir yetkili toplantıda yer almadı. 
     Futbol Federasyonu Başkan Vekili Orhan Saka başkanlığında gerçekleştirilen toplantıda, federasyon yetkilileri, kulüp temsilcilerinin yeni sistemle ilgili sorularını yanıtladı. 
     
     YENİ SİSTEM 
     UEFA'nın uygulamaya koyduğu yeni sisteme göre, kulüpler 5 kriteri yerine getirmek zorunda kalacak. Sistemin ''Mali'', ''Sportif'', ''Tesis'', ''Hukuki'', ''İdari ve Personel'' olarak belirlenen kriterleriyle kulüplerin daha organize olması hedefleniyor. 
     Mali kriterle, halen artış göstermekle birlikte gelecekte girdilerin azalması olasılığına dayalı olarak, artan ekonomik riskin engellenmesi, kulüplerin ekonomik ve mali kapasiteleriyle şeffaflık ve kredibilitelerinin artırılması, yatırımcılara gerekli önemin verilmesinin sağlanması, ulusal ve uluslararası turnuvaların devamlılığının temini ve mali yönden fair-play'in yerleştirilmesi amaçlanıyor. 
     Tesis kriterlerinde ise UEFA, daha çok stattaki güvenlik üzerinde duruyor. Bu kritere göre stada gelen sporcu, seyirci ve basın mensuplarının güvenliği, rahat bir şekilde aktiviteyi izleyebilmesi ön plana alındı. UEFA bu konuda stadın kapasitesinden çok niteliğine önem veriyor. Buna göre, stadın giriş çıkışlarının güvenli, basın mensuplarına ayrılan bölüm ile sporcuların soyunma odalarının da yeterli olması şartı bulunuyor. 
     Sportif kriterde ise kulüplerin, gençlerin sportif ve akademik eğitimi için gerekli çabayı sarf etmesi ve bu amaçla yetkin teknik eğiticilerin istihdamının yaratılması hedefleniyor. 
     Hukuki kriterde, Türkiye'deki mevzuatın sağlam olduğu öğrenilirken, kulüplerin yapılanmasını belirleyen personel ve idari kriterde, kulüp başkanı ve yönetim kurulunun profesyonel kişilerle çalışması isteniyor. Bu kriterle yönetim kurullarının, profesyonel genel müdür, genel sekreter ve mali işler ile buna benzer birimlerinin oluşması şart koşuluyor. 
     Bu arada kulüpler, nisan ayı başına kadar bu kriterleri yerine getirmek zorunda kalacak. Futbol Federasyonu, kulüplere lisans verilip verilmeyeceğini buna göre karara bağlayıp, 31 Mayıs'a kadar UEFA'ya bildirecek. 
     
     KURULLAR 
     Yeni sistemde, kulüp temsilcileri öncelikli olarak Hazırlık Birimi'yle çalışacak. Bu birimin hazırlayacağı raporlar, Kulüp Lisans Komitesi'ne gelecek. Raporlar, buradaki incelemeler sonrası Futbol Federasyonu Yönetim Kurulu'nun onayına sunulacak. 
     Hazırlık Birimi'nin oluşumu şöyle gerçekleşti 
     İlk denetlemeyi yapacak Kulüp Lisans Birimi'nde direktör olarak avukat Kemal Kapulluoğlu görev alırken, Sportif Birim'de Futbol Federasyonu Gençlik Gelişim Komitesi'nden 5 üye yer alacak. Altyapı Birimi'nde mimar Cenk Cem, İdari ve Personel Birimi'nde İdil Ülken, Hukuki Birim'de avukat Şekip Mosturoğlu, Mali Birim'de de Cüneyt Polat görevli olacak. 
     Kontrol Birimi ise Kulüp Lisans Komitesi olarak görev yapacak. Bu birimde başkan olarak Orhan Saka bulunurken, Sportif Birim'de Gündüz Tekin Onay, Altyapı Birimi'nde Metin Kazancıoğlu, Mali Birim'de Haldun Kozakoğlu, Hukuki Birim'de de avukat Kemal Kaya görev yapacak. 
     
</TEXT>
</DOC>
