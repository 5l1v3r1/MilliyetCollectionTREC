<DOC>
<DOCNO> 204039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/dunya/dun05.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Musul'da Türkmen yargıç öldürüldü    Irak'ın kuzeyindeki Musul kentinde, önde gelen bir Türkmen yargıç öldürüldü. 
   AFP haber ajansı, Yusuf Hurşid adlı yargıcın önceki gece kentin merkezinde kimliği belirsiz kişilerin bir araçtan ateş açması sonucu sırtından 6 kurşunla vurularak öldürüldüğünü duyurdu. 
   Iraklı komiser Sattar Hattab Mehdi, saldırganların Hurşid'in aracına yaklaşarak ateş açtıktan sonra olay yerinden kaçtıklarını söyledi. 
   
   Irak'ta benzin kıtlığı yaşanıyor    Dünyanın en zengin ikinci petrol rezervine sahip olan Irak'ta benzin kıtlığı baş gösterdi. Geçici Yönetim Konseyi GYK , benzin dağıtımıyla ilgili çeşitli kurallar getirirken, sürücüler benzin alabilmek için saatlerce kuyrukta bekliyor. GYK'nın belirlediği yeni kurallara göre her sürücü haftada 30 litre benzin alabiliyor. Petrol Bakanlığı, benzin sıkıntısının sebebinin boru hatlarına düzenlenen sabotajlar olduğunu belirtti. 
   
   Talabani Saddam'ı biz yakalamadık    Irak Kürdistan Yurtseverler Birliği IKYB lideri Celal Talabani, Irak'ın devrik lideri Saddam Hüseyin'i kendisine bağlı peşmergelerin yakaladığı haberlerini yalanladı. 
   Talabani, Moskova'da yayımlanan Kommersant gazetesine yaptığı açıklamada IKYB peşmergelerinin toplanan istihbarat bilgilerinin Amerikan tarafına aktarıldığını belirtirken, "Ancak, bizzat Saddam'ın yakalandığı operasyona katıldığımızı söylemek doğru olmaz" dedi. 
   
   Saddam'ın sarayında Noel kutlayacaklar    Amerikan askerleri, devrik Irak lideri Saddam Hüseyin'in, doğum yeri Tikrit'teki sarayında Noel'i geçirmeye hazırlanıyor. Yetkililer, askerlerin kendilerini evlerindeymiş gibi hissetmelerini sağlamak için gelecek günlerde ayinler, konserler düzenlemeyi, şarkı ve dans yarışmaları yapmayı düşünüyor. 
   Tikrit'in asayişinden sorumlu Tabur Komutanı Albay Steve Russell, "Saddam Hüseyin'in yakalanması, yıl sonunda durumu düzeltti. Yalnızca İsa'nın doğumunu değil, aynı zamanda 1 yıllık belirsizliğe son veren bu güzel Noel'i kutlayacağız" dedi. 
   
   
   
</TEXT>
</DOC>
