<DOC>
<DOCNO> 240964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonsiy08.html </URL>
<DATE> 2004/05/18/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
CHP'de 30 milletvekilinden olağanüstü kurultay çağrısı 
</HEADLINE>
<TEXT>

     CHP'de, kendilerine "İktidar Yürüyüşü Hareketi" adı veren 30 milletvekili seçimli olağanüstü kurultay çağrısı yaptı. 
     CHP'de yerel seçimler sonrası hareketlenen parti içi muhalefet hareketi en geniş noktasına ulaştı. Daha önce parti yönetimini başarısızlıkla suçlayarak eleştiren ve olağanüstü kurultay talebinde bulunan 9 milletvekilinin sayısı 30'a yükseldi. 
     Kendilerine "İktidar Yürüyüşü Hareketi" adını veren 30 milletvekili bugün parlamentoda bir basın toplantısı düzenleyerek seçimli olağanüstü kurultay çağrısında bulundu. 
     ''Hareketin Sözcüsü'' olduğunu bildiren CHP Kırklareli Milletvekili Mehmet Kesimoğlu tarafından okunan bildiride 4 ana başlık halinde istekler sıralandı. 
     CHP'nin kendini yenileyerek iktidara yürüyüşünün, partililerin ve halkın desteğiyle gerçekleştirileceği ifade edilen deklarasyonda şu görüşlere yer verildi 
     ''Tüzük değişikliği, söylem birliği ve kadro yapılanması aşamalarıyla seçimli kurultayı amaçlayan İktidar Yürüyüşü Hareketimiz hiçbir zaman milletvekilliği görevimizi aksatmayacak, tam tersine, önerilerimizin siyasal gündeme yerleşmesi için çok daha etkin çalışmamıza yol açacaktır. İktidar Yürüyüşü Hareketi, ileriye dönüktür geçmişin verimsiz tartışmalarını, kişisel hesaplarını bir tarafa bırakacak, topluma umut ışığı olacak bir CHP'yi elbirliğiyle oluşturacağız. Dışlayıcı ve dar kadrocu olmayacağız CHP içinde dostluğu, barışı ve sevgiyi sağlayacağız. Politika üretiminde katılımı sağlayacak ve ortak aklı egemen kılacağız. 
     10 milletvekili arkadaşımızın daha önce başlattıkları girişim ve açıklamaları takdirle karşılıyor, paylaşıyor ve onlarla kucaklaşıyoruz. Çabalarımıza bundan sonra da tüm milletvekillerimizin ve örgütlerimizin destek vereceğine inanıyor ve güveniyoruz. 
     Amacımız yalnız CHP'lilerin değil, CHP'nin savunduğu değerleri benimseyen tüm kişi ve siyasal kuruluşların etkin katılımını ve sivil toplum örgütlerinin katkısını sağlayarak partimizi iktidara taşımaktır. Bu nedenle olağanüstü seçimli kurultay talep ediyoruz. Bilinmelidir ki koşullar ne olursa olsun, uğraşımızı CHP bütünlüğü içinde sürdüreceğiz. Tarihsel ve toplumsal sorumluluğumuz, ülkenin iç ve dış koşulları, başarılı olmamızı kesinlikle zorunlu kılıyor. Gücünü örgütünden ve parti tabanından alan, örgütü ve delegeleri adına hareket eden milletvekilleri olarak sarsılmaz inancımız odur ki CHP'nin öz gücü, partimizi iktidara taşıyacak dinamizme sahiptir. Tarihsel birikimimizi ve sol bilincimizi, ülkemizin ve dünyanın gelişmelerini birlikte yorumlama amacıyla eksiksiz ve etkin kullanarak, partililerimizin ve halkımızın desteğiyle ortak amacımıza ulaşacak İktidar Yürüyüşümüzü başlatıyoruz.'' CHP Milletvekilleri, Parlamento'da düzenledikleri basın toplantısında ''CHP'nin İktidar Yürüyüşü'' başlıklı deklarasyonu kamuoyuna açıkladılar. Deklarosyanda imzaları bulunan milletvekilleri şöyle 
     ''Adana Atilla Başoğlu, Ziya Yergök, Amasya Mustafa Sayar, Ankara İsmail Değerli, Yakup Kepenek, Muzaffer R. Kurtulmuşoğlu, Mehmet Tomanbay, Çorum Feridun Ayvazoğlu, Denizli Mustafa Gazalcı Edirne Nejat Gencan, Hatay Züheyir Amber, İstanbul Hasan Aydın Ahmet Güryüz Ketenci, Kemal Kılıçdaroğlu, Berhan Şimşek, İzmir Hakkı Akalın, Muharrem Toprak, Hakkı Ülkü, Kırklareli Mehmet S. Kesimoğlu, Malatya Ferit Mevlüt Aslanoğlu, Muharrem Kılıç, Mersin Ersoy Bulut, Hüseyin Özcan, Sivas Nurettin Sözen, Şanlıurfa Mehmet Vedat Melik, Turan Tüysüz, Tekirdağ Erdoğan Kaplan, Mehmet Nuri Saygun, Tunceli Hasan Güyüldar, Yalova Muharrem İnce.'' Deklarasyonda CHP'nin, laik ve demokratik Cumhuriyeti kuran, sanayileşme ve demokraikleşme süreçlerine öncülük eden, siyasal haklarla ekonomik ve sosyal hakların birlikte güçlenmesinin temellerini atan ve sosyal demokrat açılım sağlayan bir parti olduğu ifade edilerek, ''CHP'nin belirleyici niteliği, yenileşmeye dayalı öncülüktür'' denildi. 
     
     ''CUMHURİYET'İN GELECEĞİ KONUSUNDAKİ KAYGILAR'' 

     Cumhuriyetin geleceği konusundaki kaygıların AKP iktidarının uygulamalarıyla giderek arttığı kaydedilen deklarasyonda, demokratikleşmenin önünün açılamadığı, kamu yönetiminin rüşvet ve yolsuzluktan kurtulamadığı, işsizlik, yoksulluk, yatırımsızlık ve üretimsizliğin ekonomiye egemen olduğu bildirilerek, böyle bir ortamda CHP'den beklentilerin arttığı ifade edildi. CHP'li 30 milletvekili, bunlara karşın CHP'nin yönetim yapısı ve anlayışından kaynaklanan nedenlerle iyi, etkin ve verimli bir biçimde yönetilmediğini savundu. 
     Deklarasyonda özetle şu istekler sıralandı 
     ''-Güçlü Örgüt Demokratik ve Katılımcı Yönetim için Tüzük Değişikliği CHP Tüzüğü, üye ve örgüt haklarını güvenceye alacak karar alma süreçlerine katılımı sağlayacak gençlik ve kadın kollarını güçlendirecek parti içi eğitimi sürekli kılacak merkez organlarının ve örgütlerin politika üretimi çalışmalarını geliştirecek toplumun her kesimiyle bağlarını kuracak ve siyasal katılımı esas alacak yönde değiştirilerek demokratik bir yapıya kavuşturulacaktır. 
     CHP, tüm birimleriyle kurumsal kimliğini kazanmalı, canlılığını ve etkinliğini artırmalıdır. Parti yönetiminin bu görevleri yapacak bir nitelik kazanması için tümüyle yeniden yapılanmasını gerekli ve önemli görüyoruz. 
     -Demokratiklesme ve Ekonomik Gelişmede Öncülüğümüzü Yeniden Elde Edeceğiz CHP olarak, cumhuriyetin değerlerini ya da eş anlamda Atatürk devrimlerini, demokrasiye giden yolun rayları laikliği ve kadın erkek eşitliğini cumhuriyetimizin vazgeçilmez kazanımları sayıyoruz. 12 Eylül rejiminin anayasal, yasal ve kurumsal yapısının kalıntılarının demokratikleşme yoluyla temizlenmesini gerekli görüyoruz. 
     Parti içi demokrasiyi ve üyelik hukukunu güvenceye alan yeni bir Siyasi Partiler Yasası ile temsilde adaleti ve yönetimde istikrarı sağlayacak yeni bir Seçim Yasası hazırlanmasını siyasetin finansman kaynaklarının açıklık kazanmasını, medya-siyaset-ticaret ilişkilerinin AB ölçülerine getirilmesini işsizlik sorununa sosyal demokrat bir anlayışla yani, özellikle de gençlerin issizliğine özel ulusal programlarla çözüm bulunmasını ve kadınların daha yüksek oranda iş bulmalarının sağlanmasını demokrasinin sağlığı için gerekli görüyoruz.'' 
     
     ''DERVİŞ'LE GÖRÜŞTÜNÜZ MÜ '' 

     Hareketin sözcüsü CHP Kırklareli Milletvekili Mehmet Kesimoğlu, bir soru üzerine olağanüstü kurultay için ''Süratle'' imza toplamaya başlayacaklarını bildirdi. 
     Deklarasyondaki görüşlerin CHP İstanbul Milletvekili Kemal Derviş'in görüşleri ile örtüştüğünü belirterek, ''Deklarasyon hazırlanırken kendisiyle temasınız oldu mu '' diye soran bir gazeteciye Kesimoğlu, ''Hayır, görüşmedik. Bu görüşleri savunan herkes bu çatı altında yer alabilir'' karşılığını verdi. 
     
     TÜYSÜZ'ÜN TEPKİSİ 

     Bu arada deklarasyonda imzası bulunan Şanlıurfa Milletvekili Turan Tüysüz sinirli bir şekilde salondan dışarı çıktı. ''İmzamı çekin, ben yokum'' diyen Tüysüz'ü, peşinden dışarı çıkan İstanbul Milletvekili Hasan Aydın ikna edemedi. Tüysüz, basın toplantısına katılmayarak TBMM Basın Bürosu'ndan ayrıldı. 

     
</TEXT>
</DOC>
