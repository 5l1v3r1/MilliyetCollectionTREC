<DOC>
<DOCNO> 203657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sondun05.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Newsweek "Direnişçileri Saddam değil zengin Iraklılar besliyor" 
</HEADLINE>
<TEXT>

     Iraklı direnişçileri, iddia edildiği gibi Saddam Hüseyin'in değil, zengin Iraklıların besledikleri belirtildi. 
     Newsweek dergisine açıklamada bulunan direnişçilerin bir sözcüsü, ''Saddam'dan para alan tek bir direnişçiye bile rastlamadım. Bütün parayı varlıklı Iraklılardan, silahları ise eski Irak ordusundan alıyoruz'' dedi. 
     Dergi muhabirleriyle konuşan direnişçiler, kendilerini ''Saddam'ın fedaileri gibi değil, milliyetçi ve vatansever kişiler olarak gördüklerini'' söylediler. Bu kişiler, ''Saddam'ın lekesinden kurtulduklarına sevindiklerini'' de ifade ettiler. 
     Dergi, Irak'taki 23 direnişçi grubundan sadece bir tekinin Saddam'a bağlı olduğunu yazdı. 
     Saddam'ın yakalanmasından sonra ele geçirilen belgelerin, ''direnişçilerin Saddam'ı bir komutan olarak değil, sadece ilham veren bir sembol olarak gördüklerini'' de ortaya koydu. 
     ''Saddam'ın 2 no'lu adamı İzzet İbrahim el Duri'nin yakalanmasının yakın olduğunu'' düşünen Amerikalılara göre, ''El Duri yakalansa bile milliyetçi ve cihat yanlılarının başlattıkları kanlı ayaklanma kolay kolay bastırılamayacak.'' 
     
</TEXT>
</DOC>
