<DOC>
<DOCNO> 231831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonyas15.html </URL>
<DATE> 2004/04/15/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Düşük bel giyenler dikkat .. Böbrek ve idrar yollarını üşütebilirsiniz 
</HEADLINE>
<TEXT>

     İlkbaharla birlikte havaların ısınmasına aldanıp göbeği açıkta bırakan düşük bel ve kısa tişört giyilmesinin, böbrek ve idrar yollarında rahatsızlıklara yol açtığı bildirildi. 
     Çukurova Üniversitesi Tıp Fakültesi Üroloji Anabilim Dalı Öğretim Üyesi Prof. Dr. Sinan Zeren, AA muhabirine yaptığı açıklamada, gece ve gündüz sıcaklıkları arasındaki 10-15 derecelik farkı dikkate almayıp, düşük bel pantolon ile bunların üzerine kısa tişört giyenleri uyardı. 
     Prof. Dr. Zeren, gençlerin modayı takip etme ve güzel görünme uğruna sağlıklarını riske atmamaları gerektiğini vurgulayarak, ''Yaz sıcağı gelmeden bu tür giysiler giyen genç kızlar, sağlıklarını tehlikeye atıyor'' dedi. 
     Özellikle göbek ve bel bölgesinin soğuktan ve esintiden korunmasına özen gösterilmesini isteyen Zeren, aksi takdirde böbrek ve idrar yolu rahatsızlıklarının kaçınılmaz olacağını anlattı. 
     Böbreklerin, bel kemiğinin iki yanında, kaburgaların hemen altında yer aldığını ve bu organların ani hava değişimlerinden çabuk etkilendiğini vurgulayan Zeren, şunları söyledi 
     ''Böbreklerin başlıca işlevleri, kanın fazla suyunu ve artık maddelerini süzmektir. Bu maddeler, idrar şeklinde ureter denilen kanallarla böbrekten mesaneye aktarılır ve buradan da ureter yoluyla dışarıya atılır. Bu nedenle böbreklerin üşütülmesi, idrar yollarını da etkiler.'' 
     
     ''BEL VE KARIN BÖLGESİNİ SOĞUKTAN KORUYUN'' 

     Prof. Dr. Zeren, giyim tarzına dikkat edilmemesi nedeniyle böbreklerin üşütülmesinin, sancıya, ilerleyen safhalarda idrar yollarında rahatsızlıklara neden olduğuna dikkati çekerek, şunları kaydetti 
     ''Tüm bel ve karın bölgesini etkileyen şiddetli ağrılar veren bu rahatsızlık yaşam kalitesini düşürdüğü gibi iltihabi rahatsızlıklara da neden olabilir. Sancıyla başlayan rahatsızlık, birkaç gün istirahat ve bel bölgesini normal ısıda tutmakla geçebilir, ancak sorun devam ettiğinde iltihabi durum ortaya çıkabilir. 
     İdrar yoları için de aynı sorun geçerlidir. İdrara çıkıldığında yanma ve sancıya, sık sık idrara çıkmaya neden olan bu rahatsızlık, idrar yollarında da iltihap oluşumuna zemin hazırlar.'' Zeren, özellikle idrar yolları hassas olanlar ve ailesinde böbrek rahatsızlığı bulunanların daha fazla risk taşıdığını sözlerine ekledi. 

     
</TEXT>
</DOC>
