<DOC>
<DOCNO> 249780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sonyas13.html </URL>
<DATE> 2004/06/21/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Aşil'in mezarı Osmancık'ta mı 
</HEADLINE>
<TEXT>

     ''Truva-Troy'' filmine konu olan İlyada Destanı'nın kahramanı Akhilleus'un Aşil mezarının, Çorum'un Osmancık İlçesi'nde olduğuna yönelik iddialarla ilgili Çanakkale ve Çorum arasında başlayan tartışmalar devam ediyor. 
     Araştırmacı-Yazar Cevdet Saraçer, AA muhabirine yaptığı açıklamada, son zamanlarda medyada Aşil'in mezarının yeri konusunda çok farklı görüşler yer aldığını, ancak tartışmaların bilimsellikten uzak olduğunu söyledi. 
     Saraçer, kendisinin yazdığı ''Tarihsel Doku İçinde Unutulan Bir Kent'' adlı kitabında, İlyada kahramanı Akhilleus'un Osmancık bağlantısını, İlyada ve Odysseia destanından yararlanarak, delilleriyle ortaya koyduğunu savundu. 
     Aşil'in gömü yeri konusunda Çanakkale ile Çorum arasındaki tartışmanın yersiz olduğunu ifade eden Saraçer, şöyle konuştu 
     ''Hektor, Anadolulu bir kahraman. Mitolojide yansız tanrılar ondan yanadır. Aşil, saldırgan Avrupa'nın, hiç istemediği halde Troya'da savaşmak zorunda kalan bir yiğididir. Troya toprakları, ölen düşmanlarını bugüne kadar koruyup saklamıştır. Osmancık toprakları da aynı düşmanın bir büyük komutanı Aşil'i, dibinde serin suların çağladığı bir yüce tepede, ardıç ağaçlarının gölgesinde konuk etmektedir. Biz gereksiz tartışmalara girmek istemiyoruz.'' Çanakkale Belediye Başkanı Ülgür Gökhan, Aşil'in mezarının Çorum'da olduğu iddialarına bir espriyle tepki vermiş ve ''Evet Aşil, Çorum'a gitmiştir. Ama leblebi almaya gitmiştir. Leblebiyi de alıp gelmiştir. Mezarı da buradadır'' demişti. 
     
</TEXT>
</DOC>
