<DOC>
<DOCNO> 242185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sontur10.html </URL>
<DATE> 2004/05/23/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Evlat edinirken yaş sınırı 18 
</HEADLINE>
<TEXT>

     Yargıtay, evlat edinen kimsenin, evlatlıktan en az 18 yaş büyük olması gerektiğine hükmetti. 
     Yargıtay 2. Hukuk Dairesi'nin söz konusu kararı, Resmi Gazete'nin bugünkü sayısında yayımlandı. 
     Yargıtay 2. Hukuk Dairesi, bir yerel mahkemenin ''evlat edinmeye izin verilmesine'' ilişkin kararını, Adalet Bakanlığı'nın yazısı üzerine görüşerek karara bağladı. 
     Yargıtay 2. Hukuk Dairesi, yerel mahkemenin kararını, ''sonuca etkili olmamak üzere'' kanun yararına bozdu. 
     Dairenin kararında, söz konusu davadaki evlat edinmek isteyen kadının evlat edinmek istediği kişiden 17 yaş büyük olduğu, oysa 743 Sayılı Türk Medeni Kanunu'nun 2. maddesine göre, ''evlat edinen kimsenin evlatlıktan en az 18 yaş büyük olması'' şartının aranması gerektiğini bildirildi. 
     Yargıtay 2. Hukuk Dairesi, yasal şartın oluşmaması nedeniyle davacı yönünden davanın reddine karar verilmesi gerekirken sözkonusu yasa maddesi hükmüne aykırı olarak davanın kabulüne karar verilmesini usul ve yasaya aykırı buldu. 
     
     ERGİN VE KISITLIYI EVLAT EDİNME 
     Yargıtay 2. Hukuk Dairesi, Resmi Gazete'nin bugünkü sayısında yer alan bir başka kararında da ergin ve kısıtlıyı evlat edinmek isteyenlerin çocuğu olmaması gerektiğini hükme bağladı. 
     Yerel mahkemece verilen hükmün kanun yararına bozulmasına ilişkin Adalet Bakanlığı'nın yazısı üzerine dosyayı inceleyen daire, hükmün sonuca etkili olmamak üzere bozulmasına karar verdi. 
     Yargıtay 2. Hukuk Dairesi, kararında Türk Medeni Kanunu'nun 313. maddesinin ergin ve kısıtlıların hangi hallerde evlat edinilebileceğini düzenlediği, söz konusu davada evlat edinilmek istenen kişinin dava tarihi itibarıyla ergin olduğunu, evlat edinmek isteyen kişinin ise çocukları bulunduğunu hatırlattı. Yargıtay 2. Hukuk Dairesi, ergin ve kısıtlıyı evlat edinmek isteyenin ''alt soyunun'' bulunmaması gerektiğini hükme bağladı. 
     
     MENFAATLERİ ÇATIŞIYORSA... 
     Yargıtay 2. Hukuk Dairesi, evlat edinmeye ilişkin bir başka davada da ''bir işte yasal temsilcinin menfaati ile küçüğün veya kısıtlının menfaati çatışıyorsa, vesayet makamı tarafından ilgilinin isteği üzerine veya resen temsil kayyımı atanması gerektiğine'' hükmetti. 
     Adalet Bakanlığı'nın yazısı üzerine bir yerel mahkemenin evlat edinmeye ilişkin kararını inceleyen daire, kararın sonuca etkili olmamak üzere kanun yararına bozulmasını kararlaştırdı. 
     Yargıtay 2. Hukuk Dairesi, ''evlat edinmek isteyen vasi ile evlat edinilmek istenen çocuk arasında menfaat çatışması meydana geldiğinden mahkemece, küçük çocuğun kayyımla temsilinin sağlanması, gösterildiği takdirde onun da delillerinin toplanması, bütün delillerin birlikte değerlendirilmesi ve sonucuna göre karar verilmesi gerekirken eksik hasım ve eksik inceleme ile hüküm kurulmasının usul ve yasaya aykırı olduğuna'' hükmetti. 
     
     EVLAT EDİNMEDE ASLİYE HUKUK MAHKEMESİ GÖREVLİ 
     Yargıtay 2. Hukuk Dairesi, bir başka kararında da 1 Ocak 2002 tarihinden itibaren aile mahkemelerinin faaliyete geçtiği tarihe kadar evlat edinme davalarında görevli mahkemenin Asliye Hukuk Mahkemesi olduğunu karara bağladı. 
     Bir yerel mahkemenin evlat edinmeye ilişkin kararını, Adalet Bakanlığı'nın yazısı üzerine inceleyen Yargıtay 2. Hukuk Dairesi, hükmün sonuca etkili olmamak üzere bozulmasına karar verdi. 
     1 Ocak 2002 tarihinde yürürlüğe giren Türk Medeni Kanunu'nun 315. maddesi gereği evlat edinme davalarında Sulh Hukuk Mahkemesi'nin görevli olduğuna ilişkin hükmün kaldırıldığı hatırlatılan kararda, ''4721 sayılı Türk Medeni Kanunu'nun yürürlüğe girdiği 1 Ocak 2002 tarihinden itibaren aile mahkemelerinin faaliyete geçtiği tarihe kadar evlat edinme davalarında görevli mahkeme, Asliye Hukuk Mahkemesidir. Hüküm tarihinde Asliye Hukuk Mahkemesi'nin görevli olduğu nazara alınarak resen dava dilekçesinin görev yönünden reddine karar verilmesi gerekirken, mahkemece esasa girilerek yazılı şekilde karar verilmesi usul ve yasaya aykırıdır'' denildi. 
     
</TEXT>
</DOC>
