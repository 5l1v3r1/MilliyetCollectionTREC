<DOC>
<DOCNO> 205374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/soneko10.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
AB ile ticarette "CE" işareti uygulaması başlıyor... 
</HEADLINE>
<TEXT>

     Türk Loydu Vakfı İktisadi İşletmesi Murahhas Azası Şevki Bakırcı, Avrupa Birliği AB teknik mevzuatına uyum çerçevesinde CE işareti taşımayan hiçbir ürünün 1 Ocak 2004 tarihinden itibaren pazara sürülemeyeceğini anımsatarak, ''Ama şu anda devletin belirlediği onaylanmış kuruluş olmadığı için uygulama ertelenebilir'' dedi. 
     Kapsamına giren ürünlerin amacına uygun kullanılması halinde insan can ve mal sağlığı, bitki ve hayvan varlığı ile çevreye zarar vermeyeceğini gösteren CE işareti onayını veren kuruluş olabilmek için yaptıkları başvurular AB Komisyonu'na iletilen Türkiye'den üç kuruluş, onay aldıkları takdirde, bugüne kadar pazara hakim olan yabancı şirketlere de rakip olacaklar. 
     Başvuruları AB Komisyonu'nda incelenmekte olan Türk Loydu Vakfı'nın Murahhas Azası Şevki Bakırcı, AA muhabirine yaptığı açıklamada, AB'de bine yakın CE işareti veren onaylanmış kuruluş olduğunu belirterek, Türkiye'de bu onayı veren kuruluş bulunmadığı için ihracatçı firmaların CE işareti onayını yabancı şirketlerden aldığını söyledi. Bakırcı, şunları kaydetti 
     ''Bu şirketler Türkiye'ye özel davranıyor. Çünkü Türkiye'de alternatifleri yok. CE işareti onayını vermek için çok yüksek rakamlar alıyorlar. Mesela biz bir ürüne CE işareti vermek için 8 bin dolarlık bir ücret tespit ettik, ama yabancı bir kuruluş bunu 20 bin dolara yapmış. Biz faaliyete geçtiğimizde fiyatlarımız Avrupa'da yapılanların 1 3'inden daha az olacak. Yarın piyasaya çıktığımızda yabancı şirketler de fiyatlarını belki düşürecekler.'' 
     
     EN GEÇ ŞUBAT ORTASINA KADAR CEVAP BEKLENİYOR 
     Halen AB'nin 23 tane yeni yaklaşım direktifi olduğunu, bunların da kendi içlerinde alt başlıklara ayrıldığını kaydeden Bakırcı, Türk Loydu olarak, gezi tekneleri, basit basınçlı kaplar, gaz yakan cihazlar, sıcak su kazanları, basınçlı ekipmanlar ve taşınabilir basınçlı ekipmanlar olmak üzere 6 direktif kapsamında onay veren kuruluş olmak için başvuruda bulunduklarını dile getirdi. 
     Türk Akreditasyon Kurumu TÜRKAK ve İsveç Ulusal Akreditasyon Kurumu SWEDAC tarafından akredite edilmiş bir kuruluş olduklarını belirten Bakırcı, üç yıldan beri onaylanmış kuruluş olabilmek için çalışma yaptıklarını söyledi. 
     Bakırcı, Sanayi ve Ticaret Bakanlığı ve Denizcilik Müsteşarlığı'na yaptıkları başvurunun AB Komisyonu'na gönderildiğini, Ocak ayı içinde veya Şubat ortasına kadar komisyondan olumlu bir cevap almayı umduklarını bildirdi. 
     Bakırcı, AB Komisyonu'ndan onay aldıktan sonra kendilerine bir numara verileceğini ve bunun AB resmi gazetesinde yayınlanmasından sonra dünyanın her yerinde CE işareti veren onaylanmış kuruluş olarak faaliyete başlayabileceklerini anlattı. 
     Türkiye'nin Gümrük Birliği anlaşmasından kaynaklanan bu hakkının bugüne kadar değerlendirilemediğine işaret eden Bakırcı, onay aldıktan sonra sadece Türkiye ve AB ülkelerinde değil, diğer çevre ülkelerde de çalışmayı hedeflediklerini vurguladı. 
     
     ''ERTELEME OLABİLİR'' 
     Gezi tekneleriyle ilgili direktifin bu ay içinde yürürlüğe girdiğini, ancak 6 ay ertelendiğini anımsatan Bakırcı, ''CE işaretini taşımayan hiçbir ürün 1 Ocak 2004'den itibaren pazara sürülemeyecek. Ama şu anda devletin belirlediği onaylanmış kuruluş olmadığı için bunlar da ertelenebilir. Yoksa üretici paniği kapılır ve bu onayı gider yabancılardan alır'' dedi. 
     Bakırcı, her direktifin taşıdığı risk grubuna göre bir üretim yönetimi olduğunu belirterek, öncelikle ürünün hangi risk modülüne girdiğinin tespit edileceğini, daha sonra da denetiminin yapılacağını bildirdi. 
     Uygunluk onaylı ürünlerin piyasa denetiminin ise ilgili bakanlıkların bünyesinde oluşturulan ekipler tarafından yapılacağına işaret eden Bakırcı, kendilerinin de habersiz olarak şirketleri denetleyeceklerini söyledi. 
     Bakırcı, onaylanmış kuruluşun ancak kendi kapsamındaki ürünlere CE işareti onayı verebileceğine dikkat çekerek, Türk Loydu'nun 2004'ün sonuna doğru makine direktifine girmek için gerekli çalışmalarını tamamlayacağını kaydetti. 
     
     CE İŞARETLİ ÜRÜNLER 
     AB mevzuatında, CE işareti taşıyacak ürünler 23 ana grup altında toplanıyor. 
     Bu ürün başlıkları, alçak gerilim cihazları, basit basınçlı kaplar, gaz yakan aletler, sıcak su kazanları, elektromanyetik uyumluluk, makineler, sivil kullanım için patlayıcılar, otomatik olmayan tartı aletleri, patlayıcı ortamlarda kullanılan ekipmanlar, asansörler, dondurucular, basınçlı kaplar, açık havada kullanılan ekipmanlardan çevreye yayılan gürültü, floresan lambalarda enerji etkinliği, vücuda yerleştirilebilir aktif tıbbi cihazlar, tıbbi cihazlar, vücut dışında kullanılan tıbbi tanı cihazları, oyuncaklar, gezi amaçlı tekneler, inşaat malzemeleri, kişisel korunma donanımları, radyo ve telekomünikasyon terminal cihazları ve yolcu taşıma amaçlı kablo üzerinde hareket eden araçlardan oluşuyor. 
     
</TEXT>
</DOC>
