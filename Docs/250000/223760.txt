<DOC>
<DOCNO> 223760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/soneko34.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Çin mallarıyla rekabetin çözümü kur değildir 
</HEADLINE>
<TEXT>

     Devlet Bakanı Ali Babacan, Çin mallarıyla rekabet edememe sorununun çözümünün kur olmadığını söyledi. 
     Babacan, Gaziantep Sanayi Odası ve Gaziantep Ticaret Odası'nın birlikte düzenlediği ''Son Ekonomik Gelişmeler'' konulu toplantıda yaptığı konuşmada, kurun değerlenmesine ilişkin ortada değişik iddiaların bulunduğunu kaydetti. 
     Çin mallarıyla rekabet sorununda kurun çözüm olmayacağını, probleme başka çözümler bulunması gerektiğini vurgulayan Babacan, şöyle konuştu 
     ''Kur kimine göre yüzde 20, kimine göre yüzde 40 değerli, bu konuda çok farklı rakamlar var ortada. Biz buna katılmıyoruz. Merkez Bankası aşırı dalgalanmaları önlemek için piyasadan 80 milyon dolar döviz alıyorsa, insanlar da harıl harıl döviz satıyorsa, bunu düşünmek gerek. Varsayalım kur yüzde 20-40 değerli. 7-8 milyon ile 45-50 milyon lira arasındaki ürün fiyat farkı dövizdeki yüzde 20-30 ile kapacak açık mıdır '' Babacan, hütümetten faizleri biraz daha düşürmesini isteyenlerin kavram kargaşası yaşadıklarına dikkati çekerek, Hazine'nin borçlanma faizi ile Merkez Bankası'nın gecelik faiz politikasının birbirinden farklı konular olduğunu belirtti. 
     Operasyonel bağımsızlığı bulunan Merkez Bankası'nın, sahip olduğu bağımsızlık çerçevesinde sadece ve sadece fiyat istikrarına odaklandığını bildiren Babacan, fiyat istikrarı ile enflasyonun kalıcı bir şekilde düşmesini kastettiklerini belirtti. 
     Şu ana kadar uyguladıkları politikaların sonucunun ortada olduğunu kaydeden Babacan, sözlerini şöyle sürdürdü 
     ''Merkez Bankası'na çok eleştiriler geldi. Neden yüksek tutuyorlar, düşürsünler, bir an önce faiz düşsün, şöyle ya da böyle dediler. Biz ne yaptığımızı çok iyi biliyoruz. Aldığımız sonuçların arkasında bu iradeli, kararlı ve tutarlı uygulamamız vardır. 
     Ne yapacağımızı seçimlerden önce ilan ettik. Merkez Bankası'nın temel önceliği fiyat istikrarıdır, Merkez Bankası'nın operasyonel bağımsızlığı vardır dedik. Biz doğru olduğuna inandığımız bu düşüncelerle yola çıktık. Çok şükür de iyi sonuçlarını alıyoruz.'' 
     
     ÖNCELİKLİ SORUN ÜRETİM İSTİHDAM 
     Babacan, şu anda Türkiye'nin karşı karşıya bulunduğu en önemli ekonomik sorun üretim ve istihdam olduğuna dikkati çekti. Bu konuda üzerlerine düşen görevin öncelikle sağlanan siyasi ve makro ekonomik istikrardan taviz vermemek olduğunu söyleyen Babacan, bunu olmazsa olmaz şart kabul ettiklerini kaydetti. 
     ''Bir numaralı hedef bu istikrarı kesinlikle riske atmamak, kararlı politikalarımızdan asla taviz vermemektir. Bu istikrarı sadece ve sadece güçlendirmek gerekiyor'' diyen Babacan, istikrarı koruma ve güçlendirme çabası yanında yatırım ve iş ortamını iyileştirmek için bütçe olanakları elverdiği ölçüde adımlar atmaya devam edeceklerini ifade etti. 
     Babacan, uzun süre tartışılarak ve konuşularak hazırlanan Teşvik Yasası'na ilişkin Türkiye'nin her yerinden eleştiri ve şikayetler aldıklarını, eleştiri ve şikayetleri değerlendireceklerini bildirdi. 
     Teşvik Yasası'nın ileri bir dönemde daha rafine edilebileceği kanaatinde olduğunu vurgulayan Babacan, ''Üzerinde çalışılacak. Şu anda şöyle ya da böyle yapılacak diyemiyorum ama eleştirilerin ve şikayetlerin farkındayız, önerileri dikkate alıyoruz'' dedi. 
     
     ANLAYIŞ DEĞİŞİKLİĞİ 
     Babacan, Türkiye'nin siyasel, ekonomik ve sosyal bir değişimin ötesinde ciddi bir anlayış değişikliği yaşadığını bildirdi. 
     Umutların karardığı, çözümlerin imkansızlaştığı bir dönemde göreve geldiklerini ifade eden Babacan, toplumun her kesiminin kendilerinden büyük beklentileri olduğunu kaydetti. Beklentilere yanıt verme, Türkiye'ye yeni hayel kırıklıkları yaşatmama zorunluluğuyla hükümet olduklarını anlatan Babacan, şunları anlattı 
     ''Bu nedenle dürüst siyaset yapmak, siyasete ve ekonomiye yeni kavramlar, yeni bir anlayış kazarndırmamız gerekiyordu. Çok şükür bunu büyük ölçüde başardığımıza inanıyorum. Toplum umutla dolu, geleceğe güvenle bakıyor, kendisini ve devleti yönetenlere güveniyor. 
     Ekonomide öncelikle güven ve istikrarı yeniden tesis ettik. Yıllarca kısır çekişmelerle vakit kaybetmiş ülkemizin titreyip kendine gelmesini sağladık. 
     Ekonomik göstergelerdeki iyileşmeyi herkes biliyor. Hiç kuşkusuz rakamlar tek başına belli bir dönem için çok birşey ifade etmiyor. önemli olan bu rakamları bu gelişmeyi kalıcı kılabilmek. ekonomik sorunlarımızın çözümünde geçici yöntemler ya da popilist uygulamalar yerine kalıcı ve cesur adımlar atmak zorunda olduğumuzu biliyoruz.'' Babacan, ülkede birkaç aylık bir rahatlama sağlam için yanlış bazı şeyler yapmayı tercih etmediklerini, uzun vadeli düşündüklerini, Türkiye'nin gelecek 3-6 ayını değil 5-10 yılını düşünerek çalıştıklarını bildirdi. 
     
</TEXT>
</DOC>
