<DOC>
<DOCNO> 208428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sontur29.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılbaşı trilyonerinin evine hırsız girdi... 
</HEADLINE>
<TEXT>

     Milli Piyango'nun yılbaşı çekilişinin 2.5 trilyon liralık Batman talihlisi Ahmet Beycür'ün evine giren hırsız eli boş çıktı. 
     AA muhabirinin aldığı bilgiye göre, annesinin kalp ameliyatını yaptırmak için Ankara'da bulunan Milli Piyango'nun yılbaşı çekilişindeki 2.5 trilyon lira talihlisi Ahmet Beycür'ün İluh Mahallesi 1307 Sokak'taki evine hırsızlar girdi. 
     Olay, Ahmet Beycür'ün evini kontrole giden babası İbrahim Beycür'ün, evin dağınık olduğunu görüp güvenlik güçlerine haber vermesiyle ortaya çıktı. Olay yerine gelen güvenlik güçleri, eve hırsızlık amacıyla giren kişi veya kişilerin evi alt üst ettiklerini ancak, evde para ve değerli eşya bulamayınca bir şey almadan evi terk ettiklerini tespit etti. 
     Beycür ailesi hırsızlık olayı ile ilgili açıklama yapmazken, güvenlik güçleri olayın geniş çaplı araştırıldığını belirtti. 
     
</TEXT>
</DOC>
