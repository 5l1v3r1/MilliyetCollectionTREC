<DOC>
<DOCNO> 219118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/spor/ydemirkol.html </URL>
<DATE> 2004/03/02/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Kredi bitiyor 
</HEADLINE>
<TEXT>

   
   Pazar akşamı belki müthiş eğlenceli, insanın nefesini kesen bir maç yoktu. Ama futbolun ideolojisiyle ilgili olanlar Fatih Terim'in zeki hamlelerini, buna Daum'un verdiği cevapları görüp keyiflendiler. İmparator pazar günü bu maçı kazanmak için birçok hamle yaptı. Rakibini zor duruma sokan hamleler. Belki son değişikleri üzerinde tartışılabilir. Ama bence büyük bir yüzdeyle doğruların peşindeydi. 
   Petre'yle beşlenen savunma, taç çizgilerine kadar açılıp, rakibin iki hızlı kanadı Tuncay ve Mehmet Yozgatlı'yı çıkarmayan Ergün ve Prates... Ümit Karan'ın arkasında her an pozisyon kollayan Volkan ve Necati'nin rakip savunmaya çıkma olanağı vermeyişi... Duran toplarda 11 kişiyle ceza sahasına yığılıp, Fener'in kafacılarını rahatsız etme... Ve rakibin oyun kurucusu Van Hooijdonk'a yapılan sıkı markaj... Terim, Fenerbahçe'yi durdurmak için ne gerekiyorsa büyük bir cesaretle yaptı. Bu diziliş, hamle ve sistemle rakibi hızlı çıkışlarla vurabilirdi. Diyarbakır'ın yaptığını daha kaliteli bir kadroya sahip olan Galatasaray yapabilirdi... 
   İşte sorun burada bir kez daha bütün açıklığıyla gözler önüne serildi. Galatasaray gol dışında ceza sahası içinde bir kez bile şut çekemedi. 90 dakika boyunca Prates, Ergün ve Volkan'ın ceza sahası dışından vurduğu 3 şut dışında rakip kaleyi denemedi. Fatih Terim'i İmparator yapan etkenlerden biri kuşkusuz stratejistliği. Pazar akşamı bunu seyrettik. Ama onu bu mertebeye çıkaran bir başka önemli özelliğin gittikçe eridiğini de 1,5 yıldır görüyoruz Oyuncuları yüksek form standardında tutabilme. Bu geçen zamanda Terim'in hiçbir öğrencisi fizik, oyun zekası, oyun anlayışı olarak tepe noktaya çıkamadı. Bütünü oluşturan basit futbol detaylarında, takımları takım yapan işlerde mükemmelik sağlanamıyor. Bir küçük örnek Dört günde üç kez aynı ofsayt tuzağına kendisini düşürdü Galatasaray. Bir başka önemli örnek Galatasaray hiçbir önemli deplasmanda rakip kaleye ikiden fazla şut atamadı. İşte Real Sociedad, Juventus, Olymipakos, Beşiktaş ve Fenerbahçe maçları. Çünkü savunmaya yoğunlaşmışken hücum yapamıyorlar. Ya da tam tersi. Üç forvet oynayınca Konya'ya 20 dakikada 5 karşı karşıya pozisyon veriyorlar. Basit yön değiştirmelerde sıfıra yakınlar. Ve pazar günü maç boyunca bir kez göbekten derinlemesine pasa maruz kalıp, onda da golü yediler. 
   Terim büyük bir çoğunlukla doğru taktik ve stratejileri sahaya koyuyor. Ama her defasında çok basit ve temel futbol detaylarında takımının ne kadar kötü olduğu ortaya çıkıyor. 
   Galatasaray'ın bu kadrosundan bu sene bir şey beklenilmemesi gerektiği konusunda hemen hepimiz hemfikiriz. Ama biraz olsun, ufak tefek ilerlemeler görmek gerekiyor. Bunu göremiyoruz ve artık kredi bitiyor. 
   
      
   
</TEXT>
</DOC>
