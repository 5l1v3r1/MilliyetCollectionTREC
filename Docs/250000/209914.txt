<DOC>
<DOCNO> 209914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/soneko38.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Amacımız Lübnan ile ticaret anlaşması yapmak... 
</HEADLINE>
<TEXT>

     Devlet Bakanı Kürşad Tüzmen, amaçlarının Türkiye ile Lübnan arasında serbest ticaret anlaşması STA yaparak, karşılıklı ticaretin, yatırımların ve iş aleminin istediği iş ikliminin sağlanması olduğunu söyledi. 
     Tüzmen, Sheraton Oteli'nde Lübnan Ticaret ve Ekonomi Bakanı Marwan Hamade ile görüştü. 
     Tüzmen, görüşmede yaptığı konuşmada, ziyaret sırasında Lübnan ve Türkiye arasındaki ticaret hacmini artırmak için gerekli çerçevenin hazırlanması için çalıştıklarını kaydetti. 
     Akdeniz'in bir serbest ticaret alanı haline getirmeyi amaçladıklarını belirten Tüzmen, bu konuda Türkiye ve Lübnan arasında karşılıklı yatırımların artırılması için STA anlaşmasının imzalanması gerektiğini söyledi. 
     Tüzmen, bu konudaki çalışmaların Lübnan ve Türk heyetleri arasında Dış Ticaret Müsteşarlığı'nda sürdürüldüğünü de kaydetti. 
     Lübnan Ticaret ve Ekonomi Bakanı Marwan Hamade de STA konusunda mesafe katedildiğini ve anlaşmanın Lübnan Başbakanı'nın Türkiye'ye ziyaretine yetiştirilmeye çalışıldığını anlattı. 
     Konuk Bakan, Türkiye ve Lübnan arasında Çifte Vergilendirmenin Önlenmesi Anlaşması, Karşılıklı Yatırımların Teşviki Anlaşmalarının da imzalanacağını belirterek, bu anlaşmaların imzalanması ile yatırımların önünde engel kalmayacağını söyledi. 
     Konuk Bakan, Türkiye'nin son dönemlerde Arap ülkeleri ile ilişkilerini artırdığını ve bunun bir göstergesinin Suriye Devlet Başkanı'nın Türkiye'ye ziyareti olduğunu belirterek, kurulan iyi ilişkilerin bölge ülkelerine de yansıyacağını söyledi. 
     Lübnan Ticaret ve Ekonomi Bakanı Hamade, Lübnan'ın Türkiye için bir geçiş kapısı olduğunu, Türkiye'nin de Lübnan için bir geçiş kapısı oluşturacağını sözlerine ekledi. 
     
</TEXT>
</DOC>
