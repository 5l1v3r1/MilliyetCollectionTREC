<DOC>
<DOCNO> 224300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sonyas01.html </URL>
<DATE> 2004/03/21/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
"Eğitime Destek Kampanyası"nda 1 katrilyon lira toplandı... 
</HEADLINE>
<TEXT>

     Milli Eğitim Bakanlığı Yüksek Öğrenim Genel Müdürü Prof. Dr. Servet Özdemir, vatandaşların, ''Eğitime Destek Kampanyası''na bugüne kadar 1 katrilyon lira değerinde katkı sağladığını söyledi. 
     Özdemir, AA muhabirine yaptığı açıklamada, kampanya kapsamında yapılan bağışlar sonucu 4 bin dersliğin hizmete alındığını belirterek, okul yaptırılması için de hayırsever vatandaşlar tarafından 150 dekar arsa bağışlandığını kaydetti. 
     Türkiye'de ve yurtdışında yaşayan vatandaşların kampanyaya yoğun ilgi gösterdiğini ifade eden Özdemir, şöyle konuştu 
     ''Vatandaşlar kampanyaya bugüne kadar 1 katrilyon lira değerinde katkı sağladı. Kampanyanın başladığı dönemde hedefimiz 6 bin 500 derslik yapmaktı. İlgi yoğun olunca bu hedefimizi 8 bin 500'e çıkardık. Kampanyaya destek verip okul veya derslik yaptıran vatandaşların isimlerini bu yerlere vererek yaşatıyoruz. Bir okul veya derslik yaptırmak bizim için fark etmiyor. Yeter ki insanlar destek versin.'' Özdemir, öğrencileri, kaliteli ve modern okullarda eğitip, sorgulayan ve özgür düşünen bireyler olarak yetiştirmeye çalıştıklarını anlatarak, ''Modern ve kaliteli okullar yapıp, Avrupa ile yarışan bir eğitim sistemini oluşturmayı hedefliyoruz'' dedi. 
     
</TEXT>
</DOC>
