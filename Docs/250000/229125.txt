<DOC>
<DOCNO> 229125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/guncel/gun04.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçe müzik kapatması 
</HEADLINE>
<TEXT>

   Diyarbakır'da bir televizyon, bandrollü satılan kasetteki Kürtçe şarkıları yayınladığı gerekçesiyle RTÜK tarafından 1 ay kapatıldı. AB uyum yasaları ile çeliştiği ileri sürülen bu karar, tartışma yarattı 
   DİYARBAKIR DHA 
   
   Diyarbakır'da yayın yapan "ART TV", bandrollü olarak satılan bir kasetteki Kürtçe şarkıları yayınladıkları gerekçesiyle RTÜK tarafından 1 ay süreyle kapatıldı. RTÜK kararına, "Türkiye Cumhuriyeti devletinin varlık ve bağımsızlığına, devletin ülkesi ve milletiyle bölünmez bütünlüğüne, Atatürk ilke ve inkılaplarına aykırı yayın yapıldığı"nı gerekçe gösterdi. 
   Verilen cezayı tepkiyle karşılayan ART Radyo TV Yayın Yönetim Kurulu Başkanı Nezahat Dağtekin, hukuka uygun olarak satılan bir kasette yer alan Kürtçe parçaları çaldıkları gerekçesiyle RTÜK tarafından bir ay kapatma cezası verildiğini belirterek, "Bu karar AB Uyum Yasaları ile çelişiyor. Daha önce de böylesi kararlarla kapatılan bir televizyon kanalı, beraat ederek tekrar yayına başladı" dedi. ART TV'ye daha önce de Kürtçe parçalar çaldığı gerekçesiyle 2 kez birer hafta kapatma cezası verilmişti. 
   
   
</TEXT>
</DOC>
