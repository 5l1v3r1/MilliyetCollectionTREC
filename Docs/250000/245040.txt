<DOC>
<DOCNO> 245040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sonsiy07.html </URL>
<DATE> 2004/06/03/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Erdoğan, İsrail hükümetini İsrail gazetesinde suçladı... 
</HEADLINE>
<TEXT>

     Başbakan Recep Tayyip Erdoğan, İsrail'in "devlet terörü" uyguladığını belirterek, barış sürecine katkıda bulunmadığını kaydetti. Erdoğan, "İsrail, Filistinliler'e, kendilerine 500 yıl önce davranıldığı gibi davranıyor" dedi. 
     Erdoğan, İsrail'in muhafazakar gazetelerinden Haaretz'e verdiği demeçte, geçen Hafta İsrail Altyapı Bakanı Joseph Paritzky'ye yönelttiği eleştirilere açıklık getirdi. 
     Erdoğan'ın, İsrail basınına verdiği ilk demeç olma özelliği taşıyan haberde, Erdoğan'ın, "İsrail'in barış sürecine katılmadığı, kadın ve çocukları ayrım gözetmeksizin öldürdüğü ve Filistinliler'in evlerini yıktığını, bu hareketlerin de 'devlet terörü' dışında bir kavramla tanımlanamayacağını" kaydettiğine dikkat çekildi. 
     
     "SORUN HALKLAR ARASINDA DEĞİL HÜKÜMETLER DÜZEYİNDE" 
     Erdoğan, halklar arasındaki ilişkilerde herhangi bir sorunun söz konusu olmadığını belirterek, Türkiye'nin İsrail halkına bakışının da son derece nesnel olduğunu belirtti. 
     Erdoğan, hükümetler düzeyinde ise, Türkiye'nin, barış sürecinin yeniden canlandırılması taraftarı olduğunu kaydederek, İsrail'in bu çabalara katkıda bulunmadığını ifade etti. Erdoğan, "Bunu neden söylüyorum Bir hükümetin, bir kabinenin suikast düzenlemeye karar vermemiş olmasını temenni ederdim çünkü hükümetler hukuku bir kenara bırakamaz" diye konuştu. 
     Erdoğan, İsrail'in devlet terörü uygulayıp uygulamadığına ilişkin bin soruya ise, "Olanlara baktığınızda başka nasıl açıklarsınız " sorusuyla yanıt verdi. 
     Türkiye'nin, Orta Doğu ülkeleriyle ilişkilerinde geçmişte bir boşluk dönemi olduğunu belirten Erdoğan, kendilerinin bu boşluğu kapattıklarını ifade etti. Erdoğan, İran'a yapacağı ziyaretin ise, karşılıklı temasların bir sonucu olduğunu belirterek, İsrail ve Filistin'e kendisinden önce Dışişleri Bakanı Abdullah Gül'ün gitmesinin uygun olacağını düşündüğünü kaydetti. Erdoğan, İsrail'e gitmekle ya da oradan konuk gelmesiyle ilgili bir sorun olmadığını da söyledi. 
     
     İSRAİL FİLİSTİNLİLER'E, KENDİLERİNE YAPILANI YAPIYOR 
     Başbakan Erdoğan, İsrail ile Türkiye arasında yaşanmakta olan krizin, "iki tarafın da samimi olması" halinde aşılabileceğini belirtti. İlişkilerin, zorlukları aşacak kadar güçlü olduğunu söyleyen Erdoğan, "Atalarımız, tarihlerinin en güçlü dönemlerinde, İspanya'dan Engizisyon döneminde çıkarılan Yahudiler'e kalplerini ve evlerini açtılar. O dönemde Yahudiler kurbandı" dedi. Erdoğan şöyle devam etti 
     "Bugün, Filistinliler kurbandır ve ne yazık ki İsrail, Filistinliler'e, kendilerine 500 yıl önce davranıldığı gibi davranıyor. İnsanları -sivilleri- helikopterlerdenden bombalıyor bir ayrım yapmadan çocuklar, kadınlar ve yaşlıları öldürüyor, buldozerler kullanarak binalarını yıkıyor. Tüm bunları sizin enerji bakanınıza anlattığımda, yanıtı 'sadece bir dost bu kadar samimi ve açık konuşabilir' oldu." 
     
</TEXT>
</DOC>
