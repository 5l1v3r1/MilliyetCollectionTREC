<DOC>
<DOCNO> 233198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sonsiy20.html </URL>
<DATE> 2004/04/20/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
TBMM fazla çalışacak... 
</HEADLINE>
<TEXT>

     TBMM Genel Kurulu, bugün ve yarın, gündemindeki tasarıların görüşmeleri tamamlanıncaya kadar çalışmalarını sürderecek. 
     TBMM Danışma Kurulu'nun Genel Kurul'da kabul edilen önerisi uyarınca Genel Kurul'da bugün, sözlü soruların ardından, sokak çocuklarının sorunlarını belirlemek ve çözüm getirmek amacıyla verilen 3 araştırma önergesi birleştirilecek görüşülecek. Genel Kurul, Türk Ticaret Kanunu'nun bazı Maddelerinin Değiştirilmesi Hakkındaki Kanun Tasarısı'nı da bugün görüşecek ve çalışmalar bu tasarının bitimine kadar sürecek. 
     Genel Kurul'da yarın, uluslararası sözleşmeleri uygun bulan tasarılarla birlikte Türk Silahlı Kuvvetleri'nde İlk Nasıp İstihkakına Dair Kanun Tasarısı, Türkiye Cumhuriyeti Ordusu Subay, Askeri Memur ve Muadilleriyle Astsubayların Giyeceğine Dair Kanun Tasarısı, Emniyet Teşkilatı Kanununda Değişiklik Yapılmasına Dair Kanun Tasarısı ve Kooperatifler Kanununda Değişiklik Yapılmasına Dair Kanun Tasarısı ele alınacak. Sözlü soruların görüşülmeyeceği Genel Kurul çalışmaları, bu tasarılar yasalaşıncaya kadar sürecek. 
     
</TEXT>
</DOC>
