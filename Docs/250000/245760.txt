<DOC>
<DOCNO> 245760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/soneko05.html </URL>
<DATE> 2004/06/06/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Bu hızla bu borçlar zor döner... 
</HEADLINE>
<TEXT>

     Hazine, yılın ilk beş ayında öngörülenin oldukça üzerinde bir faiz dışı fazla elde etmesine rağmen, geri ödediği iç borcun yüzde 91.2'si kadar yeni borçlanmaya gitti. Piyasadan yapılan borçlanmalar ise yine piyasaya yapılan geri ödemelerin yüzde 90'ı düzeyinde oluştu. Bu ölçüde bir borçlanma rasyosuyla iç borç stokunun ve milli gelire oranı ile reel faiz oranlarının zor düşürülebileceğine dikkat çekiliyor. 
     Hazine'nin bu yılın ilk beş aylık döneminde yaptığı iç borçlanma ve iç borç geri ödemeleri, borç çevirme oranındaki yüksek seyrin devam ettiğini gösteriyor. ANKA'nın yaptığı hesaplamalara göre Hazine bu yılın ilk beş ayında döviz cinsinden iç borçlanmalar da dahil toplam 59.5 katrilyon liralık iç borçlanmaya giderken, aynı dönemdeki anapara ve faiz dahil toplam iç borç geri ödemeleri ise 65.3 katrilyon lira düzeyinde oluştu. 
     Buna göre Hazine, yılın ilk beş ayında hem gerçekleştirdiği iç borç anapara ödemelerini, hem de faiz ödemesinin büyük bir bölümünü yeni borçlanmayla karşıladı. Faiz ödemelerinin sadece 5.8 katrilyon liralık bölümü bütçe gelirleriyle ödendi. Hazine bu dönemde nakit bazda 13.1 katrilyon lira faiz dışı fazla verdiğini açıklamıştı. 
     Hazine'nin, piyasadan ve kamu kuruluşlarından yaptığı toplam borçlanmanın, Merkez Bankası'na yaptığı geri ödemeler hariç, toplam borç geri ödemelerine oranı bu yıl ocak ayında yüzde 93.7, şubatta yüzde 88.1, martta yüzde 97, nisanda yüzde 85.8, mayısta ise yüzde 90.5 düzeyinde oluştu. Hazine'nin, yılın ilk beş ayında piyasadan ve kamu kuruluşlarından ihalelerden önce rekabetçi olmayan teklifler ROT karşılığında yaptığı iç borçlanma, aynı dönemde yaptığı iç borç geri ödemesinin yüzde 91.2'i kadar bir büyüklük oluşturdu. 
     Hazine nisan ayında revize ederek açıkladığı 2004 yılı finansman programıyla bu yılki iç borç çevirme oranını yüzde 87 düzeyinde tutmayı hedeflemişti. Yılın ilk beş ayında ulaşılan oran, hedeflenen yüzde 87 oranının gerçekleştirilmesinin yılın kalan 7 aylık döneminde yılın ilk beş ayına göre çok daha düşük oranlarda iç borçlanmaya gidilmesine bağlı bulunuyor. Hazine'nin iç borç çevirme rasyosunu yüzde 90'ın altına düşürememesi reel faiz oranlarının da yüzde 10'ların altına inmesini engelliyor. 
     Tek başına piyasaya yapılan borç geri ödemeleri ve borçlanmalar dikkate alındığında ise iç borç çevirme oranı yüzde 85.7 olarak hesaplanıyor. Ocak-mayıs döneminde faiz ve anapara olarak toplam 63.9 katrilyon liralık borçlanmaya gidilen piyasaya bu dönemde yapılan geri ödeme ise 54.8 katrilyon lira düzeyinde gerçekleşti. Hazine, kamu kurum ve kuruluşlarına ise 3.3 katrilyon liralık iç borç geri ödemesi yaptı ve yerine 4.8 katrilyon lira yeni borç aldı. Kamu kuruluşlarına yapılan ödemenin yüzde 144.6'u kadar yeni iç borçlanmaya gidildi. Kamu kuruluşlarından yapılan borçlanmalar ve geri ödemeler büyük ölçüde İşsizlik Sigortası Fonu'ndan kaynaklanıyor. Henüz çok az işsizlik ödeneği ödeyen Fonun, 10.8 katrilyon liraya yakın bir portföyü bulunuyor. 
     
     BORÇLANMA ORANI NASIL DÜŞECEK 
     Borçluluğun göstergesi olan iç borç stokunun GSMH'ye oranının azalması, borç stokundaki artış hızının cari fiyatlarla GSMH'deki artış hızının altında seyretmesiyle mümkün bulunuyor. Bu yıl GSMH'nin cari fiyatlarla yüzde 17.5 oranında artacağı hedefleniyor. Bunun yüzde 5'lik kısmının ekonomideki büyümeden yüzde 11.9'unun ise enflasyondan kaynaklanacağı hesaplanıyor. Bu durumda, iç borç stokundaki TL cinsinden artış hızının yüzde 17.5'in altında kalması borç stokunun GSMH'ye oranını düşürebilecek. Ancak borcun artış hızı sadece yeni net borçlanmadan öte döviz kurlarıyla da yakından ilişkili bulunuyor. Döviz kurları arttıkça stoktaki döviz ve dövize endeksli borçlar yüzünden stokun Türk Lirası karşılığı da büyüyor. 2003 yılında kurlardaki düşüş, borç stokunun milli gelire oranını aşağı çekmişti. Bu yılın ilk dört aylık döneminde iç borç sokunda yüzde 6 oranında artış yaşandı. 

ANKA 
     
</TEXT>
</DOC>
