<DOC>
<DOCNO> 200502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/spor/spo01.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal kaçırıldı 
</HEADLINE>
<TEXT>

   Beşiktaş'ı yüzlerce gurbetçi Dusseldorf Havaalanı'nda karşılamak için bekledi. Ancak Siyah- Beyazlılar'ın güvenliği düşünüldü, takım arka kapıdan çıkarıldı. Bu nedenle taraftar isyan etti 
      ORHAN YILDIRIM 

   
   Bekleyiş boşuna 
   CHELSEA ile Şampiyonlar Ligi'nde kritik bir maç yapacak olan Beşiktaş, dün özel bir uçakla Almanya'ya gitti. Dusseldorf'a inen Siyah - Beyazlılar'ı karşılamak üzere havaalanına giden yüzlerce gurbetçi de, bayraklarıyla futbolcuları karşılamak, onlara çiçek vermek için bekliyordu. Ancak kafilenin güvenliğini düşünen Alman polisi, Beşiktaş'ı arka kapıdan kaçırdı. Bu tavır gurbetçilerin, isyanına neden oldu. 
   
   Amigolar da gitti 
   BEŞİKTAŞ Yönetimi ayrıca Chelsea maçı için ilginç bir uygulamaya gitti. Siyah - Beyazlı kafileyle birlikte tribün liderleri de Almanya'ya götürüldü. Amigoların, gurbetçileri tribünlerde organize görevi üstlenecekleri ifade edildi. Schalke 04 Basın Sözcüsü Gerd Voss da, karşılaşmaya 48 saat kala çok az bir yedek kontenjana dışında tüm biletlerin satıldığını, maç günü gişelerin kapalı kalacağını açıkladı. 
   
   Bir taşla iki kuş    BEŞİKTAŞ Yönetimi, Chelsea maçında hem tur, hem de gelir hedefliyor. Siyah - Beyazlılar, Arena Stadı'nın çevresinde resmi patentli ürünlerini satarak gurbetçilerden para kazanacak. Siyah - Beyazlılar, hasılatla birlikte toplam 2.5 milyon Euro dolayında bir gelir bekliyor. 
   
   Alarm korkusu    KARTAL'IN yaklaşık üç saat süren Düsseldorf yolculuğu sırasında, uçuş esnasında alarmın çalması herkese korku dolu anlar yaşattı. Ancak uçaktaki görevliler, alarmın sigara içilmesinden çaldığını açıklayınca korku bu kez yerini öfkeye bıraktı. 
   
   İlki bu olsun    ALMANYA'YA umutla giden Beşiktaş'ın Başkanı Serdar Bilgili, gönlünden geçeni açıkladı. Bu sene Şampiyonlar Ligi finalinin Schalke Arena Stadı'nda oynanacağını vurgulayan Bilgili, "Şimdi burada Chelsea ile karşılaşacağız. Belki orada final oynayan takım da biz olabiliriz. Bunu çok arzuluyorum. Taraftarlarımızın desteğiyle de başaracağımıza inanıyoruz" diye konuştu. 
   BEŞİKTAŞ Başkanı, karşılaşmanın tarafsız sahada oynanmasının kendileri için avantaj olmadığını vurguladı, gurbetçilere olan güvenini dile getirdi. Bilgili konuşmasına şöyle devam etti "Biz kazanmak için maça çıkacağız ve oynayacağız. Tarihi bir dönemeçteyiz ve en iyi şekilde geçmeliyiz. Futbolcularımıza ve hocamıza olan güvenimiz sonsuz." 
   
   Yine Frisk    TÜRKİYE - Letonya maçını yöneten İsveçli hakem Anders Frisk bu kez Beşiktaş - Chelsea karşılaşmasında görev yapacak. Siyah - Beyazlılar'ın Şampiyonlar Ligi'ndeki kaderini belirleyecek müsabakada düdük çalacak olan Frisk ile Türk takımları bugüne kadar galibiyet görmedi. 
   
   Frisk'in yönettiği karşılaşmalar 
   Serbest İrlanda - Türkiye 1-1 
   Real Madrid - Galatasaray 3-0 
   Fenerbahçe - Barcelona 0-3 
   Roma - Galatasaray 1-1 
   Türkiye - Letonya 2-2 
   
   Zor görev Tümer'in    CHELSEA maçının hazırlıklarını dün sabah kendi tesislerinde yapan Beşiktaş'ta kadro şekilleniyor. Kritik mücadelede kart cezası nedeniyle oynayamayacak olan Giunti'nin yerine Tümer'in görev yapacağı öğrenildi. Ahmed Hassan ile Tümer arasında kararsız kalan Lucescu'nun, Adanaspor maçının ardından tercihini milli futbolcudan yana kullandığı ifade edildi. 
   
   Son karar maç günü 
   SAKATLIĞI yüzünden iki haftadır takımdan ayrı kalan Kaan'ın da oynamaya hazır olduğu açıklandı. Takımla birlikte çalışan Polonya asıllı futbolcunun ilk on birde sahaya çıkması beklenirken, son Adanaspor maçında bir de gol atarak çıkışa geçen Okan'ın kenarda tutulacağı belirtiliyor. Ancak bu konuda son kararın maç saatinde verileceği vurgulandı. 
   
   
</TEXT>
</DOC>
