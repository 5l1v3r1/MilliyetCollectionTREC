<DOC>
<DOCNO> 202701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sondun29.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternet sitesi ölüm listesi yayınlayınca... 
</HEADLINE>
<TEXT>

     İngiltere'de aşırı sağcıların ve Nazi yanlılarının hazırladıkları ve hedeflerindeki kişilere ilişkin ölüm listelerine bile yer verdikleri internet sitesinin kapatılması için İçişleri Bakanı David Blunkett'e çağrılar yapılıyor. 
     Sitede yer alan gizli ölüm listesinde pek çok ünlü politikacı, gazeteci ve diğerlerinin bulunduğunu belirten The Guardian gazetesi, bu siteyi hazırlayan aşırı sağcıların büyük bir şiddet kampanyasına hazırlandıklarını ve bu amaçla sitede bomba yapımına ait detaylı bilgiler bile verdiklerini yazdı. 
     İngiltere Milliyetçi Partisi'nin mitinglerinde çekilmiş fotoğraflar ve ''Unutmayın, hainler suçlarının cezasını ödeyecek'' sloganların yer aldığı siteye belli bir grup Nazi yanlısının girebildiğini kaydeden gazete, bu kişilerin dışında ilk kez bazı araştırmacıların siteye giriş imkanı bulduklarını ve konunun böylece açığa çıktığını belirtti. 
     Gazete, Nazi yanlısı aşırı sağcı grupların özellikle İngiltere'nin kuzey kesiminde ciddi bir örgütlenme içinde olduklarına dikkat çekerken, İçişleri Bakanlığı sözcüsünün de internette faaliyet gösteren sitenin varlığını doğruladığını kaydetti. 
     The Guardian'a göre, bakanlık sözcüsü, ''Bu sitenin yarattığı rahatsızlığın farkındayız ve bu konuda çok kısa zamanda önlem alınacaktır'' dedi. 
     
</TEXT>
</DOC>
