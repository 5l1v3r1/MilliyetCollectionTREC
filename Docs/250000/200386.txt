<DOC>
<DOCNO> 200386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/soneko10.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
"Beyaz altın Ponza", yılda 250 milyon dolar kazandırıyor... 
</HEADLINE>
<TEXT>

     Dünyada başta tarım, tekstil, kimya ve inşaat olmak üzere birçok sektörde yaygın olarak kullanılan ponza taşının ihracatının Türkiye'ye yılda yaklaşık 250 milyon dolar döviz girdisi sağladığı, iç piyasadaki haksız rekabetin önlenmesi halinde bu oranın 8.5 milyar dolara çıkabileceği bildirildi. 
     Blokbims Hafif Yapı Elemanları A.Ş Yönetim Kurulu Başkanı Musa Ertaş, yaptığı açıklamada, hafif bir yapıya sahip olan ponza taşının, dünyada başta tarım, tekstil, kimya ve inşaat olmak üzere 22 sektörde yaygın olarak kullanıldığını ve ''beyaz altın'' olarak adlandırıldığını söyledi. 
     Yapılan araştırmalarda dünyanın en kaliteli ponza madenlerinin Nevşehir'de bulunduğunun ortaya çıktığını belirten Ertaş, şunları anlattı 
     ''Uzun ömürlü ve hafif bir yapıya sahip olan ponza taşı aynı zamanda ısı ve ses yalıtımı da sağlamaktadır. Dünyada birçok sektörde kullanılmasına rağmen ülkemizde yaygın olarak kot kumaşlarının yıkanmasında kullanılır. Nevşehir, Kayseri, Van ve Isparta'da zengin ve kaliteli ponza taşı madenlerine sahip olmamıza rağmen ne yazık ki dünya pazarını Yunanistan ve İtalya elinde bulunduruyor. 
     Ülkemiz bu madenin ihracatından yılda yaklaşık 250 milyon dolar döviz girdisi sağlıyor. Ancak, iç piyasadaki haksız rekabet nedeniyle 5 yıl önce tonu 250 dolar olan ponza taşı, bugün 55 dolara satılmaktadır. Türkiye, iç piyasadaki haksız rekabet önlenebilirse yıllık 8.5 milyar dolar döviz girdisi sağlayabilir.'' Ponza taşının en büyük alıcılarının ABD, Fransa, İsrail, Tunus, Fas, Hollanda ve Almanya olduğunu ifade eden Ertaş, devletin ihracatçı firmalara da destek sağlamasını istedi. 
     
</TEXT>
</DOC>
