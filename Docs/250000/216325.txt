<DOC>
<DOCNO> 216325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sontur09.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay Karamehmet ile 2 Pamukbank yöneticisi yargılansın 
</HEADLINE>
<TEXT>

     Yargıtay, Pamukbank ve Etibank arasında ''karşılıklı kredi kullanımıyla Pamukbank'ın zarara uğratıldığı'' gerekçesiyle, Mehmet Emin Karamehmet ile dönemin 2 Pamukbank yöneticisinin yargılanmaları gerektiğine hükmetti. 
     Şişli Cumhuriyet Başsavcılığı, Mehmet Emin Karamehmet, Osman Berkmen ve Orhan Emirdağ hakkında Bankacılık Düzenleme ve Denetleme Kurulu'nun BDDK suç duyurusu üzerine, ''dolandırıcılık'' suçundan yaptığı soruşturmada takipsizlik kararı verdi. 
     BDDK, bu karara itiraz etti. Beyoğlu 2. Ağır Ceza Mahkemesi, itirazı reddetti. 
     AA muhabirinin aldığı bilgiye göre, bunun üzerine Adalet Bakanlığı, yerel mahkeme kararının yazılı emir yoluyla bozulması istemiyle Yargıtay'a başvurdu. 
     Adalet Bakanlığı'nın başvurusunda, bankalar yeminli murakıplarınca hazırlanan raporlara atıfta bulunulduktan sonra, şöyle denildi 
     ''Çukurova Grubu'nun sahip olduğu Pamukbank'ın yöneticileri olan zanlılar tarafından Dinç Bilgin ve Cavit Çağlar grubu firmalarına 17.8.1998-10.9.1998 tarihleri arasında kullandırılan krediler ile söz konusu grupların o dönemde sahip oldukları Etibank A.Ş. tarafından Çukurova firmalarına aynı tarihler arasında kullandırılan kredilerin tarih, tutar, vade ve faiz oranları açısından birebir örtüştüğü, dolayısıyla, 'back to back' karşılıklı yöntemiyle geriye ödenmeyen krediler nedeniyle Pamukbank'ın zarara uğratıldığına ilişkin tespitler ve dayanağı olan delillerin kamu davası açılmasına yeterli olduğu ve delillerin takdirinin de davaya bakacak mahkemeye ait olduğu gözetilmeden, itirazın kabulü yerine reddedilmesinde isabet görülmediğinden yerel mahkemenin kararı bozulmalıdır.'' Başvuruyu inceleyen Yargıtay 11. Ceza Dairesi, Beyoğlu 2. Ağır Ceza Mahkemesi'nin ret kararını oybirliğiyle bozdu. 
     
     ''LİMİTLER AŞILMIŞ'' 
     Kararda, Pamukbank ve Etibank sahiplerinin, bankalardan kendi şirketlerine aktardıkları kredi miktarının Bankalar Yasası'nda belirtilen limitleri aşması nedeniyle Hazine Müsteşarlığı'nca uyarıldığı belirtildi. Kararda, şöyle devam edildi 
     ''Bu uyarı üzerine, karşılıklı kredi verme yöntemiyle başlangıç ve vade tarihleri ile miktarları aynı olan kredileri karşılıklı olarak bilançoları, mal varlıkları, alınan krediyi ödeyip ödeyemeyecekleri araştırılmadan birbirlerinin şirketlerine verdikleri, Pamukbank'ın Bahrain Şubesi, Etibank'ın Karaköy Şubesi tarafından kredi açıldığı ve Etibank tarafından 9.8.2000 gün ve 17 No'lu kararla kredinin temdit edilip 48 ay vadeli hale getirilerek yeniden kredilendirme işlemi yapıldığı da gözetilerek, bu tarihte yürürlükte bulunan Bankalar Yasası'nın 22 3. maddesinde öngörüldüğü şekilde iştirak halinde kredi görünümünde banka parasının zimmete geçirildiğine ilişkin dosyada mevcut delillerin tayin ve takdirinin mahkemeye ait bulunduğu, sonradan kredinin geri ödenmesinin oluşan suçu ortadan kaldırmayacağı gözetilmeden itirazın kabulü yerine reddine karar verilmesinde isabet görülmediğinden, Beyoğlu 2. Ağır Ceza Mahkemesi'nin kararının bozulmasına karar verildi.'' Yargıtay'ın bu kararından sonra, Beyoğlu 2. Ağır Ceza Mahkemesi takipsizlik kararını kaldıracak. Şişli Cumhuriyet Başsavcılığı da iddianame düzenleyerek 3 kişi hakkında dava açacak. 
     
</TEXT>
</DOC>
