<DOC>
<DOCNO> 217050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/magazin/mag01.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'O filmler için özür dilemem' 
</HEADLINE>
<TEXT>

   Sibel Kekilli, çevirdiği porno filmler için 'Geçmişimi silemem o bana ait' diyor ve ekliyor Ailem için üzgünüm ama kendi dışımda kimseye zarar vermedim 
      ŞENOL ÇALABAKAN Frankfurt 
   
   Berlin'de Altın Ayı ödülü kazanan "Gegen Die Wand" Duvara Karşı filminin başrol oyuncusu Sibel Kekilli, porno geçmişinin ailesini üzdüğü için kendisinin de üzüldüğünü, ancak kimseden özür dilemeyeceğini söyledi. 
   Frankfurter Allgemeine Zeitung gazetesinin sorularını yanıtlayan Kekilli, porno geçmişiyle bir gün karşı karşıya gelmeyi beklediğini, ancak Bild gazetesinin geçmişini manşetlere çıkartarak olayı bu derece çirkinleştireceğini ummadığını söyledi. 
   
   'Bir çeşit isyandı' 
   "Niçin porno filmler çevirdiniz " sorusuna "Para sıkıntısı yüzünden" yanıtını veren Kekilli, şöyle konuştu 
   "Her zaman birkaç işte çalıştım. Manavlık, garsonluk, kapı görevlisi, gece kulübü yöneticiliği gibi çeşitli işler yaptım. Gençtim ve paraya ihtiyacım vardı. Bu filmleri çevirmem de bir çeşit isyandı. Hayatımı nasıl yaşayacağımı kendime ispat etmeye çalıştım. Özgürlüğüme aşırı düşkünüm. Bazı şeyler kısıtlandıkça daha da isyank r oluyorum." 
   
   'Zararım kendime' 
   'Açık ve modern' olarak tanımladığı ailesiyle skandal öncesine kadar görüştüğünü belirten Kekilli, porno konusunu ailesinden gizlediğini, olay ortaya çıkınca da onlar adına üzüldüğünü söyledi. Geçmişi konusunda kimseden özür dilemeyeceğini söyleyen Kekilli, "İllegal bir iş yapmadım. Kendim dışımda kimseye zarar vermedim" dedi. 
   Ailesinin kendisinden utandığını da ifade eden Kekilli sözlerini şöyle sürdürdü "Belki kimsenin yüzüne bakamıyorlar. Bunun için çok üzgünüm. Ama kimseye hesap verme zorunluluğum yok. Herkesin bir geçmişi var. 23 yaşındayım. Belki benim geçmişim biraz fırtınalı oldu ancak bu böyle. Bunu silemem, bana ait." 
   
      Yönetmen biliyordu 
   "Duvara Karşı"nın kendisi için ilk oyunculuk çıkışı olduğuna, pornografinin de oyunculukla ilgisi bulunmadığına dikkati çeken Kekilli, "Filmin yönetmeni Fatih Akın ile prodüktörler geçmişinizi biliyorlar mıydı " sorusuna, "Tabii ki. Birlikte çalıştığım insanlara dürüst olmak için bu konuyu açtım. Ancak bunu basına duyurma zorunluluğum yok" yanıtını verdi. 
   Kekilli, babası Türk, annesi Alman olan Stefan adlı gençle beş yıl önce yaptığı evliliğin sahte olduğu iddialarına da, "Evet, evlenmek istemiştim. Hatta bunu görkemli bir eğlenceyle kutladık. Nik h için Türkiye'den beklenen evraklar gecikti, sonunda evlenemedik" diye yanıtladı. 
   
   
</TEXT>
</DOC>
