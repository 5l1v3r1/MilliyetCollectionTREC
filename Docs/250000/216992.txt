<DOC>
<DOCNO> 216992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sontur17.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Depresyonda olan erkeklerin yüzde 90'ının cinsel sorunları var 
</HEADLINE>
<TEXT>

     Abant İzzet Baysal Üniversitesi AİBÜ Tıp Fakültesi Dekanı Prof. Dr. Cihangir Uyan, depresyonda olan erkeklerin yüzde 90'ında, sigara içen ve kalp hastası olan erkeklerin de yüzde 56'sında cinsel sorunların bulunduğunu bildirdi. 
     Uyan, yaptığı yazılı açıklamada, sertleşme sorununun çeşitli grupları etkileyen bir hastalık olduğunu belirtti. Uyan, şunları kaydetti 
     ''Kırk ve 70 yaş arasında tam sertleşme sorunu olasılığı yüzde 5'ten yüzde 15'e çıkar. Elli yaşın üzerindeki erkeklerde, ateroskleorik damar hastalığı sertleşme sorununun hemen hemen yüzde 50'sinden sorumludur.'' Depresyonda olan erkeklerin yüzde 90'ında cinsel sorunların olduğunu belirten Uyan, ''Bozulan seks yaşamı aynı zamanda kötüleşen sosyal ve ekonomik hayatla ilgilidir. Sigara içen ve kalp hastası olan erkeklerini yüzde 56'sında erektil fonksiyon bozukluğu görülmektedir'' ifadesini kullandı. 
     Uyan, kalp ilaçları ve antihiperantansif ilaç kullanımı ile birlikte sigara kullanımının bu sorunu 3 kat artırdığını anlatarak, yapılan araştırmaların sigaranın sertleşme sorununda, bağımsız bir risk olduğunu ortaya koyduğuna dikkati çekti. 
     Yüksek tansiyon tedavisinde kullanılan ilaçların da cinsel sorunlara neden olabileceğini kaydeden Uyan, bir hastaya kalp hastalığı veya yüksek tansiyon teşhisi konulduğunda, doktorun hastasını, cinsel yaşamında ortaya çıkacak sorunlar konusunda uyarması gerektiğini bildirdi. 
     
</TEXT>
</DOC>
