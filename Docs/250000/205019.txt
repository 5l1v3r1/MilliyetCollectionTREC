<DOC>
<DOCNO> 205019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/guncel/gun07.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Otoyolda kafesli eylem 
</HEADLINE>
<TEXT>

      OSMAN KARA İstanbul 
   
   F tipi cezaevlerini protesto amacıyla E - 5 otoyolunda kendilerini demir kafesler içine kilitleyen beş kadın, polisin kafesleri açamaması üzerine kamyona yüklenerek emniyete götürüldü. E - 5 Örnektepe köprüsü altında toplanan Tutuklu Aileleri Yardımlaşma Derneği'nden TAYAD bir grup, yola dört demir kafes yerleştirerek Mecidiyeköy yönünde trafiği ulaşıma kapattı. Demir kazıklarla kafesleri asfalta sabitleyen eylemciler "Tecrite ve sansüre hayır" yazılı pankart açarak, "F tipine hayır" sloganı attı. Polisin olay yerine gelmesiyle göstericiler kafesleri ve içindeki kadınları bırakarak dağıldı. Polisin yuvarlayarak yol kenarına aldığı kafesler açılamayınca itfaiyeden yardım istendi. Ancak itfaiyenin gelişinin uzaması üzerine yoldan geçen bir kamyonu durduran polis, içlerindeki kadınlarla birlikte kafesleri araca yükleyerek emniyete götürdü. İstanbul Emniyet Müdürlüğü'ne gelen bir itfaiye ekibi, yarım saatlik çalışmanın ardından kafesleri kırmayı başardı. Emine Palabıyık, Fatma Çelik, Hanife Parlar, Nafia Bahar ve Zeynep Çakmak gözaltına alındı. 
   
   
</TEXT>
</DOC>
