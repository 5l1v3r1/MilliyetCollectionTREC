<DOC>
<DOCNO> 234260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sonyas07.html </URL>
<DATE> 2004/04/23/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Kanser hastası, kimlik fotoğrafına benzemeyince 2 gün rehin kaldı 
</HEADLINE>
<TEXT>

     ABD'de bir kanser hastasının, kimlik kartındaki fotoğrafa benzemediği gerekçesiyle havaalanı güvenlik görevlileri tarafından uçağa bindirilmediği ve uzun süre alıkonulduğu bildirildi. 
     35 yaşındaki kanser hastası Athena LaPera'nın 2 gün boyunca havaalanı güvenlik görevlilerinin engeliyle karşılaştığı, ancak neticede Orlando Uluslararası Havaalanı'ndan, eşinin çalıştığı Frontier Havayolları'na ait bir uçağa binmeyi başardığı kaydedildi. 
     ABD pasaportu ve Colorado sürücü ehliyetinde yer alan fotoğrafı çektirdikten sonra kemoterapi aldığını, bu yüzden saçlarının döküldüğünü ve kilo kaybettiğini belirten LaPera, ''Kendimi çok aşağılanmış hissettim ve çok öfkelendim'' dedi. 
     Güvenlik görevlilerinin, LaPera'dan, yeni fotoğraf ve tedavi nedeniyle ''görüntüsünün'' değiştiğine dair doktor raporu istedikleri kaydedildi. 
     
</TEXT>
</DOC>
