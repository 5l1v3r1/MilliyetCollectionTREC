<DOC>
<DOCNO> 219657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/siyaset/siy10.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Reklamınızı iyi yapamıyorsunuz' 
</HEADLINE>
<TEXT>

   Başbakan Erdoğan'la yemek yiyen AP Başkanı Cox, "AB yolunda attığınız adımların Avrupa kamuoyuna iyi anlatılması gerekir" dedi 
      ELÇİN ERGÜN, SALİHA ÇOLAK Ankara 

   
   Avrupa Parlementosu Başkanı Pat Cox, Türkiye'nin AB yolunda attığı adımları anlatan Başbakan Erdoğan'a, "Bunların Avrupa kamuoyuna iyi anlatılması gerekir. Attığınız adımlarla ilgili reklamınızı iyi yapamıyorsunuz" dedi. 
   Cox, Ankara'daki temasları kapsamında önceki akşam Başbakanlık Konutu'nda Erdoğan'la yemek yedi. Türkiye'nin 40 yıldır AB üyesi olmak için çalıştığını hatırlatan Erdoğan'a Cox, şöyle yanıt verdi 
   "Siz 40 yıl diyorsunuz ama önemli adımlar Kopenhag Zirvesi'nden sonra atılmaya başlandı. Bu konuda eksikleriniz var. Ben bile Türkiye'de bazı şeylerin yapıldığını buraya geldiğimde öğrendim." 
   Cox, eski DEP'li milletvekillerinin bir an önce cezaevinden salıverilmesi gerektiğini vurgulayarak, "Bu durum artık kendini aştı. Avrupa'nın gözünde bir sembol oldu" diye konuştu. Cox'un bu sözleri üzerine Zana ve arkadaşlarının mahkemede h kimleri eleştirdiğini, Avrupa'dan gelenlerle görüştüklerini böylece gündemde kaldıklarını anlatan Adalet Bakanı Cemil Çiçek, "Sembol oldukları için bence çıkmak istemiyorlar. Çıksalar bu kadar etkili olmazlar" dedi. Çiçek, "Avrupa'dan gelip 'Bunları serbest bırakın' diyorlar. Bunlar yargımızın terörist diye karar verdiği kişiler. Aynı gün bu kişilere karşı, terörde yakınlarını kaybeden yüzlerce kişi bakanlığımın önünde eylem yapıyor. Siz olsanız böyle bir durumda ne karar verirdiniz " dedi. Cox da, "Ben bunları bilmiyordum" yanıtını verdi. 
   Cox, İktisadi Kalkınma Vakfı'nın düzenlediği konferansta yaptığı konuşmada da, seçimlerden sonra oluşacak yeni Avrupa Parlamentosu'nun Türkiye ile tam üyelik müzakerelerine başlanıp başlanmaması konusunda aralık ayında vereceği kararın adil, makul ve dengeli olacağına inandığını belirtti. 
   
   
   
</TEXT>
</DOC>
