<DOC>
<DOCNO> 240647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sondun13.html </URL>
<DATE> 2004/05/17/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
The Times Blair, AB'nin Türkiye sözü için ısrarlı olmalı 
</HEADLINE>
<TEXT>

     İngiliz The Times gazetesi, bugün Türkiye'yi ziyaret edecek olan İngiltere Başbakanı Tony Blair'in, AB'nin Türkiye'ye üyelik ile ilgili verdiği sözün tutulması için ısrarcı olması gerektiğini yazdı. 
     Gazetenin baş makalesinde, Blair'in Ankara'ya çok yoğun bir gündemle gittiği, Başbakan Recep Tayyip Erdoğan ile Irak, NATO, AB, Ortadoğu konularını görüşeceği belirtildi ve ''Bütün bu konularda Türkiye hayati bir role ve öneme sahip. Adeta bir kuşatma altında olan Blair, umutsuzca aradığı desteği burada bulmaya çalışacak'' denildi. 
     Blair'in temasları sırasında İngiltere'nin Türkiye'nin AB üyeliğine verdiği desteği yineleyeceği ifade edilen makalede, bu desteğin uzun soluklu ve önemli olduğu kaydedildi. 
     40 yıldır ısrarla AB üyeliği için uğraşan Türkiye'nin, Birlik tarafından daha fazla ciddiye alınmayı hak ettiği belirtilen makalede, Blair'in, Türkiye'nin Müslüman bir ülke olmasını AB üyeliğine engel gösterenlere de güçlü mesajlar verdiği hatırlatıldı. 
     Türkiye'nin müzakere tarihi alması konusunda ortaya çıkabilecek bir gecikmenin Başbakan Erdoğan'a ''darbe'' sayılabileceği görüşü savunulan makalede, Türkiye'nin Kopenhag kriterlerini yerine getirmek konusunda başarıyla ilerlediğine işaret edildi. 
     
     TÜRKİYE'NİN ÜYELİĞİ İÇİN ISRARLI OLUNMALI 

     Türkiye'nin AB üyeliğinin zaman alacağı da kaydedilen makalede, ''Ancak Blair, AB'nin sözünü tutması için ısrarlı olmalı. Nüfus büyüklüğüne ve göreceli olarak yoksulluğuna rağmen Türkiye 'imtiyazlı ortaklık' gibi vaatlerle bir kenara itilmemeli'' ifadesi kullanıldı. 
     AB'ye tam üye olmaya hazırlanan Ankara'nın Irak ve Filistin meseleleri gibi önemli konularda önemli rol oynayabileceği ifade edilen makalede, önümüzdeki ay yapılacak NATO zirvesinde Ankara'nın bu konularda yapabileceği katkıların ele alınması gerektiği belirtildi. 
     Makalede, Türkiye'nin Arap komşularıyla iyi ilişkilerini kullanarak, bölgesel istikrarın korunması konusunda batıya destek olabileceğine işaret edildi. 
     İngiltere'nin AB içinde Türkiye'ye yer aradığını yazan Daily Telegraph gazetesi de, Blair'in Ankara ziyaretinin bu anlamda önemli olduğunu bildirdi. 
     Öte yandan, İngiliz gazeteleri, Blair'in Türkiye ziyareti öncesinde İngiliz bankası HSBC'nin İstanbul ve Ankara'daki şubelerine yönelik bombalı saldırılar düzenlendiğine de dikkat çektiler, küçük maddi hasarın meydana geldiği saldırıların Blair'in ziyaretine tepki olduğu yorumunu yaptılar. 
     
</TEXT>
</DOC>
