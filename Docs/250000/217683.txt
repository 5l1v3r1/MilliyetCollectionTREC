<DOC>
<DOCNO> 217683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sondun42.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'deki grizu patlamasında 33 kişi öldü 
</HEADLINE>
<TEXT>

     Çin'in kuzeydoğusundaki Heylongcan Heilongjiang eyaletinde bir kömür madeninde meydana gelen grizu patlamasında ölenlerin sayısı 33'e yükseldi. 
     Cişi Jixi şehrindeki Bayşing Baixing kömür madeninde önceki gün meydana gelen patlamadan sonra 37 işçi madende mahsur kalmıştı. 
     Yeni Çin Haber Ajansı'nın bildirdiğine göre, 300 metre derinlikteki ocaktan şu ana kadar 33 ceset bulundu. Ölen işçilerin yaşlarının 22 ile 49 arasında değiştiği bildirildi. 
     Yetkililer toprağın çökmesi, zehirli gaz ve 60 saattir yiyecek ve içeceksiz kalma gibi nedenlerden dolayı diğer 4 kişinin yaşama olasılıklarının yok denecek kadar az olduğunu belirttiler. 
     Ölenlerin çoğunluğunu civarda iflas eden işletmelerden ayrılan işçilerin oluşturduğunu belirten yetkililer, ölenlerin ailelerine yaklaşık 80 bin yuan 13.44 milyar TL tazminat ödeneceğini söylediler. 
     Yetkililer, söz konusu ocağın çalışma koşullarının yetersizliği nedeniyle 6 Şubat'ta kapatıldığını ve sahibine 20 bin yuan 3.36 milyar TL para cezası verildiğini, ancak ocağın 3 gün sonra izinsiz olarak çalışmaya başladığını açıkladılar. 
     Yılda 60 bin ton kömür çıkarılan ocağın sahibi tutuklandı. 200 kilometrekarelik yüzölçümü bulunan Cişi şehrinde Bayşing ocağı gibi 470 kadar küçük kömür ocağı bulunuyor. Ancak bunların çoğunluğunda çalışma koşulları yetersiz durumda. 
     Geçen yıl kasım ayında şehirdeki iki grizu patlamasında toplam 27 işçi öldü. Bundan sonra yerel hükümet şehirdeki 331 ocağı kapattı. 
     
</TEXT>
</DOC>
