<DOC>
<DOCNO> 231111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonyas08.html </URL>
<DATE> 2004/04/13/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Yaşlanmanın gizemi çözülüyor .. 
</HEADLINE>
<TEXT>

     Amerikalı bilim adamları, genetik yapısını değiştirdikleri bir laboratuvar faresinin 4. doğum gününü kutladılar. 
     ''Yoda'' isimli fare, türünün en yaşlı örneği olarak tarihe geçti. 
     Michigan Üniversitesi'nden yapılan açıklamada, insanların yaşam süresiyle hesaplandığında, Yoda'nın şimdi 136 yaşında olması gerektiği belirtildi. 
     Yaşlanma konusunda araştırma yapan Richard Miller, Yoda'nın yaşlı olmasına rağmen dinç, cinsel açıdan aktif ve iyi görünümlü olduğunu söyledi. 
     Farenin, hipofiz ve tiroid bezleriyle ensülin üretimi üzerinde değişikliklere yol açan genetik müdahale sayesinde bu kadar uzun yaşadığı kaydedildi. 
     Yapılan genetik değişikliğin olumsuz yanlarının da bulunduğunu ifade eden bilim adamları, Yoda'nın türdeşlerine göre daha küçük ve soğuya karşı çok duyarlı olduğunu belirttiler. 
     Bu araştırmayla hormon düzeylerinde yapılan değişikliklerin yaşlanma sürecini yavaşlatıp yavaşlatmayacağını ortaya çıkarmaya çalışan bilim adamları, fareler üzerinde uyguladıkları yöntemleri ve edindikleri deneyimleri bir gün insanlara aktarabilmeyi umut ediyorlar. 
     
</TEXT>
</DOC>
