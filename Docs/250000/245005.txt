<DOC>
<DOCNO> 245005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/soneko30.html </URL>
<DATE> 2004/06/03/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Sabancı Holding Başkanı Güler Sabancı'nın ilk basın toplantısından... 
</HEADLINE>
<TEXT>

     Sabancı Holding Yönetim Kurulu Başkanı Güler Sabancı, Sabancı Holding'i daha çabuk hareket eden, daha çabuk karar alabilen ve daha proaktif olabilen yönetim yapısına getirdikleri belirterek, ''Bu yönetim anlayışı çerçevesinde CEO Celal Metin liderliğindeki grup başkanlarına daha fazla yetki vereceğiz'' dedi. 
     Sakıp Sabancı'nın vefatının ardından Yönetim Kurulu Başkanlığı görevini devralan Güler Sabancı, düzenlediği ilk basın toplantısında, Holding'deki yeni yapılanma hakkında bilgi verdi. 
     Sakıp Sabancı'nın Holding'de 37 yıl Yönetim Kurulu Başkanlığı yaptığını belirten Güler Sabancı, ''Sakıp beyin vefatından sonra şu anda hayatta olan iki kardeşi Şevket ve Erol Sabancı'dan birinin Yönetim Kurulu Başkanı olması beklenirken, onlar özveri ve dirayet gösteren yeni yönetimin liderliğini yeni nesle devretmeye, yönetimi gençleştirmeye karar verdiler. Sabancı Holding'i gelecek 30 yıllara gençlerle taşınmasını istediler'' şeklinde konuştu. 
     Sabancı Holding'in asıl hedefinin karlı ve başarılı büyümek ile ortaklarına artarak değer yaratmak olduğunu ifade eden Sabancı, şöyle konuştu 
     ''Bu hedefi gerçekleştirmek için birçok şey yapacağız. Ama bu arada öncelikle özümüze sahip çıkacağız. Çok yakında yapılan bir araştırma Türk halkının kendisine en yakın gördüğü grubu Sabancı Holding olduğunu gösterdi. Sabancı Topluluğu, Türkiye'ye mal olmuş bir topluluktur. Bunu devam ettirmek için elimizden geleni yapacağız. Tabii ki bunun arkasında Sabancı Topluluğu'nun değerleri var. 
     Biz insana, topluma, fikirlere, emeğe, kanunlara, çevreye saygılıyız. İş ahlakımız ve takım ruhuna verdiğimiz değer, hiç değişmeyecektir. En büyük sermayemiz itibarımızdır. Bu itibarı korumanın ve geliştirmenin bu ülkeye karşı sorumluluğumuz olduğunun bilincindeyiz. Gelecek 30 yıllara hazırlanırken, bunlar vazgeçmeyeceğimiz değerlerdir.'' 
     
     ''KURUMSALLAŞMADA YENİ BİR AŞAMAYA GELDİK'' 
     Sabancı Holding hisselerinin yüzde 80'inin Sabancı ailesinde olduğunu belirten Güler Sabancı, Holding'in kurumsallaşmaya özen ve önem vermesi gerektiğini, Sabancı kardeşlerin de Sakıp Sabancı liderliğinde bu konuya önem verdiklerini kaydetti. 
     1995'li yıllarda McKenzi ile bir çalışma yapıldığını, bu çalışmada öncelikle aileyle iş ilişkilerinin tarif edildiğini ve bunun kurallarının konulduğunu hatırlatan Sabancı, şöyle devam etti 
     ''Kurumsallaşma sürekli geliştirmemiz ve iyileştirmemiz gereken bir süreç. Kurumsallaşmayı başarıyla gerçekleştiren şirketler, diğer konularda da başarıyı yakalamıştır. Sabancı Holding'in kurumsallaşmasında yeni bir aşamaya geldik. Bu geldiğimiz aşamada hissedarlığın sorumluluk ve görevleriyle yürütmenin sorumluluğu ve görevlerini daha iyi tarif etmeye ve daha iyi ayrıştırmaya çalışıyoruz. Bu anlayışla Holding'in yeni yönetim kurulunda iki bağımsız üyemiz var. Yürütme Celal Metin'in liderliğinde grup başkanlarından oluşuyor. Sabancı Holding'de iki fonksiyonel grup başkanlığı var. Biri CEO'luk, diğeri insan kaynakları. 8 tane grup başkanlığı var. 
     Sabancı Holding'i daha çabuk hareket eden, daha çabuk karar alabilen ve daha proaktif olabilen yönetim yapısına getiriyoruz. Bu yönetim anlayışı çerçevesinde CEO Celal Metin liderliğindeki grup başkanlarına daha fazla yetki vereceğiz. Onları daha çok yetkiyle donatacağız.'' Sabancı, Ömer Sabancı'nın Kimya Grup Başkanlığı'ndan ayrılmasına değinirken de TÜSİAD ve Uluslararası Rayon ve Sentetik Elyaf Birliği Başkanlığı yapan Ömer Sabancı'nın, bu iki önemli görevi daha rahat yürütebilmek için Grup Başkanlığı'ndan ayrıldığını, bu göreve şimdilik Celal Metin'in vekalet edeceğini, en kısa zamanda da bir Başkan atayacaklarını söyledi. 
     
</TEXT>
</DOC>
