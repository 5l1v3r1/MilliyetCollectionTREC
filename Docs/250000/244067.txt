<DOC>
<DOCNO> 244067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/ekonomi/eko02.html </URL>
<DATE> 2004/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya medyası İstanbul'da buluştu 
</HEADLINE>
<TEXT>


Dünya Gazeteler Birliği'nin, resmi açılışı bugün yapılacak 57. Genel Kurulu ve 11. Editörler Forumu için 88 ülkeden gelen binden fazla gazete yöneticisi Arkeoloji Müzesi'nde düzenlenen resepsiyonda bir araya geldi 

EKONOMİ SERVİSİ 

Dünya Gazeteler Birliği'nin WAN 2 Haziran'a kadar devam edecek 57. Genel Kurulu ve 11. Editörler Forumu'nun dün gece Turizm Bakanlığı tarafından verilen açılış resepsiyonuna 88 ülkeden bin 600'e yakın gazeteci katıldı. 
Dünyanın önde gelen gazetelerinin sahip ve yöneticileri ile iş ve siyaset dünyasını bir araya getiren gece İstanbul Arkeoloji Müzesi'nin bahçesinde gerçekleştirildi. Dünya Gazeteler Birliği WAN Başkanı Seok Hyun Hong, dünyanın dört bir yanından gelen gazetecilere, "İstanbul'u ve Türkiye'yi keşfedin" diye seslendi. 

'Türkiye'yi keşfedin' 
İstanbul'da bulunmaktan büyük mutluluk duyduğunu belirten Hong, 57. WAN Kongresi ve 11. Editörler Forumu için Afganistan'dan Zimbabve'ye kadar 88 ülkeden bin 300'ün üzerinde yayıncı ve editörün İstanbul'a geldiğini belirterek, şöyle konuştu "Hepinizi birkaç günlüğüne, günlük işlerinizden sıyrılıp gevşemeye ve Türk arkadaşların hazırladığı ortamdan zevk almaya davet ediyorum. Bu hafta bu güzel şehri ve ülkeyi yeniden keşfedin. Bir dönemin kültürünü ve zengin medeniyetlerin buluşma noktasını bu gece yaşamaya başlayın." Hong, organizasyonu düzenleyen Milliyet Gazetesi İcra Kurulu Başkanı Hanzade Doğan'a da teşekkür etti. 

'AB sürecinde önemli kongre' 
Geceye katılan Turizm Bakanı Erkan Mumcu da sözlerine "Konuşmamı İngilizce yapamadığım için özür diliyorum. Gazetecilerin olumsuz kritiklerinden korkuyorum" diyerek başladı. Kongreyi İstanbul'a kazandırdığı için Doğan Holding Yönetim Kurulu Başkanı ve WAN İcra Kurulu Başkan Yardımcısı Aydın Doğan'ı kutlayan Mumcu, Türkiye'nin AB'ye tam üyeliğiyle ilgili kritik bir süreçte kongrenin İstanbul'da yapılmasının önemine değindi. Her türde tanışmanın ve temasın ön yargıları kıran bir etkisi olduğuna inandığına işaret eden Mumcu, "Bizi tanıyan bizimle dost olur" dedi. Küreselleşmenin yarattığı bazı sorunlar olduğunu ve bu konuda dünya medyasının önemli açılımlar getirdiğine inandığını belirten Mumcu, "Bu sorunlardan biri kültürel çeşitlilik ve barış içinde yaşamaksa şu an tam yerindesiniz" dedi. 

'Birlikte yaşamayı öğrenmeliyiz' Milliyet Gazetesi İcra Kurulu Başkanı Hanzade Doğan resepsiyonda yaptığı konuşmada, İstanbul'un Avrupa'nın Ortadoğu'yla buluştuğu, Hristiyanlar'ın Müslümanlar'la bir araya geldiği bir şehir olduğunu belirtti. 
İstanbul'un kültürler arası bir köprü olduğunu kaydeden Doğan, şöyle konuştu "İnsanlar köprüleri gidecekleri yere ulaşmak için kullanır. Ancak artık birleşmenin, hareketliliğin ve göçün yaşandığı bir dünyada bulunuyoruz. 'Öteki'ni tanıyoruz. Çoğumuz seçerek veya zorunluluktan buluşma noktalarında uzun süre kalıyoruz. Çoğumuz eve dönmek istemiyor veya birden fazla evimiz varmış gibi hissediyoruz. Globalleşme, bağlantı halinde olma ve füzyon birleşme . Bütün bunlar yeni bir paradigmayı gösteriyor. Birlikte yaşama sanatını öğrenmeliyiz." 

'Kültürler arası iletişim' 
İstanbul'un 'birlikte yaşama' kültürünün sembolü olduğunu belirten Doğan "Bu coğrafyanın tarihi birlikte yaşamak üzerine kurulu. Birlikte yaşamanın getirdiği gerilimlerle mücadele ettik. Evlilikler yaptık, arkadaşlar edindik ve ortaklıklar kurduk. Birlikte yaşamanın ne kırılgan bir denge üzerinde kurulu olduğunu gördük ve bu dengeyi korumanın nasıl bir sanat olduğunu da gördük" dedi. Birlikte yaşama paradigmasının WAN'ın gündeminin de ayrılmaz bir parçası olduğunu belirten Doğan, "Toprağımızı, kültürümüzü ve deneyimlerimizi yeni bir kültürler arası iletişimin doğuş noktası olarak yansıtıyoruz" dedi. 

Gazeteciler İstanbul'a hayran oldu İstanbul Arkeoloji Müzesi'nin ışıklandırılan bahçesinde yapılan resepsiyonda katılanlara müzeyi gezme fırsatı da verildi. İstanbul'a ve düzenlenen organizasyona hayran kalan yabancı gazeteci ve editörler müzedeki tarihi eserlerin fotoğrafını çekti. Girişte, katılımcıları modacı Bahar Korcan'ın tasarlayıp diktiği kıyafetleriyle hostesler karşıladı. 

Resepsiyona bin 600 kişi katıldı Bin 600 kişinin bulunduğu açılış resepsiyonuna, Doğan Holding Yönetim Kurulu Başkanı ve WAN İcra Kurulu Başkan Yardımcısı Aydın Doğan, İstanbul Valisi Muammer Güler, İstanbul Belediye Başkanı Kadir Topbaş, İstanbul Emniyet Müdürü Celalettin Cerrah, Basın Konseyi Başkanı Oktay Ekşi, Milliyet Gazetesi Genel Yayın Yönetmeni Mehmet Y. Yılmaz, Hürriyet Gazetesi Genel Yayın Yönetmeni Ertuğrul Özkök ile yerli ve yabancı gazete yöneticileri, yazarlar ve basın temsilcileri katıldı. 

Yeni okurlara cep telefonu ile ulaşılacak Dijital medya oturumunda yeni teknolojiler konuşuldu 

Arap Ülkelerinde Basın Özgürlüğü Ufukta yeni bir dönem mi var oturumuyla eşzamanlı olarak gerçekleştirilen 'Dijital Medya Yuvarlak Masa Toplantısı'nda dijital medyanın sunduğu fırsatlar ve kazanç olanakları tartışıldı. 

Dijital devrim 
Dijital devrimin hız kazanması ve internetin bilgisayara bağımlı kalmaktan kurtulmasının gazete yayımcılarına önemli iş imk nları sunduğu açıklandı. 
Associated Newspapers Digital Media Business yöneticisi Ian Haywood, mobil telefonlarla haberin iç içe geçişine olanak sağlayan teknolojilerin anlatıldığı bir sunum yaptı. 
Haywood, gazete almayan fakat okuyan insanları da endüstrinin içine çekerek SMS kısa mesaj yoluyla haberleri kendilerine taşımak, promosyonlar ve çekilişlerle bunu çekici hale getirmek konusunu işledi. 
"Telefon melodisi satın alan insanlara 3 dakika içinde melodisini aldığı şarkıyı söyleyen sanatçının resmi de teklif edildiğinde yüzde 60'ı alıyor" diyen Haywood haberlerin de etkin bir şekilde abonelere aktarılabileceğini belirtti. 
Olive Software yöneticisi Shaun Dail de elektronik yayıncılığın gücünü anlattığı sunumda, "Otel lobisinde 50 gazeteye ulaşabiliyorum ama ben 5 bin gazeteye erişim kazanmak istiyorum" dedi. 
Elektronik yayımcılığın dağıtım ve üretim masraflarını ortadan kaldırdığını, okur davranışlarına göre içeriğin şekillendirilmesi ve kişiselleştirme olanakları sunduğunu söyleyen Dail, "Yalnızca elektronik ortamda çalışan yayınların sayısı gittikçe artıyor" dedi. 



</TEXT>
</DOC>
