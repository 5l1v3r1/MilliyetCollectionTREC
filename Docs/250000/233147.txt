<DOC>
<DOCNO> 233147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/soneko29.html </URL>
<DATE> 2004/04/20/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Tüzmen Romanya'da 8 bin 666 Türk firması, 15 bin Türk işadamı var 
</HEADLINE>
<TEXT>

     Devlet Bakanı Kürşad Tüzmen, Romanya'nın Türkiye'nin Balkanlardaki en önemli ticaret ortaklarından biri olduğunu belirterek, halen bu ülkede 8 bin 666 Türk firmasının ve 15 bin Türk işadamının faaliyet gösterdiğini, Türk işadamlarının yatırımlarının 420 milyon dolara ulaştığını söyledi. 
     Türkiye Romanya XXI. Dönem Karma Ekonomik Komisyon KEK Toplantısı, Romanya Başbakan Yardımcısı ve Ekonomi ve Ticaret Bakanı Dan Ioan Popescu ile Devlet Bakanı Kürşad Tüzmen'in heyet başkanlığında bugün başladı. 
     Toplantının açılışında konuşan Tüzmen, Türk işadamlarını Romanya'da iş yapmaları için özendirdiklerini, Rumen işadamlarına da Türkiye'de iş yapmaları konusunda destek vermeye hazır olduklarını belirtti. 
     Türk firmalarının şimdiye kadar Romanya'da özelleştirme ihaleleri dolayısıyla bankacılık dahil pek çok alana girdiğini 500 milyon dolarlık müteahhitlik işi üstlendiğini anlatan Tüzmen, Türkiye ve Romanya üzerinden Avrupa'ya doğalgaz iletilmesi projesinin hayata geçirilmesiyle, yeni iş olanakları ortaya çıkacağına işaret etti. 
     Halen bu ülkede 8 bin 666 Türk firmasının ve 15 bin Türk işadamının faaliyet gösterdiğini, Türk işadamlarının yatırımlarının 420 milyon dolara ulaştığını hatırlatan Bakan Tüzmen, Romanya'nın 2007 yılında AB'ye üye olması halinde, AB mevzuatı nedeniyle, Türk işadamlarının oturma ve çalışma izinlerinin korunması konusunda yasal düzenlemeler yapılmasını istedi. 
     Romanya'da 1 Nisan'da yürürlüğe giren yeni vize mevzuatının da iş çevrelerini sıkıntıya soktuğunu anlatan Tüzmen, ilişkilerin muhafaza edilip ileriye götürülmesi için bu konuda da kolaylık sağlanması gerektiğini vurguladı. 
     İki ülke arasında 1996 yılında 755 milyon dolar olan dış ticaret hacminin, geçen yıl 1.8 milyar dolara ulaştığına işaret eden Bakan Tüzmen, Romanya Cumhurbaşkanı İon İliescu'nun geçen yılki ziyareti sırasında bu yıl için 2 milyar dolarlık hedef konulduğunu belirterek, ''Ben 2.5 milyar dolar olarak öngörmüştüm. Şimdi 3 milyar dolara ulaşacağımızı umuyorum'' dedi. 
     Tüzmen, İliescu'yu tanımaktan duyduğu memnuniyeti ifade ederken de ''Bana hediye ettiği kitabı okudum. Sizler gibi yöneticiler olduğu sürece Romanya'nın önü açık'' diye konuştu. 
     Türkiye-Romanya ilişkilerinin her dönemde iyi olduğunu anlatan Bakan Tüzmen, bir Rumen kahramanının ''Bir gün bir dosta ihtiyacınız olursa bunu bir Türk'ten seçin'' sözünü hatırlatırken, ''500 yıl önce söylenen bu sözler, bugün geçerli, yarın da geçerli olacak'' dedi. 
     
     ''AB'DEN YAPICI DESTEK BEKLİYORUZ'' 
     Romanya'nın AB'ye 2007 yılında üye olmasından memnuniyet duyduklarını ifade eden Tüzmen, Türkiye-AB ilişkilerinin de dinamik bir sürece girdiğini belirterek, şöyle devam etti. 
     ''Türkiye'ye bu yıl Aralık ayında randevu tarihi verildi. Türk Hükümeti, bu sürede Kopenhag siyasi kriterlerinin kalan bölümünü tamamlayarak etkili bir biçimde uygulama kararlılığında. Ancak, tam üyelik sürecinde bütün görev sadece aday ülkelerin sırtına yüklenemez. Türkiye üzerine düşeni yaparken, AB'li ortaklarının da yapıcı destek vermesini bekliyoruz. AB, Türkiye'yi tam üye olarak kabul ettiğinde, dinamik nüfusu ile çok önemli bir ülke kazanmış olacaktır.'' 
     
     ROMANYA'DAN NATO ÜYELİĞİ İÇİN TEŞEKKÜR, AB İÇİN DESTEK 
     Romanya Başbakan Yardımcısı ve Ekonomi ve Ticaret Bakanı Dan Ioan Popescu da, toplantının açılışında yaptığı konuşmada, iki ülke arasındaki siyasi ilişkilerin çok iyi seviyede sürdüğünü, bunun ekonomik ilişkilerin gelişmesi açısından iyi bir zemin oluşturduğunu söyledi. 
     Romanya'nın NATO üyeliğine verdiği destekten dolayı Türkiye'ye teşekkürlerini ileten Popescu, kendilerinin de Türkiye'nin AB'a üyeliğini desteklediklerini açıkladı. 
     Romanya ekonomisindeki gelişmeler hakkında da bilgi veren Dan Ioan Popescu, 1997-2000 yıllarında yaşanan krizden sonra, son 3 yılda ekonominin ortalama yüzde 3 büyüdüğünü, enflasyonun geçen yıl yüzde 14'e indiğini, ihracatın arttığını söyledi. 
     Türkiye ile imzalanan ve 1998'de yürürlüğe giren serbest ticaret anlaşmasının işlemesinden, Türk işadamlarının Romanya'da yatırım yapmasından çok memnun olduklarını anlatan Bakan Popescu, Türkiye'deki büyük enerji projelerine önem verdiklerini, bu yıl içinde de büyük Romen enerji şirketlerinin Türkiye'ye geleceğini kaydetti. 
     Bakan Popescu, iki ülkenin, tamamlayıcı ekonomileri nedeniyle Balkanlarda da işbirliği yapabileceğini vurgularken, Bakan Tüzmen'i Romanya'ya davet etti. 
     Açılış konuşmalarından sonra, heyetlerarası görüşmelere geçildi. Toplantı iki gün sürecek. 
     
</TEXT>
</DOC>
