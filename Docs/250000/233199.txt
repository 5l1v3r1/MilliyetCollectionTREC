<DOC>
<DOCNO> 233199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sonsiy21.html </URL>
<DATE> 2004/04/20/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Hamas liderine suikast TBMM gündeminde... 
</HEADLINE>
<TEXT>

     CHP İstanbul Milletvekili Ahmet Sırrı Özbek, İsrail'in devlet terörü uygulayarak Filistin halkı üzerinde soykırım yaptığını söyledi. 
     Özbek, Hamas örgütünün liderlerinden Abdülaziz Rantissi'nin İsrail saldırısı sonucu oğlu ve korumasıyla birlikte öldürülmesi nedeniyle TBMM Genel Kurulu'nda gündemdışı söz alarak görüşlerini dile getirdi. 
     Filistinlileri öldüren, zulüm uygulayan İsrail'in, Filistinli liderlere yönelik suikast politikasına da devam ettiğini vurgulayan Özbek, Başbakan Şaron'un, bu suikastlere devam edeceklerini açıkladığına dikkati çekerek, ''Yapılan etnik temizliktir, soykırımdır'' dedi. 
     ABD'nin, Şaron'un uyguladığı politikayı desteklediğini, bunu Şaron'un da dile getirdiğini kaydeden Özbek, ''eli ve ağzı kanlı Şaron'a dur demenin zamanı çoktan gelmiştir. ABD ve İsrail'in emperyalist amaçları için bölgede soykırım uygulanmaktadır. Soykırıma sessiz kalmak, bu suça ortak olmaktır'' diye konuştu. 
     Soykırım acısını yaşamış bir halk olarak Yahudileri de Şaron'un suçlarına ortak olmamaya çağıran Özbek, AK Parti milletvekilleri ve kamuoyuna şöyle seslendi 
     ''Değerli AK Partili milletvekilleri, İslam uleması geçinen din adımları, aydınlar, yazarlar, çizerler... Herkese sesleniyorum İslam dini barış, kardeşlik, dayanışma ve sevgi dinidir. Gösteriş ve şekilcilikten uzaktır. Şu ne idüğü belirsiz türban konusunda gösterdiğiniz hassasiyetin milyonda birini masum Filistin halkı için sizlerden istiyoruz.'' Özbek, Filistin halkının yaşadığı acıyı paylaştıklarını belirterek, daha önce bir suikastte yaşamını yitiren Hamas'ın manevi lideri Şeyh Yasin ve Rantissi'ye rahmet diledi. 
     Özbek'in konuşması, AK Partililer tarafından da alkışlarla karşılanırken, bazı milletvekilleri, türban konusundaki sözlerine itiraz ettiler. 
     
     KÖY ENSTİTÜLERİ 
     CHP İstanbul Milletvekili Hasan Fehmi Güneş de gündemdışı konuşmasında Köy Enstitüleri'ne değindi. Köy Enstitüsü Kuruluş Kanunu'nun 17 Nisan 1940'ta kabul edildiğini anımsatan Güneş, sözkonusu kurumların sadece okuma yazma öğrenme yeri değil özgürleşme, aydınlanma ve dayanışma kurumları olduğunu ifade etti. 
     Dünyada başka bir örneği olmayan Köy Enstitüleri'ni kapatanların büyük bir yanlış yaptıklarını belirten Güneş, kuruldukları dönemde nüfusun büyük çoğunluğunu oluşturan köylerin her anlamda kalkınması için hayata geçirilen kurumlar yaşaması durumunda, bugüne gelen birçok sorunun çok önceden gündemden kalkmış olacağını anlattı. 
     Güneş, Köy Enstitüleri'nin kuruluşu sırasında Milli Eğitim Bakanı olan Hasan Ali Yücel ile Enstitülerin ''babası'' olarak nitelendirilen eğitimci İsmail Hakkı Tonguç'u saygıyla andığını sözlerine ekledi. 
     Bu arada, TBMM Genel Kurulu'nda Türkbank ihalesine fesat karıştırdıkları gerekçesiyle eski Başbakan Mesut Yılmaz ile eski Devlet Bakanı Güneş Taner hakkında kurulan Meclis Soruşturma Komisyonu'nun çalışma süresi uzatıldı. Komisyon Başkanı, AK Parti Samsun Milletvekili Mustafa Demir'in, 2 aylık normal süre içinde çalışmalarını tamamlayamayacaklarını belirterek, 25 Nisan 2004'ten itibaren 2 ay daha süre uzatılması istemiyle yaptığı başvuru kabul edildi. 
     
</TEXT>
</DOC>
