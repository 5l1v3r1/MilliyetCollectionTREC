<DOC>
<DOCNO> 217956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sondun27.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de mal satışında ve inşaatlarda patlama oldu 
</HEADLINE>
<TEXT>

     Kıbrıs sorununun ilk kez ciddi bir çözüm sürecine girmesi ve muhtemel çözümün temel kriterlerinin Annan planıyla ortaya çıkmasıyla, KKTC'de sosyal ve ekonomik düzen yeniden şekillenmeye başladı. 
     Mal satışında KKTC'nin gözde bölgesi Girne oldu. 2003 yılında sadece yabancılara 1000 civarında taşınmaz mal satıldı. 
     Konuyla ilgili mevzuat uyarınca, vatandaş olmayan yabancılar KKTC'de bir dönüm arazi-arsa, bir konut veya bir apartman dairesi alabiliyor. Ancak bu işlem için Bakanlar Kurulu kararı gerekiyor. 
     Yabancılara mal satışları yanında vatandaşlar arasındaki taşınmaz mal satışları da yoğun bir şekilde sürüyor. 
     Sürecin dikkat çeken bir diğer unsuru da inşaat patlaması. İnşaat sektöründeki yoğunlaşma da yine Girne bölgesinde yaşanıyor. 
     Girne Belediyesi'nden edinilen bilgiye göre, 2001 yılına kadar yılda ortalama 100 inşaat dosyası açılırken, bu rakam 2002'de 184'e, 2003'de ise iki kat artışla yaklaşık 330'a ulaştı. Bu yılın ilk 1.5 ayında açılan dosya sayısı ise 45 oldu. 
     KKTC İçişleri Bakanı Özkan Murat, satışlardaki artışın dikkat çekici boyutlarda olduğunu söyledi ve konuyu yakından takibe aldıklarını belirtti. Murat, "Annan planındaki düzenlemelerin de bu konuda önemli rol oynadığını" belirtti. Murat, çözümle birlikte KKTC'deki malların değerinde büyük artış olacağına da işaret etti. 
     İçişleri Bakanı Murat, "Rumların da KKTC'den mal aldıklarına" ilişkin iddialarla ilgili olarak da, "Mevzuat uyarınca Rumlar KKTC'den mal alamaz" dedi 
     
</TEXT>
</DOC>
