<DOC>
<DOCNO> 245806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sontur04.html </URL>
<DATE> 2004/06/06/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Ormanlara giriş yasaklandı 
</HEADLINE>
<TEXT>

     Bilecik'te, orman yangınlarının önlenmesi, can ve mal güvenliğinin sağlanması amacıyla bir dizi önlem alındı. 
     Bilecik Valiliği'nin, ''Orman Yangınlarının Önlenmesi Amacıyla Alınması Gereken Tedbirler Hakkındaki Kararı'', Resmi Gazete'nin bugünkü sayısında yayımlandı. 
     Karara göre, ilin dahilindeki ormanlık alanlar ve ağaçlandırma sahalarına, 15 Haziran-31 Ekim 2004 tarihleri arasında, görevliler dışında her türlü vasıtalı veya vasıtasız giriş yapılamayacak. Yangın mevsimi dönemince Çakırpınar, Küçükelmalı ve Pelitözü piknik sahalarında, çevre yolu ile göl arası dışındaki ormanlık alanlarda, her türlü piknik, yayla şenliği ve benzeri etkinlikler gerçekleştirilemeyecek. 
     Orman sınırları içinden geçen devlet karayolu, köy ve orman yolları kenarında, ateş yakılarak piknik yapılamayacak. 
     Ormanlara 4 kilometre mesafede veya 6831 sayılı Orman Kanunu'nun 31 ve 32. maddeleri kapsamına giren köylerin sınırları içinde, anız ve benzeri bitki örtüsü yakılamayacak. 
     Belediyeler ve köy tüzel kişiliklerinin orman içi ve orman bitişiğinde bulunan çöp toplama alanlarının çevresinde koruma bandı oluşturulacak ve çöplüklerde çıkması olası orman yangınlarına müdahale için iş makinası hazır bekletilecek. 
     
</TEXT>
</DOC>
