<DOC>
<DOCNO> 243734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/spor/bbas.html </URL>
<DATE> 2004/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Silahsörler hazır 
</HEADLINE>
<TEXT>


Potanın lokomotifi Efes Pilsen ve Ülker, bugün 16.00'da final serisinin ilk raunduna çıkacak. İki takımın etkili silahları Granger ve Naumoski, dev düelloyu kazanan tarafın kendileri olacağını iddia etti 

GÖKHAN TÜRE 


Efes 1 - 0 önde 
BASKETBOLDA Türkiye Ligi Play - Off final serisi bugün Efes Pilsen ile Ülkerspor arasında oynanacak olan karşılaşma ile başlayacak. Yedi maç üzerinden oynanacak seride, ligi ilk sırada tamamlayan Efes ile ikinciliği alan Ülkerspor, Abdi İpekçi Salonu'nda saat 16.00'da karşı karşıya gelecek. Normal sezonda iki maçı da kazandığı için Efes Pilsen'in 1 - 0 önde başlayacağı serinin ilk sınavı TRT 2'den naklen yayınlanacak. 

Granger'dan gözdağı 
EFES Pilsen'in ABD'li yıldızı Antonio Granger ile Ülkerspor'un tecrübeli Makedon guardı Petar Naumoski, dev final öncesi MİLLİYET objektifine poz verdiler. Efes'te ikinci sezonunu sürdüren Granger, "İlk yılımda şampiyonluğu yaşadım. Şimdi karşımızda yine Ülker var. İşimiz hiç de kolay değil. Ama başarılar da zorlukları aşmakla elde ediliyor. Takım olarak da şampiyonluğa ulaşacak güçteyiz. Bunu herkes görecek" diye konuştu. 

Naumoski umutlu 
TÜRKİYE'DE Efes Pilsen ile efsaneleşen ve bu sezon Ülker formasıyla İstanbul'a "dönüş" yapan 34 yaşındaki Naumoski de şampiyonluğa inanıyor. Naumoski, "Beşiktaş serisinde çok iyi oynadık. Bu beni umutlandırıyor. Efes de oldukça formda. Türkiye Kupası'nda rakibimizi yendik. Ligde 1-0 geriden başlamamıza rağmen ibreyi lehimize çevireceğimizi düşünüyorum. Daha diri ve formda olan kazanacak. Kupayı kaldırmak istiyorum" dedi. 

İbrahim alarmı 

KAPTAN İbrahim Kutluay'ın sol el tarak kemiğinin kırılmasıyla sıkıntıya giren Ülkerspor'da yıldız oyuncunun final serisinde forma giyebilmesi için seferberlik ilan edildi. İbrahim'in, Efes Pilsen karşısında özel bir bandajla oynaması amacıyla büyük çaba harcanıyor. Bu arada Lacivert - Beyazlılar'da Sırp forvet Goran Nikolic'in iyileştiği ve antrenmanlara başladığı bildirildi. 

Efes ikiye katladı 
ÜLKER ve Efes Pilsen, ilk kez 1993-94 sezonunda final serisinde karşı karşıya geldi. Efes'in 4-2'lik üstünlükle şampiyonluğu kucakladığı sezonun ardından iki takım beş kez daha final oynadı. Altı finalin dördünde Efes Pilsen şampiyonluğa ulaşırken 93-94, 95-96, 2001-2002, 2002-2003 , Ülkerspor ise iki kez 97-98, 2000-2001 kupayı kaldırdı. İki takımın final serisinde oynadığı 34 maçın 19'unu Efes kazandı. 

İLK BEŞLER 

EFES 
K.Tunçeri 
Langdon 
Granger 
Kaya 
Prkacin 

ÜLKER 
Booker 
Naumoski 
Serkan 
K.Gönlüm 
Blair 


TÜRKİYE LİGİ Şampiyonları 1966 - 67 Altınordu 1967 - 68 İTÜ 1968 - 69 Galatasaray 1969 - 70 İTÜ 1970 - 71 İTÜ 1971 - 72 İTÜ 1972 - 73 İTÜ 1973 - 74 Muhafızgücü 1974 - 75 Beşiktaş 1975 - 76 Eczacıbaşı 1976 - 77 Eczacıbaşı 1977 - 78 Eczacıbaşı 1978 - 79 Efes Pilsen 1979 - 80 Eczacıbaşı 1980 - 81 Eczacıbaşı 1981 - 82 Eczacıbaşı 1982 - 83 Efes Pilsen 1983 - 84 Efes Pilsen 1984 - 85 Galatasaray 1985 - 86 Galatasaray 1986 - 87 Karşıyaka 1987 - 88 Eczacıbaşı 1988 - 89 Eczacıbaşı 1989 - 90 Galatasaray 1990 - 91 Fenerbahçe 1991 - 92 Efes Pilsen 1992 - 93 Efes Pilsen 1993 - 94 Efes Pilsen 1994 - 95 Ülkerspor 1995 - 96 Efes Pilsen 1996 - 97 Efes Pilsen 1997 - 98 Ülkerspor 1998 - 99 TOFAŞ 1999 - 00 TOFAŞ 2000 - 01 Ülkerspor 2001 - 02 Efes Pilsen 2002 - 03 Efes Pilsen 


</TEXT>
</DOC>
