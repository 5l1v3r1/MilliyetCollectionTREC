<DOC>
<DOCNO> 235636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonspo21.html </URL>
<DATE> 2004/04/28/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Samsunspor Arıca ile yollarımızı ayıracağız gibi görünüyor... 
</HEADLINE>
<TEXT>

     Samsunspor Kulübü Basın Sözcüsü Ercan İnce, ''Gidişe göre Erdoğan Arıca ile yollarımızı ayıracağız gibi görünüyor'' dedi. 
     Nuri Asan Tesisleri'nde basın toplantısı düzenleyen İnce, çeşitli konularda görüşlerini bildirdi. Uzun zamandır kamuoyunda yer alan teknik direktör konusunun kulübe zarar verdiğini belirten İnce, şu anki durumda öncelikli işlerinin önlerindeki 3 maçı kazanmak olduğunu söyledi. 
     Arıca'nın Gençlerbirliği ile görüştüğü yolundaki haberlerin sürpriz bir gelişme olmadığını belirten İnce, şunları kaydetti 
     ''Hocayla ilgili henüz net bir gelişme olmadı. Şu an takımın başında kim kalacak mevzusunu düşünmüyoruz. Önümüzdeki 3 maç bizim ligdeki yerimizi belirleyecek. Biz buna bakıyoruz. Ama gidişe göre Erdoğan Arıca ile yollarımızı ayıracağız gibi görünüyor. Arıca giderse bizim hocamız belli. Takımın başına Samsunspor'a emek vermiş yardımcı antrenör Ertuğrul Sağlam gelecektir. Kendisine güveniyoruz. Samsunspor bir yerde risk almak zorundadır.'' İnce, Arıca'nın Gençlerbirliği konusundaki görüşlerini kamuoyuna çok erken bildirdiğini, spekülasyonların oyuncular ve kulüp üzerinde olumsuz etki yaptığını kaydetti. 
     
     SAMSUNSPOR'UN HEDEFİ 
     Ligi üst sıralarda tamamlama hedefleri olduğunu söyleyen İnce, bu hedefe ulaşmak için önlerindeki 3 maçı kazanmaları gerektiğini söyledi. 
     Bu maçların ligde düşme hattında bulunan takımlarla olduğunu belirten İnce, şöyle dedi 
     ''Bu sezon ligde çok spekülasyon yapıldı, lig biraz yıprandı. Oynayacağımız maçlar da düşecek takımlar açısından önemli. Bizim misyonumuz ve düşüncelerimiz ortada. Hiçbir aksiliğe meydan vermeden kazanmak için sahada elimizden geleni yapacağız. Önümüzdeki 3 maçı kazanarak ligi 52 puanla tamamlamak istiyoruz.'' İç transferde Şenol ve Evren ile anlaştıklarını, diğer futbolcularla ise görüşmelerin devam ettiğini bildiren İnce, yardımcı antrenör Ertuğrul Sağlam ile Futbol Şube Sorumlusu Suat Çalık'ın yabancı oyuncu belirlemek için Portekiz'e gideceğini söyledi. 
     
</TEXT>
</DOC>
