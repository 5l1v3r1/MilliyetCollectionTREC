<DOC>
<DOCNO> 231231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sondun22.html </URL>
<DATE> 2004/04/14/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Irak'ta öldürülen, kaybolan, rehin alınan gazeteciler... 
</HEADLINE>
<TEXT>

     Irak'ta savaş ve şiddet olayları, bu ülkede yaşananları dünya kamuoyuna duyuran gazetecilerin can güvenliklerini tehdit ederken, çalışma koşullarını da zorlaştırıyor. 
     Uluslararası Gazetecileri Koruma Komitesi'nin CPJ 2003 ve 2004 verilerine göre, geçen yıl 13'ü Irak'ta olmak üzere tüm dünyada 36 gazeteci görev başında öldürüldü. Bu yılın ilk 3.5 ayında ise 11'i Irak'ta olmak üzere 17 gazeteci öldürüldü. 
     Sivil can kayıplarının her geçen gün arttığı ülkede, gazeteciler sansür ve silahlı kişilerin sorgusuyla da karşılaşıyor. Son bir haftada kaçırılan 40'dan fazla yabancı arasında yine gazeteciler bulunuyor ve henüz akıbetleri bilinmiyor. 
     
     IRAK'TA ÖLDÜRÜLEN GAZETECİLER 
     CPJ verilerine göre, Irak'ta bu yıl başından beri hayatını kaybeden gazeteciler şöyle 
     -27 Ocak CNN için yapımcı ve çevirmen olarak çalışan Duraid İsa Muhammed ile şoförü Yaser Hatab, Bağdat'ın bir dış mahallesinde pusuya düşürülerek öldürüldü. Arkadaki araçta bulunan CNN kameramanı Scott McWhinnie yaralandı. 
     -1 Şubat Erbil'de Irak Kürdistan Demokrat Partisi IKDP ile Irak Kürdistan Yurtseverler Birliği IKYB binalarına düzenlenen ikiz saldırılarda IKDP televizyonları için çalışan serbest kameramanlar Safir Nadir, Haymin Muhammed Salih, Eyüp Muhammed, Garip Muhammed Salih, Semko Kerim Muhyiden ile El Taaki gazetesi serbest fotomuhabiri Abdülsettar Abdülkerim öldüler. 
     -18 Mart Irak'taki koalisyon yönetiminin denetimindeki Irak Medya Ağı Diyala TV'de haber spikeri olarak çalışan Nadia Nasrat, televizyonun diğer çalışanlarının da içinde bulunduğu araca Bakuba'da açılan ateş sonucu öldürüldü. Saldırıda teknisyen Nacid Raşid ve koruma Muhammed Ahmed Serham da hayatını kaybetti. 
     -El Arabiya için çalışan kameraman Ali Abdülaziz ve muhabir Ali El Hatib'e Amerikan askerleri Bağdat'ta ateş açtı. Abdülaziz olay yerinde, El Hatib ertesi gün öldü. 
     -26 Mart Amerikan ABC televizyonu için çalışan kameraman Burhan Muhammed Mazhur, Felluce'de öldürüldü. 
     
     KAÇIRILMA, REHİN VE SANSÜR 
     CPJ ve yabancı haber ajanslarının verilerine göre ise Irak'ta bu yıl kaçırılan, kısa süreli gözaltında tutulan ya da rehin alınan gazeteciler şöyle 
     -29 Ocak El Cezire'ye sansür Irak Geçici Yönetim Konseyi GYK , uluslararası televizyon kanalı El Cezire'nin muhabirlerinin 1 ay boyunca GYK bürolarına girmesini ve basın toplantılarını izlemesini yasakladı. GYK, 28 Ocak'ta El Arabiya televizyonuna 2 aydır uyguladığı yayın yasağını kaldırdı. 
     -6 Nisan New York Times muhabiri John Burns, gazetenin Bağdat büro çalışanlarının ve kendisinin Kufa'da, Mukteda El Sadr yandaşlarınca gözaltına alındığını açıkladı. Grup, 8 saat sorgulandıktan sonra bırakıldı. 
     -7 Nisan New York Times'ın bir muhabiri, bir fotomuhabiri ve şoför ile çevirmeni silahlı kişilerce Bağdat'ın dışında durdurulup birkaç saat tutuldular. 
     -8 Nisan Irak'ın güneyinde 3 Japon sivilin kaçırıldığı, bu kişilerden birinin Asahi dergisi için çalışan serbest muhabir Soichiro Koriyama olduğu açıklandı. Japonların akıbetleri hala bilinmiyor. 
     -12 Nisan Bağdat'ta 3 Çek gazeteci kaçırıldı. Çek Cumhuriyeti devlet televizyonu, çalışanları Michal Kubal ve Petr Klima'nın kayıp olduğunu duyurdu. Çek radyosu için çalışan Vit Pohanka'dan da aynı günden beri haber alınamadı. Çek Cumhuriyeti'nin Bağdat Büyükelçiliği de kaçırılma haberini doğruladı. 
     -13 Nisan Fransız CAPA ajansı, Alexandre Jordanov adlı gazetecinin Fransız Canal adlı şifreli kanal için bir belgesel hazırlarken Bağdat'ın güneyinde kaçırıldığını duyurdu. 
     Jordanov'la birlikte kaçırılan kameramanı Ivan Ceriex'in ise daha sonra serbest bırakıldığı kaydedildi. 
     
</TEXT>
</DOC>
