<DOC>
<DOCNO> 218397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/dunya/adun.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ELDE VAR SIFIR 
</HEADLINE>
<TEXT>

   Kıbrıs'ta süren müzakerelerin beşinci randevusunda da taraflar hiçbir konuda anlaşamadı. Türk ve Rumların 22 Mart'a kadar esas konularda uzlaşmaları hedefinin tutturulması çok zor 
      DIŞ HABERLER SERVİSİ 

   
   Kıbrıs sorununun çözümü ve 1 Mayıs'ta birleşik olarak Avrupa Birliği'ne AB girmesi hedefiyle 19 Şubat'ta Ada'da başlatılan görüşmelerde birinci hafta geride kaldı ancak hiçbir ilerleme sağlanamadı. Pazartesi Rumların dini yortusu nedeniyle ertelenen, çarşamba günü de Rum Yönetimi lideri Tasos Papadopulos'un, Türk tarafının talep listesini değerlendirmek için süre istediği gerekçesiyle yapılmayan görüşmelerde, esasa ilişkin konularda ilerleme sağlanamaması, BM Genel Sekreteri Kofi Annan'ın takviminde belirttiği 22 Mart tarihine kadar özlü konuların görüşülmesinin tamamlanamayacağı endişesini yarattı. 
   KKTC Cumhurbaşkanı Rauf Denktaş, dün Rum Yönetimi lideri Papadopulos'la beşinci görüşmesinin ardından yaptığı açıklamada, istenilen düzeyde ilerleme olmadığını söyledi. Denktaş, "Bütün tadilat niyetlerini gösteren bir belge vermelerini istedik. Gıdım gıdım veriyorlar, tümünü vermiyorlar" dedi. 
   Rum Yönetimi Dışişleri Bakanı Yorgo Yakovu da, Kıbrıs Radyosu'na yaptığı açıklamada, bu hızla gidilirse 22 Mart'a kadar konuların tamamlanamayacağını, durumun kaygı verici olduğunu belirtti. 
   
   Suçlamalar 
   Türk yetkililer, Rum Yönetimi'ni, görüşmeleri ağırdan almakla, Rum tarafı ise Denktaş'ı, salı günü sunduğu talep belgesinde Annan Planı dışına çıkıp "müzakerelerin altını oymaya çalışmakla" suçluyor. BM Genel Sekreteri Annan'ın müzakere takvimi, tarafların 22 Mart'a kadar Annan Planı üzerindeki değişiklik talepleri konusunda anlaşmalarını öngörüyor. Anlaşılamayan noktalar, Türkiye ve Yunanistan'ın katılımıyla 29 Mart'a kadar görüşülecek, kalan pürüzler ise Annan'ın hakemliğine bırakılacak. 
   
   
   
   
</TEXT>
</DOC>
