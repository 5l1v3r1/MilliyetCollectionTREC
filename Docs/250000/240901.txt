<DOC>
<DOCNO> 240901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sondun31.html </URL>
<DATE> 2004/05/18/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
NYT Washington, Çelebi'ye el altından para desteğini kesecek 
</HEADLINE>
<TEXT>

     New York Times gazetesi, ABD'nin, Ahmed Çelebi'nin Irak Ulusal Kongresi'ne CNI her ay el altından ödediği 335 bin doları keseceğini yazdı. 
     New York Times, Amerikalı yetkililer tarafından yapılan araştırmanın, Irak savaşından önce CNI'den aldığı istihbaratların kimi zaman işe yaramaz, yanlış ya da uydurma olduğunu ortaya koyduğunu, söz konusu kararın da bu nedenle alındığını belirtti. 
     Gazete, konuyla ilgili görüşü alınan CNI yetkililerinin, açıklananın aksine gruplarının, çoğu Saddam Hüseyin'e bağlı 1500 kadar isyancının yakalanmasına yardım ettiğini söylediğini kaydetti. 
     CNI'ye desteği 2002 yazında başlatan ABD, bunu 30 Eylül 2003'te kesecekti, ancak program iki kere, 31 Aralık 2003'e ve egemenliğin Iraklılara geçeceği 30 Haziran 2004'e kadar uzatılmıştı. 
     ABD Savunma Bakan Yardımcısı Paul Wolfowitz, geçen ay sonunda, ''CNI dahil olmak üzere, birçok Iraklı örgütten çok değerli bilgiler aldıklarını'' açıklamıştı. Bununla birlikte, Bakan Yardımcısı, CNI'nin ''Savunma Bakanlığı'nın favorisi'' olmadığını da belirtmişti. 
     CNI'nin verdiği istihbaratlar karşılığında, ABD'nin bu örgüte el altından verdiği tutar bugüne kadar en az 27 milyon doları bulmuştu. 
     
</TEXT>
</DOC>
