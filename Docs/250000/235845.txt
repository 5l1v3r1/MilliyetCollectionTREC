<DOC>
<DOCNO> 235845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sondun44.html </URL>
<DATE> 2004/04/29/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Fischer Türkiye'nin AB üyeliği zorunluluk .. 
</HEADLINE>
<TEXT>

     Hakkı Akduman bildiriyor 
Almanya Federal Meclisi tarafından aylık olarak yayınlanan ''Blickpunkt Bundestag'' dergisi, Dışişleri Bakanı Joschka Fischer ve 4 milletvekilinin Türkiye'nin AB üyeliğine ilişkin görüşlerine yer verdi. 
     Fischer, Türkiye'nin AB'ye üye olmasının stratejik bir zorunluluk olduğunu, Türkiye olmadan diğer Müslüman ülkelerle sağlıklı ilişkiye girilemeyeceğini belirtti. 
     Sosyal Demokrat Parti SPD milletvekili Uta Zapf, 2004 yılı Aralık ayında Türkiye ile üyelik müzakerelerine başlanması gerektiğini belirterek, ''Bu tarihte Türkiye AB'ye üye olmuyor. Türkiye Kopenhag kriterlerini yerine getirirse, AB müzakerelere başlama için bir tarih verecek. Müzakere süreci 15 yıla kadar sürebilir'' dedi. 
     Zapf, demokratik ve laik bir Türkiye'nin Doğu ile Batı arasında bir köprü görevi yaptığını ve diğer Müslüman ülkelere demokrasi konusunda bir model oluşturacağını kaydederek, Türkiye'nin Avrupa'nın güvenliği açısından vazgeçilmiz bir ülke olduğunu ifade etti. 
     Türkiye'nin ekonomik açıdan da Almanya için çok önemli olduğuna ve 1999 yılından bu yana yasal reformlar gerçekleştirdiğine işaret eden Zapf, ''Türkiye 15 yıl sonra bambaşka bir ülke olacak. Türkiye'nin dışlanması bu ülkeyi istikrarsızlığa sürükler'' diye konuştu. 
     Birlik 90 Yeşiller Partisi milletvekili Rainder Steenblock da, Türkiye'nin AB'ye ait olduğunu, üyelik perspektifi verilmesinin Türkiye'ye dinamizm kazandıracağını söyledi. 
     Türkiye'nin AB'ye üye olmasının İslamiyet'in demokrasi ve insan haklarıyla bağdaştığının en önemli göstergesi olacağını söyleyen Steenblock, Türkiye'nin AB perspektifinin önlenmesinin ülkedeki reform sürecini tehlikeye sokacağını, Avrupa'nın güvenliğini de azaltacağını savundu. 
     Hıristiyan Demokrat Birlik Partisi CDU milletvekili Peter Hinze ise Türkiye'nin Almanya'nın iyi bir dostu olduğunu, ancak Türkiye'nin üyeliğinin AB'yi siyasi, ekonomik ve sosyal açıdan zorlayacağını öne sürdü. 
     Hür Demokrat Parti FDP milletvekili Werner Hoyer de, Türkiye'deki reform sürecini takdir ettiğini ve Türkiye'nin demokrasiyi İslamiyet ile bağdaştıran tek model ülke olduğunu belirterek, Türkiye ile üyelik müzakerelerine başlanması durumunda bu sürecin tam üyelik ya da ''imtiyazlı ortaklıkla'' sonuçlanmasının sadece Kopenhag kriterlerini yerine getirip getirmemesine bağlı olacağını kaydetti. 
     
</TEXT>
</DOC>
