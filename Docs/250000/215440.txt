<DOC>
<DOCNO> 215440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sondun20.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen'in Çarşamba günü Kıbrıs'ta olması bekleniyor 
</HEADLINE>
<TEXT>

     Rum Ulusal Konseyi, Rum yönetimi lideri Tasos Papadopulos başkanlığında yarın toplanarak, Perşembe günü başlayacak müzakereler öncesinde son durumu görüşecek. 
     Rum yönetimi sözcüsü Kipros Hrisostomidis, Papadopulos'un yarın saat 17.00'de toplanacak Ulusal Konsey'de New York görüşmeleri hakkında bilgi vereceğini açıkladı. 
     Müzakereler için hazırlık çalışmalarının yoğun bir şekilde devam ettiğini bildiren Hrisostomidis, amacın, Annan planında iyileştirme yaparak, bulunacak çözümün çalışabilir ve kalıcı olmasını sağlamak olduğunu belirtti. 
     Avrupa Birliği'nin çözüm çabalarındaki rolüne de değinen Rum sözcü, AB Komisyonu'nun genişlemeden sorumlu üyesi Günther Verheugen'in 18 Şubat Çarşamba günü Kıbrıs'a geleceğini bildirdi. Hrisostomidis, ''müzakerelerin başında Verheugen'in hazır olacağını'' söyledi. 
     
</TEXT>
</DOC>
