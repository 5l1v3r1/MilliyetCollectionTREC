<DOC>
<DOCNO> 204070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/siyaset/siy20.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   CHP'li Doğan istifa hazırlığında    Ağrı Milletvekili Cemal Kaya ve Batman Milletvekili Nezir Nasıroğlu'nun istifalarıyla sarsılan CHP'den bu kez Mardin Milletvekili Muharrem Doğan'ın ayrılacağı iddia edildi. İnternet sitesi "nethaber"in iddiasına göre, diğer Mardin Milletvekili Mahmut Duyan'ın PM'ye seçilmesine tepki gösteren Doğan'ın Genel Başkan Deniz Baykal'la görüşerek "Bu şartlarda Mardin'de görev yapmam zorlaşıyor" mesajı verdiği kaydedildi. Doğan'ın birkaç gün içinde pistifa etmesi bekleniyor. 
   
   Belediyeleri giden başkanların isyanı    Çorum ve Ardahan'da belediyeleri kaldırılarak köy yapılan beldelerin başkanları, dün CHP Grup Başkan Vekili Ali Topuz'u ziyaret ederek yardım istedi. Ardahan'ın Köprülü Beldesi Belediye Başkanı Şerafettin Kandoğan, beldelerinin merkeze 30 - 40 km. uzaklıkta olduğunu belirterek, "Altı ay kar var, yollarımız kapalı. Bir kadın doğum yapacağı zaman benim kapımı çalıyorlar. İş makinesini veriyorum, yollar açılıyor. Bu makineleri almaya geldiklerinde kadın, çoluk çocuk önüne yatacağız. Bizi çiğneyerek gitsinler. Biz göçü geriye çevirmiştik. Herkes memlekete geri dönmeye başlamıştı" dedi. Topuz da, belediyelerin borçları olduğu gerekçesiyle kaldırıldıklarını belirterek, "Bu girişim Başbakan'ın talimatıyla başladı" diye konuştu. n MUSTAFA İSTEMİ Milliyet 
   
   
   Selametli'de protesto    Ankara Gölbaşı'na bağlı Selametli Beldesi Belediye Başkanı Benli Nalbant, belediyelerinin kapatılması kararı üzerine gözyaşlarını tutamadı. Selametli beldesi sakinleri de kapatma kararını alkışlarla protesto etti. 
   
   Bu kez Tuğgeneral Kubilay konuştu    73 yıl önce bir grup yobaz tarafından şehit edilen Asteğmen Mustafa Fehmi Kubilay, Bekçi Hasan ve Şevki Bey'i anma töreninde, önceki yılların aksine bir asteğmen yerine Kubilay'la soyadı aynı olan Tuğgeneral Vahit Kubilay konuştu. Kubilay, Menemen'de yaklaşık 7 bin kişinin katıldığı anma töreninde, "Şeriat özlemcileri asla emellerine ulaşamayacak" dedi. Ege Ordu Komutanı Orgeneral Hurşit Tolon da Anıt Şeref Defteri'ne "Cumhuriyet değerlerine bağlı, sizler gibi milyonlarca Kubilay vardır" diye yazdı. 
   
   
   
   
</TEXT>
</DOC>
