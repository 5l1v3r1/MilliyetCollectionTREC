<DOC>
<DOCNO> 207923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/sonspo09.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hidayet Spurs'ü sırtladı 
</HEADLINE>
<TEXT>

     ABD Profesyonel Basketbol Ligi'nde NBA 11. hafta mücadelesine, bu sabaha karşı yapılan 7 maçla devam edildi. 
     Günün en önemli maçında, geçen sezonun şampiyonu ve Ortabatı Grubu lideri San Antonio Spurs, bu sezonun en iyi galibiyet yüzdesine sahip ekibi konumundaki Merkez Grubu lideri Indiana Pacers'ı uzatmada 1 sayı farkla yenerek, son 18 maçında 17. galibiyetine ulaştı. 
     37. maçında 26. galibiyetini alan Spurs'de Hidayet Türkoğlu, maçın normal süresinin bitimine 1 saniye kala attığı 3 sayılık basketle maçı uzatmaya götürürken, tüm maç boyunca kaydettiği 15 sayıyla da takımının en skorer ikinci ismi oldu. 1 hücum, 5 savunma ribaundu alıp 3 de asist yapan Türkoğlu, serbest atışlarda 5'de 3, 2 sayılık atışlarda 3'de 2, 3 sayılık atışlarda da 4'de 3 isabet buldu. 
     Spurs'de yine sahanın yıldızı olup 30 sayı ve 15 ribauntla maça damgasını vuran Tim Duncan, son 33 maçında 30. kez ''double double'' yapmayı başardı. Takımda ayrıca Sloven pivot Radoslav Nesteroviç de 10 sayı ve 10 ribauntla galibiyete katkı yaptı. 
     39. maçında 11. kez yenilgiyle tanışan Indiana Pacers'da ise Jermaine O'Neal, 22 sayı ve 11 ribaunt, Ron Artest, 21 sayı, 4 ribaunt ve 4 asist, Al Harrington, 17 sayı ve 7 ribaunt, Reggie Miller da 11 sayı ve 4 asistle oynamalarına karşın takımlarını yenilgiden kurtaramadılar. 
     Ligde 11. hafta mücadelesi, yarın sabaha karşı yapılacak 5 maçla tamamlanacak. 
     NBA'de, günün maçlarında alınan sonuçlar şöyle 
     Washington Wizards-Philadelphia 76'ers 94-87. 
     New York Knicks-Milwaukee Bucks 94-88. 
     Minnesota Timberwolves-Miami Heat 83-77. 
     Chicago Bulls-New Orleans Hornets 89-84. 
     San Antonio Spurs-Indiana Pacers 89-88 uzatmada . 
     Utah Jazz-Atlanta Hawks 92-71. 
     Golden State Warriors-Seattle Supersonics 113-110 uzatmada . 
     
</TEXT>
</DOC>
