<DOC>
<DOCNO> 249831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/magazin/amag.html </URL>
<DATE> 2004/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızıldeniz'de kaçamak 
</HEADLINE>
<TEXT>


Haber, tatilde de bizi buldu... Deniz ve güneş için gittiğimiz Mısır'ın Sharm El Sheikh sahillerinde, Helin Avşar ile Öykü Erdem'i, iki İtalyan futbolcuyla yakaladık 

ALİ'CE Ali Eyüboğlu 

Yaz tatili için en uygun koşullarda yer ararken Baracuda Tour'un sahibi Cem Polatoğlu aradı. "Mısır, Türkiye'den de ucuz. Gör, ondan sonra karar ver" dedi. Vatan'ın magazin müdürü Müge Anlı, eşi Burhan Akdağ ve Polatoğlu ile önce Kahire'ye, oradan Sharm El Shaikh'e uçtuk. Konaklayacağımız Domina'ya gittiğimizde Helin Avşar'la Öykü Erdem'in de burada tatil yaptığını, gelir gelmez de İtalyan sevgili buldukları haberini aldık. 
İkilinin, ertesi gün için çölde safari yapacağını öğrenince tura yazıldık. Kalkınca, disko ve casino turundan otele sabah 7 00'de dönen ikilinin turu iptal ettiklerini öğrendik. Avşar'la Erdem'in bir gün sonrası için, deniz altı ile Kızıldeniz turuna rezervasyonu vardı. Kızıldeniz kaçamağını o turda görüntülemeyi kararlaştırıp safarimizi yaptık. 

'Kolejden arkadaşım' dedi 
Avşar'la Erdem, İstanbul'daki gibi Sharm El Sheikh'de de gece dolaşıp öğlene kadar uyuduklarından sabahki denizaltı turunu da iptal etti. 
İkiliyi ilk kez öğleden sonraki havuz sefalarında görüntüledik ama yanlarında "tatil aşkları" yoktu. Ertesi gün onlardan önce havuzlarına mesken tuttuk. Bu kez değil sevgilileri, kendileri de yoktu. Öğleden sonra kumsala indiğimizde, gökte aradıklarımızı yerde bulduk. Avşar, denizde kulaç sallıyor, Erdem ve çapkın İtalyanlar güneşin tadını çıkarıyordu. Avşar, bizi görünce önce panikledi, sonra şöyle bir savunma yaptı "Roberto, İsviçre'den kolejden arkadaşım. Mail'leşiyorduk, buraya tatile geleceğimi söyledim, onlar da geldi. Sevgili değiliz. Baran Süzer'le, yine barışabiliriz." 

İkisi de futbolcu çıktı 
"Bu kadar talihsizlik olur. Türkiye'den kaçıp Kızıldeniz'e geliyoruz ve plajda iki gazetenin magazin müdürüne yakalanıyoruz" diye dert yanan Avşar, serinlemek için denize, biz de Stellone ile sohbete daldık. Cem Polatoğlu'nun rehberliğinde biz sorduk, 27 yaşındaki forvet Roberto yanıtladı, daha doğrusu Avşar'ı yalanladı. Roberto, Parma ve Napoli'den sonra Reggina'da futbol oynadığını, öğrenim hayatının Roma'da geçtiğini anlattı. Roberto, Avşar'la, arkadaşlarıyla tatile geldikleri Sharm El Sheikh'de tanıştıklarını da söyledi. Öykü Erdem, Avşar'a oranla daha rahattı. Telefon açtığı annesine, L'aquila'da oynayan sevglisi Fioravanti Mariano'yu anlatırken, "Gazetecilere yakalandık ama gönlün rahat olsun. Mariano çok tatlı bir çocuk. Tam da senin istediğin gibi biri. Bana evlenme teklif etti" dedi. 


</TEXT>
</DOC>
