<DOC>
<DOCNO> 209962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sontur11.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Pervez Müşerref, Anıtkabir'i ziyaret etti... 
</HEADLINE>
<TEXT>

     Pakistan Devlet Başkanı Pervez Müşerref, Ankara temasları çerçevesinde ilk olarak Anıtkabir'i ziyaret etti. 
     Müşerref ve beraberindeki heyet, Atatürk'ün mozolesine çelenk koyarak saygı duruşunda bulundu. Konuk devlet başkanı daha sonra, Anıtkabir Özel Defteri'ni imzaladı. 
     Müşerref, deftere, modern Türkiye'nin kurucusu Atatürk'ün dünyanın her yerinde sayıldığını yazarak, şöyle devam etti 
     ''Pakistan, Atatürk'ün, kargaşa ortamından dinamik bir ülke çıkarma yönündeki mücadelesini desteklemek ve katkıda bulunmaktan büyük gurur duymaktadır.'' Pakistan hükümeti ve halkının Türkiye ile o zamandan beri işbirliğini güçlendirdiğini de belirten Müşerref, iki ülke arasında varolan kardeşlik ilişkisini daha da güçlendirmek amacıyla Ankara'da olduğunu bildirdi. 
     Müşerref'in ziyareti sırasında Anıtkabir'de de en üst düzeyde güvenlik tedbirleri alındı. Köpekli ekipler, Anıtkabir içinde devriye gezerken, helikopterler de havadan koruma sağladı. 
     
</TEXT>
</DOC>
