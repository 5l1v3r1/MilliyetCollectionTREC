<DOC>
<DOCNO> 232303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/soneko15.html </URL>
<DATE> 2004/04/17/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Tarım Kredi Kooperatifleri 2004'ü atılım yılı ilan ettik... 
</HEADLINE>
<TEXT>

     Tarım Kredi Kooperatifleri TKK Merkez Birliği Genel Müdürü Bedrettin Yıldırım, 2004'ü atılım yılı ilan ettiklerini söyledi. 
     Yıldırım, Gaziantep'te düzenlenen TKK İstişare Toplantısı'nı açış konuşmasında, ''Bu yılı atılım yılı ilan ettik. 2005'te ise ortaklarımızın her türlü ihtiyacını, onları memnun ederek karşılayabileceğimiz düzeye ulaşmayı hedefliyoruz'' dedi. 
     Türkiye'nin yaşadığı ekonomik krizlerden, doğal olarak kendileri ve çiftçilerin de olumsuz etkilendiğini belirten Yıldırım, olası krizlerden en az kayıpla sıyrılmak ve ortaklara daha iyi hizmet edebilmek için başlattıkları yeniden yapılanma çalışmalarının sürdüğünü vurguladı. 
     Yıldırım, yeniden yapılanma kapsamında çiftçilerin kendilerine, kendilerinin Ziraat Bankası'na olan borçlarının yeniden yapılandırıldığını anımsatarak, sözlerini şöyle sürdürdü 
     ''Yeniden yapılandırma sürecinde kuşkuşuz kaybımız da oldu. 390 trilyonluk bir kaynak kaybımız oldu. Ama ben bunu kayıp olarak görmüyorum. Çünkü, bizim bu kaybımız bize hep destek olan ve bizi bugünlere taşıyan çiftçilerimiz için destek oldu.'' Yıldırım, durağan kaynaklarını harekete geçirip idari anlamda küçülerek Türk çiftçisine daha iyi hizmet etmeye çalıştıklarını bildirdi. 
     TKK Gaziantep Bölge Birliği Müdürü Mustafa Kanlıdere de, daha iyi hizmet sunabilmek amacıyla ihtiyaç fazlası gayrimenkulleri satarak taze kaynak yarattıklarını bildirdi. 
     Basına kapalı devam eden iştisare toplantısına, TKK Gaziantep Bölge Birliği'ne bağlı Gaziantep, Kilis, Adıyaman, Şanlıurfa ve Kahramanmaraş'taki kooparatiflerin yöneticileri ile tarımla ilgili resmi kurum ve kuruluşların temsilcileri katıldı. 
     
</TEXT>
</DOC>
