<DOC>
<DOCNO> 218786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sontur01.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Düğün davetiyelerinde fotoğraflı dönem... 
</HEADLINE>
<TEXT>

     Yıllardır matbaalarda hazırlanan nişan veya düğün davetiyelerine artık fotoğrafçılar da şekil veriliyor. Çiftlerin isteğine göre, davetiyelerde gelin ve damat fotoğrafları da yer alabiliyor. 
     Konya'da fotoğrafçılık yapan Osman Dilsizoğlu, AA muhabirine yaptığı açıklamada, fotoğraf teknolojilerinin son yıllarda büyük gelişme gösterdiğini, bunun nişan ve düğün davetiyelerine de yansıdığını söyledi 
     Fotoğrafçıların da düğün veya nişan davetiyeleri basmaya başladığını kaydeden Dilsizoğlu, ''Bu konuda gelişen teknoloji ve hayal gücü büyük önem taşıyor. Nişanlanacak veya evlenecek çiftler, tasarladıkları düğün davetiyesini bize anlatıyor, biz de onların istekleri doğrultusunda davetiyeler hazırlıyoruz. Yani hazırlanan kartlar çiftlere özel oluyor. Çiftlerin isteğine göre, kartlarda kendi fotoğrafları da yer alabiliyor.'' Matbaalarda basılan kartlara göre, çiftlere özel hazırlanan kartların biraz daha maliyetli olduğunu kaydeden Dilsizoğlu, fiyatların adet sayısı yükseldikçe düştüğünü ifade etti. 
     Dilsizoğlu, matbaalarda hazırlanan davetiyelerin artık klasikleştiğini belirterek, daha farklı ve özel olduğu için bu tür davetiyelerin gün geçtikçe yaygınlaştığını sözlerine ekledi. 
     
</TEXT>
</DOC>
