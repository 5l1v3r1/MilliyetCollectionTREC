<DOC>
<DOCNO> 211215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sondun21.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çantasında bıçak ve tabanca ile uçağa bindi 
</HEADLINE>
<TEXT>

     ABD'nin New York kentindeki Laguardia Havaalanı'nda bir kadın yolcu, çantasında unuttuğu tabanca ve bıçakla kontrolden geçip uçağa bindi. 
     Çantasında silah ve kesici alet bulunduğunu uçak havalandıktan sonra fark eden, kimliği açıklanmayan kadın yolcu, ''Aman Tanrım. Bunların burada olmaması lazım'' diyerek, durumu hosteslerden birine iletti. Bunun üzerine, Denver'e giden uçağın pilotu, havaalanı yetkililerini uyardı. 
     Uçak indikten sonra kadını çıkış kapısında karşılayan güvenlik uzmanları, kendisini sorguya aldılar. Kadının, daha sonra serbest bırakıldığı ve hakkında suç duyurusu yapılmadığı ifade edildi. 
     Kadının bindiği havayolu şirketi Spirit Airlines'in sözcüsü Laura Bennett, olayı doğruladı. 
     Yetkililer, kadın yolcunun çantasında bulunan bıçak ve silahı kendi rızasıyla teslim ettiğini belirterek, ''Hiçbir zaman tehlike yaratacak biçimde davranmadı. Kendisini bir tehdit olarak algılamadık'' açıklamasında bulundu. 
     Amerikan Hava Güvenlik İdaresi yetkilileri, ''güvenlik açığı'' konusunda yorum yapmazken, olayla ilgili soruşturma başlatıldığı bildirildi. 
     
</TEXT>
</DOC>
