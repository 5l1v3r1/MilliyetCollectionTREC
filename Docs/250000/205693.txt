<DOC>
<DOCNO> 205693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/yazar/temelkuran.html </URL>
<DATE> 2004/12/31/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Çocuklar öldürülmeyecek Başka yolu yok 
</HEADLINE>
<TEXT>


Ben de bu çocuğun peşini bırakmıyorum arkadaş 12 yaşındaki bir çocuktan terörist olmaz. 12 yaşındaki bir çocuk -bildiğim kadarıyla- Kalaşnikof tetiği çekemez. Benim "iddianamem" de bu yönde. "Teröristler" gece çorba içerken kalkıp "iki dak'ka" eylem yapıp gelmez. Altı metrekare yerde "çatışma" olmaz. Altı metrekarelik alanda "gece görüşü zayıflığından" ötürü yanlışlıkla çocuklar vurulmaz. Göz o kadar da yanılmaz. En önemlisi de bir çocuk ölmüşse, öldürülmüşse, bu işin içindekiler öyle birkaç ay hapiste yatıp çıkamaz. Olmaz yani. Bu memleketin vicdanı bunu kaldırmaz. Kaldırıyorsa eğer, insanlığın vicdanı bu memleketi kaldırmaz. 

Bilmece "bildirmece" 
Mardin-Kızıltepe'de, bir gece Uğur Kaymaz adlı bir ilkokul öğrencisi çocuk ile babası emniyet güçlerine mensup kişiler tarafından öldürüldü. Mardin Başsavcılığı, dün Milliyet'te yayımlanan habere göre, hazırladığı iddianamede, çatışmayı baba ve oğlun başlattığını, baba Ahmet Kaymaz'ın, evinde saklanan PKK militanını kaçırmak için oğlunu kullandığını, gece görüş sisteminin bulunmamasının polisi yanılttığını iddia etti. İddianameye göre, oğul ve babanın ellerinde barut izi vardı. Yine başsavcılığa göre, oğul ve babanın kendine ait silahları vardı. 
Olay yerine giden bir Meclis, bir CHP komisyonunun araştırmalarına göre ortada bir çatışma olmamasına, herhangi bir çatışma izine rastlanmamasına rağmen, Adli Tıp raporlarına göre çatışma olmuş. Burası zaten bir bilmece. Bu bilmeceden türetilen sonuçlar gereği Uğur'un annesine "örgüt yöneticiliği" iddiasıyla açılacak dava da bir başka bilmece. Ama şahsen benim sormak istediğim bir başka bilmece var. Şöyle ki... 

"Terörist" gölgesi 
Uğur'un öldürülmesinin ardından derhal ortaya atılan sözcük buydu Terörist 
Ben de birkaç kez yazdım ki 12 yaşındaki bir çocuk terörist olamaz. Bunun araştırılması, bunun üzerine konuşulması bile ayıptır. Hatta Başbakan Erdoğan da -her zamanki gibi- kişisel görüşünü belirtti bu konuda bu yakıştırmayı "çirkin" bulduğunu söyledi. Ama ben artık başka bir soru soruyorum 
Tamam, Uğur terörist olsun. Bir gece çorba içerken evin kapısının önüne çıkıp silahıyla ülkemizi parçalamaya çalışsın. Polislere ateş açsın, "çatışmaya" girsin. Diyelim ki bu acayip senaryonun her yanı doğru. Soru şu Öldürülmeden ele geçirilemiyor muydu Bu soruşturmanın, kovuşturmanın esas meselesi budur zaten Asıl soru, Uğur'un "terörist" olup olmadığı değil, "öldürülmeden ele geçirilip geçirilmeyeceğidir" Bir çocuğun öldürülmesini "Teröristti zaten" cümlesiyle meşrulaştırmaya çalışmak berbat bir hamledir. Burada asıl soru polislerin haksız yere bir "terörist-çocuğu" öldürüp öldürmediğidir. Ama bu soruşturma üzerindeki "terör" gölgesi kaldırılmadıkça Uğur öldürülmüş bir çocuk değil, "haklanmış bir eşkıya" olarak kalacaktır. 
Ben ve benim gibiler de bu işin peşini bırakmayacaktır. Çünkü biz çocukların geceleri çorba içerken polis kurşunuyla öldürüldüğü bir ülkede yaşamak istemiyoruz. Biz böyle olunca yaşamak bile istemiyoruz 



</TEXT>
</DOC>
