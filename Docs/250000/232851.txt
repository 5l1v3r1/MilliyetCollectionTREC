<DOC>
<DOCNO> 232851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonsiy21.html </URL>
<DATE> 2004/04/19/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Serdar Denktaş "Referandum metni üzerinde 2 taraf anlaşmadı" 
</HEADLINE>
<TEXT>

     KKTC Dışişleri Bakanı ve Başbakan Yardımcısı Serdar Denktaş, 24 Nisan'da referanduma götürülecek metnin Türk ve Rum taraflarının üzerinde uzlaştığı bir metin olmadığını, çözüm olması durumunda ilk 5 yılın zor geçeceğini belirtti. 
     Denktaş, Türkiye Odalar ve Borsalar Birliği TOBB tarafından düzenlenen ''Annan Planının İktisadi Yönü'' toplantısının ilk bölümünde yaptığı konuşmada, 24 Nisan'da referanduma götürülecek metnin Türk ve Rum taraflarının üzerinde uzlaştığı bir metin olmadığını söyledi. 
     Referanduma götürülecek metnin görüşmelerde anlaşamayan taraflara, ''Alın bunu halkınıza götürün'' diye başkaları tarafından verilen bir metin olduğunu belirten Denktaş, zeminin ''gönüllülük'' esasına dayanmadığını kaydetti. Annan planının son halinde beğendiği ve beğenmediği noktalar bulunduğunu belirten Denktaş, Kıbrıs'ın iki sahibi olduğunun bu planla ortaya çıktığını kaydetti. 
     Denktaş, planda siyasi eşitliğin, KKTC'nin tanınmasıyla değil, ''Kıbrıs Cumhuriyeti''nin ortadan kaldırılması ile sağlandığını belirterek, iki tarafın da ''eyalet'' seviyesine indirildiğini ifade etti. 
     Serdar Denktaş, plandaki en önemli eksikliğin ekonomik dengesizlik olduğunu, Kuzey Kıbrıs'ın sistem ve altyapı açılarından AB'ye hazır olmadığını, ilk 5 yılda iki tarafta da ekonomik gerileme olacağını ve mal-mülk meselesinin ilk 1 yılda inşaat sektörünü tamamen durduracağını kaydetti. 
     Planın uygulamaya geçmesiyle birlikte yerlerinden olacak kişilerin nereye gidecekleri konusuna Ağustos ayında bakacaklarını belirten Denktaş, bu kişiler için 2005 bütçesine 5 yıl için 2 milyar dolarlık bir rakam koyacaklarını, bu rakamın iki tarafta da yerlerinden olanlara ayrılacağını, dolayısıyla bu miktarın yeterli olmayacağını kaydetti. 
     ''2005'ten sonra da ekonomide büyük bir patlama olmayacak'' diyen Denktaş, mülkiyet sorunu çerçevesinde, Kıbrıs Türklerinde kalacak her mülkün, mahkemelere başvuru yoluyla geri alınmaması için, bu kişilerin mallarını fiilen satın almak zorunda olduklarını söyledi. Denktaş, Kıbrıs Türklerinin fakirliği göz önüne alındığında, bu kişilerin mülk sahibi olabilmesi için tek yolun, bir ülkenin 25 yıl için 10 milyar dolarlık bir miktar için kefil olması olduğunu bildirdi. Denktaş, bunun için kefil olabilecek bir ülkeyi şimdiye kadar göremediğini de söyledi ve gözlerin Türkiye'ye yöneldiğini belirtti. 
     Denktaş, referandum sonrasında ''Birleşik Kıbrıs Cumhuriyeti''nin ortaya çıkması durumunda, Kuzey Kıbrıs'ın AB'ye uyum çalışmalarının ayrı bir şekilde devam etmesi gerektiğini de ifade etti. 
     Referandumdan olumsuz sonuç çıkması durumunda ne yapılacağı çalışmasının çoktan yapılması gerektiğini söyleyen Denktaş, ''B planı olmayan bir plan hiçbir zaman başarıya ulaşamaz'' diye konuştu. Çözüm olmaması durumunda Tayvan modelinin gündeme gelebileceğini belirten Denktaş, Rum tarafından ''hayır'' çıkması durumunda çözüm görüşmelerinin yine BM şemsiyesi altında devam ettirilmesinden yana olduğunu kaydetti. 
     Annan planının uygulamaya geçmesiyle yerlerinden olacak Kıbrıslı Türkleri evlerinden kimin uzaklaştıracağının sorulması üzerine Denktaş, bunun Türk makamlarınca yapılacağını kaydetti. Denktaş, ilk 5 yılın zor geçeceğini söyleyerek, ''Herkes iş bulacak mı Hayır, bulmayacak. 1 Mayıs'ta herkese iş ve kapılarının önünde 100 milyon euro olacak gibi davranmak yanlış'' dedi. 
     
     BAŞBAKAN TALAT 
     KKTC Başbakanı Mehmet Ali Talat da, ilk oturumun ardından yemekte yaptığı kısa konuşmada, Kıbrıs Türklerinin ve Türkiye'nin bu süreçte yapıcı bir rol oynadığını belirterek, bu sürecin Türk tarafının ciddiyetinin sınandığı bir süreç olduğunu söyledi. 
     Rumlarda, Türk tarafının bir şekilde bu süreci tıkayacağına yönelik bir anlayış olduğunu ve bu nedenle rahat davrandıklarını belirten Talat, ancak böyle olmadığını ve Rumların ilk kez çözümün gerçekleriyle karşı karşıya kaldığını bildirdi. 
     Talat, kendileri için en iyi seçeneğin iki taraftan da ''evet'' çıkması olduğunu, ekonomik kalkınmanın yolunun da buna bağlı olduğunu ifade etti. Talat, ekonomik kalkınmanın AB üyeliğinin çimento etkisiyle ve yatırımlar yoluyla gerçekleşebileceğini kaydetti. 
     
</TEXT>
</DOC>
