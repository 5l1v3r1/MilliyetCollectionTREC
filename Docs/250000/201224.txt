<DOC>
<DOCNO> 201224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sontur21.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Darüşşafaka İlköğretim okulu öğrenci arıyor... 
</HEADLINE>
<TEXT>

     Türkiye'nin en köklü eğitim kurumlarından Darüşşafaka İlköğretim Okulu, 2004-2005 eğitim öğretim yılı için öğrenci arıyor. 
     Yapılan yazılı açıklamaya göre, İngilizce ağırlıklı yatılı eğitim veren Darüşşafaka İlköğretim Okulu'na sınavla alınacak öğrencilerde, babasının ölmüş olması, ailesinin mali durumunun öğrenimini sürdürmesine yeterli olmaması, 1994 ya da daha sonraki tarihlerde doğmuş olması, sağlık ve diğer yönlerden yatılı okula kabulüne sakınca bulunmaması ve ilköğretim 3. sınıfı en az ''iyi'' dereceyle geçmiş olması şartları aranıyor. 
     Sınav için 17 Kasım 2003'te başlayan kayıtlar, 11 Haziran 2004'e kadar devam edecek. Öğrenciler, gerekli belgelerle Darüşşafaka İlköğretim Okulu'na bizzat ya da posta yoluyla başvuruda bulunabilecekler. 
     Darüşşafaka İlköğretim Okulu'na giriş sınavı, 13 Haziran 2004 Pazar günü İstanbul ve diğer 6 ilde aynı anda gerçekleştirilecek. 
     Darüşşafaka Eğitim Kurumları'nın Maslak'taki kampusünde, ilköğretim 4. sınıftan lise son sınıfa kadar toplam 691 öğrenciye ücretsiz yatılı eğitim veriliyor. 
     
</TEXT>
</DOC>
