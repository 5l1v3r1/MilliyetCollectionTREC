<DOC>
<DOCNO> 242750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sontur10.html </URL>
<DATE> 2004/05/25/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
MEB, misyonerlik faaliyetleri için birim kuracak... 
</HEADLINE>
<TEXT>

     Milli Eğitim Bakanlığı'nın, Türkiye'deki misyonerlik faaliyetlerinin takip edilmesi için bir birim kurma hazırlığında olduğu öğrenildi. Edinilen bilgiye göre, MEB Din Öğretimi Genel Müdürlüğü'nce çalışmaları yürütülen birim, Türkiye'de yoğun şekilde faaliyette olduğu iddia edilen Hristiyan dinini yayma amaçlı misyonerlik faaliyetlerini mercek altına alacak. 
     Genel Müdürlük bünyesinde oluşturulacak birimde yine Genel Müdürlük personelinden 2-3 kişinin görevlendirilmesi öngörülüyor. Misyonerlik biriminin, özellikle büyükşehirlerde gerçekleştirilen faaliyetleri yakından takip eden devletin diğer kurumlarıyla ilişki içinde olacağı kaydedildi. 
     
     POLİSİYE ÖNLEMLER GEÇMİŞTE KALDI 
     Öte yandan MEB yetkilileri misyonerlik birimine, söz konusu faaliyetlerin ivme kazanması nedeniyle ihtiyaç duyulduğunu ifade etti. Misyonerliğe yönelik geçmiş yıllarda ağırlıklı olarak emniyet ve istihbarat teşkilatlarının önlemler aldığını kaydeden yetkililer "Polisiye tedbirler artık çözüm değil" derken, bu faaliyetlere karşı toplumun biliçlendirilmesi gerektiğini belirtti. 

ANKA 
     
</TEXT>
</DOC>
