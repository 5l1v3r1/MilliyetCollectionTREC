<DOC>
<DOCNO> 236629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sondun13.html </URL>
<DATE> 2004/05/02/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Papadopulos Türkiye, mevcut dengeyi anlamalı 
</HEADLINE>
<TEXT>

     Rum lideri Tasos Papadopulos, Türkiye'nin Kıbrıs sorununa ilişkin tutumunun belirleyeci ve çok önemli olduğunu belirterek "Türkiye'nin Kıbrıs Rum Kesimi ile ilişkilerini iyileştirmemesi halinde AB ile daha iyi ilişkiler kuramayacağını" savundu. 
     Tasos Papadopulos, AB'nin genişleme törenleri dolayısıyla gittiği Dublin'de gazetecilerle sohbet ederken Kıbrıslı Türklerin Rumlar ile birlikte AB'nin genişlemesini kutlayamadıkları için üzüntü duyduğunu ifade ederek, "Maalesef mümkün olmadı. Fırsatın kaçırıldığına inaniyorum ve bu fırsatın kaçırılmasının birçok nedeni var" dedi. Rum basınına göre, Kıbrıs sorununun hızlı bir biçimde çözümleneceğini sanmadığını ifade eden Papadopulos, Kıbrıs müzakerelerinin prosedürü ve yönteminin önemli bir engel oluşturduğunu, müzakereleri yürütenlerin kendi hareket tarzlarını değerlendirmeleri gerektiğini söyledi. 
     
     AB MUHATAPLARININ TUTUMUNDA BİR FARK GÖRMEDİM 
     AB Dönem Başkanı İrlanda'nın, kendilerine hem AB'ye katılımı, hem de referandumdan sonraki kritik günlerde sağladığı desteğine dikkat çeken Papadopulos, AB muhataplarının çok iyi tepki gösterdiğini, kendisine yönelik tutumlarında bir fark görmediğini söyledi. Papadopulos "Onların birçoğuna pozisyonlarımızı anlatma fırsatım oldu ve en kötüsünün geride kaldığına inanıyorum" diye konuştu. 
     
     TÜRKİYE ANLAMALI 
     Bir soru üzerine Papadopulos, "Umuyorum, arzum budur ki Türkiye'nin, mevcut poziyonların dengesini anlaması fırsatı ortaya çıkacak ve Türkiye, Kıbrıs ile ilişkilerini iyileştirmediği sürece AB ile daha iyi ilişkileri ümit edemeyeceğini anlar ve kabul eder" ifadesi kullandı. 

ANKA 
     
</TEXT>
</DOC>
