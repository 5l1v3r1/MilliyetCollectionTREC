<DOC>
<DOCNO> 222703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sondun10.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
S.Arabistan'da öldürülen kişi El Kaide sorumlusu çıktı 
</HEADLINE>
<TEXT>

     Suudi Arabistan'ın başkenti Riyad'da dün Suudi güvenlik güçleriyle çıkan bir çatışmada öldürülen Yemenlinin El Kaide terör örgütünün Körfez bölgesi sorumlusu olduğu bildirildi. 
     Suudi Arap güvenlik kaynakları, ''Dün Riyad'daki çatışmada öldürülen Yemenli Halid Ali Bin Ali Hac, El Kaide'nin Suudi Arabistan ve Körfez bölgesi operasyonları sorumlusu'' ifadesini kullandı. 
     Suudi Arabistan İçişleri Bakanlığı da Suudi Arap güvenlik güçleriyle çatışmaya giren Suudi vatandaşı İbrahim Bin Abdülaziz Bin Muhammed El Mazini'nin de Yemenli ile birlikte öldürüldüğünü duyurdu. 
     El Mazini'nin, Riyad'da Kasım 2003'de 52 kişinin ölümüyle sonuçlanan saldırılarla bağlantılı olduğu gerekçesiyle Suudi yetkililerce aranmakta olan 26 kişilik listenin üçüncü sırasında yer aldığı da belirtildi. 
     
</TEXT>
</DOC>
