<DOC>
<DOCNO> 223628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/spor/spo05.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş'e veda günü 
</HEADLINE>
<TEXT>

   Futbol Federasyonu Başkanı Ulusoy'un, tecrübeli teknik adam ile bugün ipleri koparıp, Scolari'yi göreve getireceği bildirildi 
      BİLAL MEŞE 

   
   Son nokta koyuluyor 
   A Milli Takım'da Şenol Güneş devrinin bugün resmen sona ereceği iddia edildi. Futbol Federasyonu Başkanı Haluk Ulusoy'un, bugün yapılacak olan zirvede Güneş'e veda edip, ipleri koparacağı bildirildi. Ulusoy'a yakın çevreler, Başkan'ın daha önce yaptığı "Önce karşılıklı konuşacağız. Sonra da ayrılacaksak dostça ayrılacağız" sözlerinin veda mesajı içerdiğini bildirdi. 
   
   Terim ve Denizli yok 
   ULUSOY'UN, Şenol Güneş'in yaklaşık 1.5 trilyon lirayı bulan alacaklarını da hemen ödeyeceği vurgulandı. Futbol Federasyonu Başkanı, Bakü'de yemekte gazetecilerle bir araya geldi. Güneş'in durumuyla ilgili olarak açıklama yapmamaya özen gösteren Haluk Ulusoy, sorulan bir soru üzerine Fatih Terim ve Mustafa Denizli isimlerinin gündemlerinde yer almadığını açıkladı. 
   
   Brezilyalı tamam 
   TEKNİK direktör Şenol Güneş'in yerine Brezilya Milli Takımı'nın eski çalıştırıcısı Scolari'nin göreve getirileceği bildirildi. Federasyon Başkanı Haluk Ulusoy'un, tecrübeli teknik adama yardımcı olarak Raşit Çetiner'e görev vermeyi planladığı da ifade edildi. Çetiner'in ayrılmasının ardından Ümit Milli Takım'ın ise Ünal Karaman'a teslim edileceği açıklandı. 
   
   'Tepki olabilirdi' 
   FEDERASYON yetkilileri, Milli Takım'ın başına ilk etapta Raşit Çetiner'i getirmeyi düşündüklerini açıkladılar. Yetkililer, "Şenol Güneş ve Türk futbolu adına ortada bir başarısızlık söz konusu. Raşit Çetiner tercihinin bazı tepkilere neden olabileceğini düşündük. Ortada büyük hedefler var. Bu doğrultuda Scolari en ideal isim olarak belirlendi" dediler. 
   
   O şimdi doktor    FUTBOL Federasyonu Başkanı Haluk Ulusoy, Türk Futbolu'na yaptığı katkıların yanısıra Azerbaycan'a verdiği destek nedeniyle fahri doktorluk unvanı aldı. Ulusoy, Hazar Üniversitesi tarafından verilen ödülün kendisi için çok önemli olduğunu dile getirerek, "Hayatımın en özel günlerinden birisini yaşıyorum. Verdiğim emeklerin karşılığını en güzel şekilde aldım" dedi. 
   
   Şehitliğe ziyaret    BAKÜ gezisinin son gününde Haluk Ulusoy ve yöneticiler, Bakü şehitliğini ziyaret etti. 18 Mart Çanakkale Savaşı nedeniyle düzenlenen törene katılan Ulusoy, saygı duruşunun ardından anıta çelenk koydu. Haluk Ulusoy, bir süre önce vefat eden Haydar Aliyev'in mezarını ziyaret ettikten sonra Azerbaycan Futbol Federasyonu Başkanı Ramiz Mirzayir ile bir araya geldi. 
   
   Bir adım geri    FIFA'NIN Milli Takımlar Dünya Klasmanı'nın mart ayı değerlendirmesinde Türkiye, bir basamak gerileyerek, 733 puanla 9. sırada yer aldı. İlk 4 sıranın değişmediği klasmanda Brezilya 842 puanla birinciliğini korurken, bu takımı 826 puanla Fransa, 791 puanla İspanya, 747 puanla Hollanda, 740 puanla Meksika, 735'er puanla da Çek Cumhuriyeti, İngiltere ve Arjantin izledi. 
   
   
</TEXT>
</DOC>
