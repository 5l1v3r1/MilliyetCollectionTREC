<DOC>
<DOCNO> 246976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonyas16.html </URL>
<DATE> 2004/06/10/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Truva Atı'nın biçimi hayali çıktı... 
</HEADLINE>
<TEXT>

     Truva Atı'nın şekli ile ilgili geçmişten bugüne herhangi bir belge ve bilgi bulunmadığı, Truva'da sergilenen ve Troy filminde kullanılan tahta atların hayal gücü ile üretildiği öğrenildi. 
     AA muhabirinin Çanakkale Arkeoloji Müzesi Müdürü Nurten Sevinç'ten aldığı bilgiye göre, Truva Savaşları'nın geçtiği dönemde heykel ve resim sanatı bilinmiyordu. 
     Savaşlardan 500 yıl sonra, oyma ve resim döneminde yapılan çanak çömlekler ve surlar üzerinde yapılan araştırmaların sonucu, hayal gücü de katılarak Truva'daki Tahta At ortaya çıktı. 
     Truva'yı ziyaret edenlerin sık sık, Homeros'un İlyada Destanı'nda bahsettiği savaşın simgesi olan tahta atı sormaları üzerine, Kültür Bakanlığı 1973 yılında bir proje hazırladı. 
     Bu projenin uygulanması için Heykeltıraş İzzet Senemoğlu görevlendirildi. 
     Senemoğlu, aylarca Truva içinde araştırmalar yaptı. Ancak Tahta At ile ilgili bir bilgiye ulaşamayınca, 12.5 metre yüksekliği olan Truva Surları'nı baz alıp, hayalinde canlandırdığı Truva Atı'nı yapmaya başladı. 
     Yapım aşamasında atın şekli, savaşı simgelemesi kadar estetik olması amacıyla sık sık değişikliğe uğradı. Sonunda, savaşçıların saklandığı tahmin edilen gövde kısmı oda haline getirildi. Bu odaya çıkmak için atın bacakları arasına bir merdiven ve karnının alt kısmına kapak yapıldı. 
     Truva Atı'nın yapımı için Kazdağları'ndan getirtilen çam kerestesi kullanıldı. At, 1975 yılında ziyarete açıldı. 
     
</TEXT>
</DOC>
