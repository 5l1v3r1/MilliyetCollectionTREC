<DOC>
<DOCNO> 207942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/sontur04.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigaraya her gün 17 milyon dolar ödüyoruz... 
</HEADLINE>
<TEXT>

     Türkiye'de, tiryakilerin her gün yaklaşık 17 milyon dolar değerinde yerli ve yabancı sigara tükettiği bildirildi. 
     Adana İl Sağlık Müdürlüğü yetkililerinden alınan bilgiye göre, Türkiye genelini kapsayan, Sağlık Bakanlığı'nın da katkısıyla yapılan araştırmanın sonuçları, alışkanlık yaşının her geçen yıl daha da düştüğünü, buna paralel olarak sigara tüketiminin de arttığını ortaya koydu. 
     Türkiye'de yaklaşık 20 milyon tiryakinin bulunduğunun tahmin edildiği araştırmaya göre, tüketiciler sigara için yaklaşık yıllık 6.5 milyar dolara denk para ödüyorlar. ''Sigaranın dumanı ile uçan'' para dışında, insan sağlığı ve çevreye verdiği zarar da cabası... Araştırmada, sigara nedeniyle ülke genelinde 3 milyon kronik akciğer hastası bulunduğu ve kişi başına tedavinin maliyetinin bin 500 dolar düzeyinde hesaplandığı, sadece satın alırken ödenen para ve hastalık tedavisine verilenin yıllık miktarının 8.5 milyar dolara ulaştığı kaydediliyor. 
     Çukurova Üniversitesi Tıp Fakültesi Pataloji Anabilim Dalı Başkanı Prof. Dr. İlhan Tuncer, sigaranın Türkiye'de ucuz olmasının zararlı olan bu maddeye ulaşımı kolaylaştırdığını söyledi. Küçük yaştaki çocukların harçlıklarıyla sigara alabildiğini ve bağımlılık sürecinin böyle başladığını belirten Tuncer, ''Sigara alımı ve buna bağlı hastalıkların tedavisi için harcanan paraların boyutu oldukça büyük. Sigara, maddi ve manevi yönden kullanılmaması gereken bir madde'' dedi. 
     
     ÖNCÜLÜK GÖREVİ VE KİŞİNİN İRADESİ 

     Sigarayı bırakmak isteyen kişilerin yararlanabileceği kuruluşların sayısının artırılması ve bunlara destek verilmesi gerektiğini ifade eden Tuncer, ''Çok sayıda insan, zararlarını bildiği için sigarayı bırakmak istiyor. Bunun için, yetkili kurumların öncülüğünde sigara bırakma merkezi sayısının artırılması gerekir. Öncelikli olarak kişinin kendi iradesiyle sigarayı bırakmaya karar vermesi gerekir'' dedi. 
     Sigaraya ödenen paraların ciddi boyutlarda olduğunu belirten Tuncer, Türkiye'nin eğitim ihtiyaçlarına dikkati çekmek amacıyla örneklendirme yaparak, şunları kaydetti 
     ''Ülkemizde bir ilköğretim okulunun inşaası 4 trilyon lirayı bulmaktadır. Sigara gibi zararlı bir maddeye ödenen yıllık 6.5 milyar dolarla çok sayıda okul yapılabileceği gerçektir. Sadece bu açıdan yaklaşılsa bile konunun ne ölçüde dikkat çekici olduğu ortaya çıkacaktır. 
     Diğer bakımdan sigara özellikle işyerlerinde mesai kaybına neden olmaktadır. Sigara içen insanların, içmeyen insanlara göre yüzde 35-45 oranında daha çok hastalandıkları ve işe devamsızlık yaptıkları da bilinmektedir. Yangın, perdelerin ve mobilyaların sigara dumanından kokması, elektronik aletlerin etkilenmesi de sigaranın verdiği zararlar arasındadır.'' 

     
</TEXT>
</DOC>
