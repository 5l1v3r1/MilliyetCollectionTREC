<DOC>
<DOCNO> 205194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sontur18.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
"Korsanlar" şimdi de LÖSEV'e dadandı 
</HEADLINE>
<TEXT>

     ''Korsan'' kitap ve kaset satışlarıyla yayınevlerini canından bezdiren ''korsan satıcılar'', şimdi de bir hayır kurumuna el attı. 
     Korsan satışlarla pek çok yayınevini iflasın eşiğine getiren satıcıların, lösemili çocuklar ve ailelerine hizmet veren Ankara Lösemili Çocuklar Vakfı'nın yılbaşı dolayısıyla satışa sunduğu tebrik kartları ve hediyelik eşyaların korsanlarını piyasa sürdükleri belirtildi. 
     Ankara Lösemili Çocuklar Vakfı LÖSEV Genel Koordinatörü Hülya Ünver, AA muhabirine yaptığı açıklamada, lösemili çocukların tedavisi ve ailelerine yardım etmek amacıyla 6 yıldır hizmet verdiklerini belirterek, vakfın temel gelir kaynağı olan tebrik kartı, takvim ve hediyelik eşyaların korsanlarının üretilerek satışa sunulmasının, kendilerine maddi ve manevi yönden büyük zarar verdiğini kaydetti. 
     Sahte LÖSEV kimliği taşıyan ''kötü niyetli kişiler'' tarafından korsan ürünlerin satıldığını tespit ettiklerini söyleyen Ünver, ''Bu, insani ve ahlaki açıdan ahlaksızlıktır'' diye konuştu. 
     Lösemi hastası bini aşkın çocuğa sağlık ve eğitim hizmeti verdiklerini ifade eden Ünver, kendi ürünlerini yasadışı yollarla pazarlayanlara karşı önlem alınmamasının vakfın ayakta kalmasını zorlaştıracağını bildirdi. 
     Korsan satış ve sahtecilik konusunda emniyeti bilgilendirdiklerini belirten Ünver, sorunun çözümü için halkın bilinçli davranması ve korsan ürünleri almaması gerektiğinin altını çizerek, şöyle devam etti 
     ''LÖSEV ürünlerinin, sahte LÖSEV kimlikli şahıslar tarafından kapı kapı dolaşılarak satıldığını ihbar eden telefonlar geliyor. 
     Biz çalışmalarımızı gönüllülerimiz aracılığıyla sürdürüyoruz. Kapı kapı gezerek ya da sokakta bireysel satış yapmıyoruz. Hayırseverler, ürünlerimizi sadece büyük alışveriş merkezlerine kurduğumuz standarda ve vakıf binamızda bulunan satış noktasından temin edebilirler. 
     Vatandaşlarımız, kendisini 'LÖSEV'den geliyorum' ya da 'lösemi hastası çocuklar için yardım topluyorum' diye tanıtan kimselere inanmasınlar.'' 
     
</TEXT>
</DOC>
