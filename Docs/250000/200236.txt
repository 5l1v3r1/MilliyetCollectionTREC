<DOC>
<DOCNO> 200236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/son/sontur05.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya Valisi 'Turizmde toplu rezervasyon iptalleri yok' 
</HEADLINE>
<TEXT>

     Antalya Valisi Alaaddin Yüksel, İstanbul'da meydana gelen terör olaylarından sonra, turizmde Antalya'da toplu rezervasyon iptalleri olmadığını bildirdi. 
     İstanbul'daki olayların ardından Antalya'da toplu rezervasyon iptalleri olmadığına dikkati çeken Antalya Valisi Yüksel, yaptığı açıklamada, şunları söyledi 
     ''Bu tür saldırıların adı bile rahatsızlık veriyor ancak Antalya, türbülansa girip çıktı. Turizmde toplu rezervasyon iptalleri olmadı. Antalya önümüzdeki turizm sezonunda daha da iyi olacak. Antalyalı turizmci krizden çıkmasını çok iyi biliyor ve krizi çok iyi yönetiyor. Çünkü Irak Savaşı, SARS Hastalığı ve değişik krizlerden çıkmasını bildi.'' Antalya'daki turist sayısının bu yıl geçen yılın Aralık ayına göre yüzde 16 oranında arttığını kaydeden Vali Yüksel, sadece önceki gün havayoluyla Antalya'ya 15 bin turistin giriş yaptığını belirtti. 
     
     GERÇEK BM ANTALYA 
     Antalya'nın 2005 yılında 7 milyon, 2010 yılında 10 milyon turisti hedeflediğini vurgulayan Yüksel, bu nedenle çeşitli çalışmalar başlattıklarını bildirdi. Öncelikle çevre ile beraber sürdürülebilir turizmi harekete geçirmeyi hedeflediklerini anlatan Vali Yüksel, ''Turizm Ahlak İlkeleri''ni belirleyeceklerini kaydetti. Yüksel, şöyle konuştu 
     ''Turizmi sadece para için yapmayacağız. Türkiye'nin kültürel tanıtımını da yaygınlaştıracağız. Antalya, aynı zamanda barışa da katkı koyuyor. Kendi bölgelerinde çatışma içinde bulunan insanlar, Antalya'da dostça, uygar şekilde aynı havuza girebiliyor. Birleşmiş Milletler'in bayrağı ABD'de dalgalanıyor ama gerçek Birleşmiş Milletler Antalya'dır.'' Türkiye'nin turizmde büyük hedefler ortaya koyduğunu, bu nedenle ''Antalya Turizm Planı'' hazırladıklarını anımsatan Vali Yüksel, 2010 yılında dünyada seyahat eden turist sayısının 1.5 milyara ulaşacağının, 2.5 trilyon dolar da harcama yapacağının tahmin edildiğini kaydetti. 
     Türkiye'nin, bu pazardan pay alabilmesi için büyük bir tanıtıma girmesi gerektiğini vurgulayan Yüksel,''Antalya'da özellikle altyapı ve çevre konusundaki sorunlar giderilmeli. Yeni pazarlar, yöntemler tartışılmalı, her şey dahil sistemi yeniden ele alınmalı'' diye konuştu. 
     
     10 BİN TURİSTE ANKET 
     Avrupa'da 10 bin turistle yapılan anket çalışmasında, turistlerin Antalya'yı öncelikle çevre ve doğasını beğendiği için seçtiğinin ortaya çıktığını anlatan Yüksel, kentin tercih edilmesinin bir diğer sebebinin de ucuz olması olarak bildirildiğini vurguladı. 
     Kongre turizminde de Antalya'nın büyük bir pazara sahip olduğunu dile getiren Yüksel, Antalya'da 50 bin koltuk kapasiteli kongre merkezleri bulunduğuna işaret etti. 
     Spor turizminin de geliştiğine dikkati çeken Vali Yüksel, sözlerini şöyle tamamladı 
     ''Bu sezon liglerin ikinci yarısında Antalya'da, başta Avrupa ülkeleri olmak üzere çeşitli ülkelerden binin üzerinde futbol takımı kamp yapacak. Tesisler alabildiğine artıyor. Antalya, turizm yol haritasını ve rotasını çizmiştir. 2005 yılından sonra turizmde en fazla gelişecek ülkelerin başında Türkiye gelecek. Bu gelişmenin de en fazla olacağı bölge Antalya'dır.'' 
     
</TEXT>
</DOC>
