<DOC>
<DOCNO> 205215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sontur39.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da 2003'e veda partisine polis baskını... 
</HEADLINE>
<TEXT>

     Yılbaşı nedeniyle düzenlenen bir partide uygulama yapan narkotik ekipleri, 23 kişiyi gözaltına aldı. 
     AA muhabirinin aldığı bilgiye göre, Narkotik Şube Müdürlüğü'ne bağlı ekipler, 27 Aralık 2003 tarihinde Lütfi Kırdar Uluslararası Kongre ve Sergi Sarayı'nda ''2003 Yılına Veda 2004 Yılına Merhaba'' adı altında düzenlenen partide uygulama yaptı. 
     Uygulamada 43 adet uyuşturucu nitelikli hap ele geçiren polis, konuya ilişkin, 1'i bayan, çoğunluğu üniversite öğrencisi 18-30 yaşları arasındaki 23 kişiyi gözaltına aldı. 
     Şişli Adliyesi'ne sevk edilen 23 kişi, Cumhuriyet Savcısı Cemalettin Şimşek tarafından sorgulandıktan sonra serbest bırakıldı. 
     Bu arada, Narkotik Şube Müdürlüğü ekiplerinin çok sayıda eğlence yerinde uyuşturucu madde kullanımına yönelik olarak uygulamalar yaptığı, elde edilen sonuçların yarın düzenlenecek basın toplantısıyla kamuoyuna açıklanacağı bildirildi. 
     
</TEXT>
</DOC>
