<DOC>
<DOCNO> 243577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sonsiy06.html </URL>
<DATE> 2004/05/28/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Yargıtay, Vural Savaş'ın Gül'e tazminat ödeme kararını bozdu 
</HEADLINE>
<TEXT>

     Yargıtay, Dışişleri Bakanı Abdullah Gül'ün, RP Genel Başkan Yardımcısı olduğu dönemde kişilik haklarına saldırıda bulunduğu gerekçesiyle eski Yargıtay Cumhuriyet Başsavcısı Vural Savaş'ı 500 milyon lira manevi tazminata mahkum eden Ankara 24. Asliye Hukuk Mahkemesi'nin kararını bozdu. 
     AA muhabirinin aldığı bilgiye göre Yargıtay 4. Hukuk Dairesi, yerel mahkemenin kararına her iki tarafın yaptığı temyiz incelemesini tamamlayarak, tazminat hükmünü usul yönünden bozdu. 
     Kararda Yargıtay Yasası'nın görevle ilgili hükümlerinde Yargıtay üyeleri ve Yargıtay Cumhuriyet Başsavcısı hakkında açılacak davalara Yargıtay Hukuk ve Ceza Genel kurullarında bakılacağının öngörüldüğü ifade edildi. 
     Davanın, Savaş'ın Yargıtay Cumhuriyet Başsavcısı olduğu dönemdeki hukuki sorumluluklarıyla ilgili olduğuna dikkat çekilen kararda, davanın Yargıtay Hukuk Genel Kurulu'nda görülmesi gerektiğinin açık olduğu kaydedildi. Kararda, yerel mahkemeye sunulan dava dilekçesinin, görev nedeniyle reddine karar verilmesi gerektiğine işaret edilerek, dosyanın esastan incelenerek hüküm kurulmasının usul ve yasaya aykırı olduğu belirtildi. 
     Gül, Savaş'ın Yargıtay Cumhuriyet Başsavcısı olduğu dönemde Maliye Bakanlığı Başmüfettişliği tarafından gönderilen raporla ilgili Ankara Cumhuriyet Başsavcılığı'na gönderdiği suç duyurusunda kendisi için ''Cumhuriyet tarihinin en büyük sahtekarlar çetesi'' diyerek kişilik haklarına saldırdığı iddiasıyla 1999 yılında 5 milyar liralık manevi tazminat davası açmıştı. Ankara 24. Asliye Hukuk Mahkemesi, davayı 2002 yılının aralık ayında sonuçlandırmış ve Savaş'ın 500 milyon lira manevi tazminat ödemesine karar vermişti. 
     
</TEXT>
</DOC>
