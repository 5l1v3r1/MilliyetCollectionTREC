<DOC>
<DOCNO> 237586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonspo30.html </URL>
<DATE> 2004/05/05/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Çaykur Rizesporlu futbolcular ifade verdi... 
</HEADLINE>
<TEXT>

     Birinci Süper Futbol Ligi'nin 31. haftasında Çaykur Rizespor ile Akçaabat Sebatspor arasında yapılan karşılaşma sonrasında şike iddialarına yönelik yeşil-mavili takımın futbolcularının ifadesine başvuruldu. 
     Kulüp genel kaptanı Yılmaz Zehiroğlu, A.A muhabirine yaptığı açıklamada, Futbol Federasyonu Şike Tahkik ve Tahkim Kurulu Avukatı Taner Ünlü'nün bugün Çaykur Rizesporlu futbolcular ve Akçaabat Sebatspor kalecisi Metin Aktaş'dan ifade aldığını söyledi. 
     Zehiroğlu, İstanbulspor ve Bursaspor'un şikayeti üzerine futbolcuların ifadelerinin alındığını belirterek, ''Başımız dik, alnımız açıktır. Şaibeli işlere karışacak maziye sahip bir kulüp değiliz. Şikayet üzerine lüzum görülmüş ve ifadelerimiz alındı'' dedi. 
     
</TEXT>
</DOC>
