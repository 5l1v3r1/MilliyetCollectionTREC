<DOC>
<DOCNO> 227644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sonsiy14.html </URL>
<DATE> 2004/04/01/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Talat Artılar oldukça fazla 
</HEADLINE>
<TEXT>

     KKTC Başbakanı Mehmet Ali Talat, Kıbrıs anlaşması konusunda gelinen noktanın bir "zafer" olarak nitelendirilmemesi gerektiğini belirterek planda "artıların oldukça fazla olduğunu" söyledi. Talat, "Garantiler ve garantörlük konusunda varılan nokta bizi tatmin ediyor" dedi. 
     İsviçre'den dönerken İstanbul'a uğrayan KKTC Başbakanı Mehmet Ali Talat, Atatürk Havaalanında Başbakan Yardımcısı ve Dışişleri Bakanı Serdar Denktaş ile birlikte düzenlediği basın toplantısında son gelinen noktanın bir zafer olarak nitelendirilmemesi gerektiğini vurgularken kazanan veya kaybedenin olmadığını söyledi. 24 Nisan'da KKTC halkının kendi kaderini belirlemek için bir fırsatı olacağına dikkat çeken Talat, hedefin çözüm olması gerektiğini de söyledi. 
     
     HERKES KENDİ POLİTİKASINI BELİRLEME HAKKINA SAHİP 
     KKTC Cumhurbaşkanı Rauf Denktaş'ın, "endişelerimiz sürüyor" yolundaki sözlerine dikkat çekilmesi üzerine Talat, planın halkın oyununa sunulacağını, herkesin kendi değerlendirmesinin olabileceğini belirterek "Umarız ki aynı noktaya geliriz ve aynı düşünce üretiriz ancak demokratik bir ülkeyiz ve herkes, politikasını belirleme hakkına sahip" diye konuştu. 
     Bir soru üzerine anlaşmasının AB'nin birinci hukuku olması için çok uğraştıklarını belirten Talat, planın kalıcalığının garanti edilemeyeceğini, önemli olanın halkın tutumunun olduğunu söyledi. 
     Talat, planın son versiyonunu değerlendirirken de Türkiye'nin garantörlüğünün AB üyeliğinden sonra da sürdüğünü, Türk askerinin de adada kalacağını kaydederek "Garantiler ve garantörlük konusunda varılan nokta bizi tatmin ediyor" dedi. 
     
     ÖNEMLİ AVANTAJLAR SAĞLANDI 
     Mal mülk konularının uygulanmasının planın en zor kısmının olduğuna işaret eden Talat, planın son versiyonunda mülkiyet ile ilgili çok önemli farklılıkların olduğuna, AİHM açısından önemli avantajlar sağlandığına, ayrıca planda siyasi eşitlik sağlayacak bir çok unsurunun bulunduğuna dikkat çekti. Talan, planda artıların oldukça fazla olduğunu düşündüğünü söyledi. 
     Serdar Denkaş ise, önemli olanın mevcut planın ne kadar işler bir plan olduğunu belirtirek siyasi partiler olarak planı değerlendireceklerini ve halka görüşlerini aktaracaklarını bildirdi. 
     
     OYUMUN RENGİNİ AÇIKLAYAMAN 
     Bu arada, Mehmet Ali Talat, bir soru üzerine partisi CTP'nin yaklaşımının Kıbrıs'ta çözüm gereği üzerinde odaklandığını belirterek bu görüşlerinin değişmediğini vurguladı. 
     Buna karşın Talan, referandumda oyunun ne olacağının sorulması üzerine planın partisinin yetkili organlarında görüşülmeden oyunun rengini açıklayamayacağını söyledi. 
     KKTC Başbakan Yardımcısı ve Dışişleri Bakanı Denktaş, Annan Planının tümünü ancak uçakta Türkiye'ye gelirken Talat ile birlikte okumaya başladıklarına, henüz partisinin yetkili organlarında ele alınmadığına dikkat çekerek referandumda nasıl oy kullanacakları sorusuna bu aşamada bir yanıt veremeyeceğini söyledi. Buna karşın, Denktaş, partilerin alacağı kararların farklı olabileceğini de ifade etti. 
     
     UYUM İÇİNDE ÇALIŞTIK 
     Mehmet Ali Talat, Bürgenstock'da Serdar Denktaş ile birlikte uyum içerisinde çalıştıklarını belirtirken de "Biz ekip olarak çalıştık. Çok olumlu bir çalışma yürüttük" dedi. 
     Serdar Denktaş da, "Müzakereleri bir heyet olarak tam uyum içinde götürdük. Elimizden gelenini yaptık" diye konuştu. 
     
</TEXT>
</DOC>
