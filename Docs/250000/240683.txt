<DOC>
<DOCNO> 240683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/soneko17.html </URL>
<DATE> 2004/05/17/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Dünya Bankası Türkiye piyasalarındaki gelişmeler alarm verici değil 
</HEADLINE>
<TEXT>

     Mustafa Seven 

Dünya Bankası Türkiye Direktörü Andrew Vorkink, Türkiye ekonomisinde son haftalarda meydana gelen gelişmelerin, ''alarm verici'' düzeyde olmadığını söyledi. 
     Andrew Vorkink, Anadolu Ajansı muhabirinin sorularını cevaplandırdı. Türkiye ekonomisinde kur ve faizleri etkileyen ekonomik gelişmelerin dışsal kökenli olduğunun altını çizen Vorkink, bunun, ABD Merkez Bankası FED'in faiz oranlarını arttıracağı beklentisinin bir sonucu olduğunu kaydetti. 
     Vorkink bu çerçevede, Türk Lirası'nın ABD Doları karşısındaki değerinin de, bu yıl ortalama 1 milyon 600 bin Lira civarında gerçekleşmesinin beklendiğini vurguladı. 
     
     CARİ İŞLEMLER AÇIĞI... 
     Cari işlemler açığındaki yükselmenin sonuçlarına ilişkin olarak Vorkink, TL'deki düşüşün, orta vadede ihracatı destekleyip ithalatın da gerilemesine neden olacağını belirterek, otomatik olarak cari işlemler açığının yıl sonuna doğru bir dengeye oturacağını kaydetti. 
     Gerek dolardaki, petroldeki yükselişin, gerekse faizlerdeki artışın enflasyon üzerinde bir baskı yaratabileceğini vurgulayan Vorkink, ancak Türkiye'nin, enflasyonda, hedeflerin üstünde bir gerçekleşme göstermesinin, yılsonu enflasyonu için bir hareket marjı imkanı verdiğini bildirdi. 
     Ekonomide, Türkiye'de son haftalarda yaşanan kısa vadeli gelişmelerden, orta ve uzun vadeli sonuç çıkarılmaması gerektiğini kaydeden Vorkink, esnek kur oranlarının bu programda ortaya çıkan sorunları otomatik olarak telafi etme imkanı verdiğini söyledi. 
     Türkiye ekonomisindeki esnekliğe ilişkin bir de örnek veren Vorkink, birinci Körfez Savaşı sırasında, Türkiye ekonomisinin çok olumsuz etkinlediğini, halbuki, geçen yılki Irak Savaşı'ndan etkilenmesinin çok sınırlı olduğunu belirtti. 
     
     HÜKÜMET-DÜNYA BANKASI İLİŞKİLERİ... 
     Vorkink, Banka'nın Türkiye'ye, üç yıl için yapacağı yardımların ve Hükümetin yapması gerekenlerin, Ülke Yardım Stratejisi CAS çerçevesinde belirlendiğini hatırlatarak, ''Hükümet, CAS çerçevesinde, Dünya Bankası kriterlerini karşılamıştır'' dedi. 
     CAS'ın ilk yılının Haziran ayında tamamlanacağını hatırlatan Vorkink, ''Türkiye'ye bu yıl, CAS çerçevesinde 1.5 milyar dolar dolardan daha fazla bir mali yardım sağlamış olacağız'' dedi. 
     Kamu mali yönetiminden, doğrudan vergi reformuna kadar, yapısal reformların gerçekleştirildiğini belirten Vorkink, enerji alanında da, Yüksek Planlama Kurulu tarafından, elektriğin özelleştirilmesi ve dağıtımı stratejisinin belirlenmesinin, programın enerji alanında da uygulandığını gösterdiğinin bir işareti olduğunu kaydetti. Vorkink, bütün bu çerçevede, Ekonomik Reform Kredisi'nin ERL son ayağının da tamamlanmış olduğunu bildirdi. 
     
     KAMU BANKALARI... 
     Vorkink, kamu bankalarının özelleştirilmesinin Türkiye'nin yapısal dönüşümü için çok önemli olduğunun altını çizerek, Ziraat ve Halk bankalarının önce yeniden yapılandırılıp sonra da özelleştirilmesini içeren Hükümet planını desteklediklerini ifade etti. 
     Öncelikle Pamukbank'ın, Halkbank ile bir çatıda birleştirileceğini, danışmanlık kuruluşunun da Ziraat ve Halk bankalarının nasıl özelliştirileceğini belirleyeceğini ifade eden Vorkink, daha sonra özelleştirmenin, belirli bir takvime sadık kalarak gerçekleştirileceğini ifade etti. 
     
     SOSYAL GÜVENLİK SİSTEMİ... 
     Sosyal güvenlik sisteminin, kamu finansmanı açısından çok önemli olduğu belirten Vorkink, sistemin iki önemli ayağını ise emeklilik ve sağlık sistemi olarak tanımladı. 
     Hükümet ile şuanda, emeklilik sisteminin, önümüzdeki 20-30 yıllık dönemde nasıl bir finansman dengesine sahip olacağı konusunu görüştüklerini belirten Vorkink, ''emeklilik konusunda Hükümet ile çalışıyoruz. Çalışmalar yaz dönemi sonunda bitirilecek ve Türkiye'nin yeni emeklilik stratejisi son baharda ortaya çıkacak'' şeklinde konuştu. 
     Vorkink, emeklilik sisteminin, gerek çalışanları, gerekse kamu finansman dengesini koruyacak bir sistem olduğunu da bildirdi. 
     Sağlık sisteminde, daha etkin ve sürdürülebilir bir finansman yapısının amaçlandığını belirten Vorkink, şuanda üzerinde durulan konunun Genel Sağlık Sigortası olduğunu vurgulayarak, şu aşamada, bu sistemin maliyetinin hesaplandığını, bu çalışmanın ardından Hükümetin, Genel Sağlık Sigortası sistemini yürürlüğe koymayı amaçladığını kaydetti. 
     Sosyal yardım alanında, Türkiye'deki en önemli konunun, gerçek anlamda sosyal yardım ihtiyacının nerede ortaya çıktığının belirlenmesi olduğunu ifade eden Vorkink, bu çerçevede, DİE ile birlikte geniş kapsamlı bir çalışmanın yapıldığını, bundan böyle bu türden çalışmaların, OİE tarafından güncel olarak yapılacağını bildirdi. 
     
     KENTLERDEKİ YOKSULLUK DAHA DERİN... 
     Vorkink, ilk tespitlerine göre, Türkiye'de köylerde de yoksulluğun bulunduğunu ancak, kentlerdeki yoksulluğun daha derin bir yapıya sahip olduğunu vurguladı. 
     
     HÜKÜMET-IMF İLİŞKİLERİ... 
     IMF'nin, ekonomik programın kredibilitesini destekleme açısından önemli bir kurum olduğunnu altını çizen Vorkink, şuandaki Stand By anlaşmasının gelecek yıl başında sona ereceğini hatırlatarak, ''Hükümet'ten aldığımız sinyaller, gelecek yıl IMF ile bir programın uygulanacağı yönündedir'' şeklinde konuştu. 
     Fon ile finansal kaynak içermeyen bir programın da, finansal kaynak içeren bir program kadar etkin çalışabileceğinin altını çizen Vorkink, bunun için makro ekonomik programın aynen uygulanarak, ekonomik büyümenin sağlanması gerektiğini vurguladı. 
     Türkiye'nin yıllık finansman ihtiyacının ortalama 140 milyar dolar olduğunu vurgulayan Vorkink, IMF'den yıllık ortalama kaynağın 5 milyar dolar olduğunu Dünya Bankası'ndan da bir miktar kaynağın sağlandığını hatırlatarak, Türkiye'nin, gerek ABD'den gerek IMF'den gerekse Dünya Bankası'ndan sağlayacağı kaynaktan çok ekonomik programın kredibiletisiyle, yurtdışından çok cazip finansman imkanları sağlayabileceğini söyledi. 
     Türkiye'nin önündeki en önemli ekonomik sorunun yüksek borç stoğu olduğunu vurgulayan Vorkink, Hükümet'in, bu yüksek borç stoğunu azaltabilecek bir faiz dışı fazlayı mutlaka tutturması gerektiğini kaydetti. 
     
</TEXT>
</DOC>
