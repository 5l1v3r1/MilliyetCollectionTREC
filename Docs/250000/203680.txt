<DOC>
<DOCNO> 203680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sondun28.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Eroğlu "Kıbrıs'ta yaşayabilir bir anlaşmanın arayışı içindeyiz" 
</HEADLINE>
<TEXT>

     KKTC Başbakanı Derviş Eroğlu, önümüzdeki günlerde Kıbrıs konusunda kalıcı bir anlaşmaya varılabilmesi için görüşmelerin başlayacağını belirterek, her zaman, Kıbrıs'ta yaşayabilir bir anlaşmanın arayışı içinde olduklarını söyledi. 
     Görev süresi sona eren ve 14 Aralık milletvekilliği seçiminde tekrar seçilemeyen Cumhuriyet Meclisi Başkanı Vehbi Zeki Serter, Başbakan Derviş Eroğlu'na veda ziyaretinde bulundu. 
     Eroğlu, ziyarette yaptığı konuşmada, ''Serter ile, davanın selamete çıkarılması ve düşündükleri anlamda bir anlaşmayla noktalanması amacıyla işbirliklerine bundan sonra da devam edeceklerini'' dile getirdi. 
     ''Bizler Ulusal Birlik Partisi mensupları olarak, Kıbrıs'ta hep yaşayabilir bir anlaşmanın arayışı içerisinde olduk'' diyen Eroğlu, Kıbrıs'ta yaşayabilir bir anlaşmayı, bugüne kadar Türkiye ile birlikte Kıbrıs Türkünün olmazsa olmazlarını ortaya koyarak dünyaya anlatmaya çalıştıklarını kaydetti. 
     Eroğlu, önümüzdeki günlerde Kıbrıs konusunda kalıcı bir anlaşmaya varılabilmesi için görüşmelerin başlayacağını ifade ederek, UBP'nin her zaman görüşmelere katkı koyan bir parti olduğunu, başlayacak süreçte de üzerlerine düşen görevleri yerine getirmeye çalışacaklarını söyledi. 
     
</TEXT>
</DOC>
