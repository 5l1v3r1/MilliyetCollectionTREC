<DOC>
<DOCNO> 246102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/guncel/agun.html </URL>
<DATE> 2004/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Rüyalarımız bile Türkçe' 
</HEADLINE>
<TEXT>


TRT'nin anadilde yayınları Boşnakçayla başladı. Yayın taleplerinin olmadığını belirten Bosna Hersek Kültür dernekleri, "Biz zaten birinci sınıf vatandaşız" diyerek tepkilerini dile getirdi 

PINAR AKTAŞ İstanbul , ANKARA Milliyet 

TRT, bir dönem "yıkılamayan tabu" olarak görülen ve Türkiye'nin AB üyeliği yolunda önündeki en önemli engellerden biri sayılan anadilde yayını yaşama geçirdi. Kamuoyunda Kürtçe temelinde tartışılan yayınlar Boşnakça ile başladı. Ancak Boşnak dernekleri, kendilerinin Türkiye'de azınlık değil, birinci sınıf vatandaş olduklarını belirterek alındıklarını dile getirdi. 
"Kültürel zenginliğimiz" adıyla gerçekleştirilen program, ilk olarak 06.10'da Radyo 1'de yayımlandı ve 35 dakika sürdü. Dünya ve Türkiye'den gelişmelere, spor haberlerine, belgesel ve müzik programına yer verilen programda, Boşnakçanın ardından Türkçe tercümesi yapıldı. Boşnakça yayın talepleri olmadığını dile getiren temsilciler, "Bizim anadilimiz Türkçe" dedi. Boşnak sivil toplum örgütü temsilcileri, şunları söyledi 

Birinci sınıf vatandaş 
CEMAL ŞENEL Bosna Hersek Kültür Dernekleri Federasyonu Başkan Vekili Konuşulan Boşnakça düzgündü, grameri bizim konuştuğumuzdan daha iyiydi. Devletimiz sağ olsun. Ama bugüne kadar böyle bir talebimiz yoktu. Biz zaten Türkiye'de yaşayan Boşnak değil Türk, birinci sınıf vatandaşız. Devletimiz kültürel program hazırlamış, güzel olmuş. Bu AB'nin gereği.MUSTAFA DENİZ Bosna Sancak Kültür ve Yardımlaşma Derneği Başkan Vekili TRT'nin yayını olağanüstü güzeldi. Bu Türkiye Cumhuriyeti'nin görüş biçimidir. Biz de devletimize saygılıyız, devletimiz ne yapıyorsa 'bir bildiği vardır' diye düşünüyoruz. Talebimiz olmadı. Biz azınlık değiliz, zaten bu ülkede birinci sınıf vatandaşız. MELİH ATA Pendik Bosna Sancak Kültür ve Yardımlaşma Derneği Yönetim Kurulu üyesi TRT'de Boşnakça yayın yapılması renk, çoksesliliktir. Ama bizim devletten bu tarz bir isteğimiz yoktu. Biraz kırıldığımız, üzüldüğümüz nokta, bu azınlık durumundan kurtulamamak. Biz Yugoslavya'da Türkler, burada Boşnak azınlık olarak anılıyoruz. Biz Türkiye Cumhuriyeti'nin vatandaşlarıyız. Hep beraber oturup izledik. Yaşlılarımız yayını daha rahat anladı. Ama bizim anadilimiz Türkçe. Rüyalarımızı Türkçe görüyoruz.BAHRİ SİPAHİ Eski DSP Milletvekili Biraz daha kültürel, oralarla ilgili yayınlar yapılsa belki izleyici artar. Ben milletvekili seçildim. Kimse altkimliğimi sormadı. Ayrı devlet, bayrağımız yok. Türk bayrağımız, bir Türkiye Cumhuriyeti devletimiz var.Selim Yusufoğlu Rumeli Türkleri Federasyonu Genel Sekreteri 
Bu yayın bizler için sürpriz oldu. Yayının içeriğini çok önemsemiyoruz. Önemli olan, atılan bu adımın hangi amaçla atıldığıdır. Bu bir kültürel zenginliği açığa çıkarmak için yapılmışsa normal. Bu, günümüzde mikro milliyetçiliğin üzerini kaşımaksa kötü. Bizim sıkıntımız yok. 
Recep Gündüz Kosova-Üsküp Türkleri Dayanışma Derneği Başkanı 
Recep Gündüz, TRT'nin farklı dil ve lehçelerde yayın yapmasını doğru bulmadıklarını belirterek, "Bunun, Türkiye'nin bölünmez bütünlüğüne zarar vereceği endişesini taşıyoruz" dedi. Gündüz, kültürlerini yaşatma konusunda sıkıntı yaşamadıklarını söyledi. 

Arapçayla devam 

"Yerel dil ve lehçelerde Boşnakça yaptığımız yayının Türkçesini dinleyeceksiniz" anonsunun ardından Türkçe olarak "Programımızın adı kültürel zenginliğimiz" denildi.TRT 3'ten yapılan Boşnakça televizyon yayını 10.30'da başladı.Yayınların TRT 3'te hafta içi her gün saat 10.30'da değişik dil ve lehçelerde yapılacağını söyleyen Yasemin Pamukçu, haber özetleri, spor haberleri, belgesellerle magazin programlarına yer verileceğini kaydetti."Yurttan Dünyadan" adlı haber özetlerinin ardından, Boşnakça şarkıların yer aldığı müzik bölümü ve spor haberleri yayımlandı.İlk haberde KKTC, ikinci sırada Dışişleri Bakanı Abdullah Gül'ün Kerkük'teki gelişmelere ilişkin açıklaması yer aldı. Yayının jeneriği ve görüntülerinde Türk bayrağının sık sık yer alması dikkat çekti.Radyo 1 ve TRT 3'teki yayınlar bugün Arapça ile devam edecek. Yarın Kırmançi Kürtçe , perşembe Çerkezce, cuma Zazaca Kürtçe yayın yapılacak. 




</TEXT>
</DOC>
