<DOC>
<DOCNO> 212229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sonspo20.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Avustralya Açık... Federer Ferrero'yu yendi, finale çıktı... 
</HEADLINE>
<TEXT>

     Sezonun ilk ''Grand Slam'' mücadelesi olan 92. Avustralya Açık Tenis Turnuvası'nda, tek erkeklerde Rus Marat Safin'in finaldeki rakibi İsviçreli Roger Federer oldu. 
     Melbourne kentindeki Melbourne Park Kortları'nda düzenlenen 14.7 milyon dolar yaklaşık 19.85 trilyon lira toplam ödüllü turnuvanın 12. gününde, tek erkekler yarı finalindeki tek maç yapıldı. 
     Geçen yılın Wimbledon Turnuvası Şampiyonu olan 2 numaralı seribaşı İsviçreli Roger Federer, yarı finalde, 3 numaralı seribaşı İspanyol Juan Carlos Ferrero'yu 6-4, 6-1 ve 6-4'lük setlerle 3-0 yenerek finale yükseldi. 
     Bu galibiyetle birlikte Federer, dünya klasmanında da 1. sıraya yükselmiş oldu. 
     Federer, 1 Şubat Pazar günkü final maçında, Rus rakibi Marat Safin ile mücadele edecek. 
     Turnuvada yarın yapılacak tek bayanlar final maçında ise dünya klasmanında ilk 2 sırada yer alan Belçikalı raketler Justine Henin Hardenne ile Kim Clijsters karşı karşıya gelecek. 
     Son 4 ''Grand Slam'' turnuvasında 3. kez finalde karşı karşıya gelecek 2 raketten Henin-Hardenne, Clijsters'ı geçen yıl Fransa Roland Garros ve ABD Turnuvaları finalinde yenmişti. 
     Kariyerinde 4. kez bir ''Grand Slam'' turnuvası finaline çıkacak olan, ancak şampiyonluğu bulunmayan 21 yaşındaki Clijsters, 3. finalini yapacak olan 22 yaşındaki Henin-Hardenne ile bugüne dek yaptığı 17 maçta rakibine 9-8 üstünlük sağlamış durumda. 
     
</TEXT>
</DOC>
