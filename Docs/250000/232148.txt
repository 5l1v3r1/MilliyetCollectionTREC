<DOC>
<DOCNO> 232148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/ekonomi/aeko.html </URL>
<DATE> 2004/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'ye verdiğimiz kredilerin meyvesini aldık' 
</HEADLINE>
<TEXT>

   IMF eski Başkanı Horst Köhler, geçen yıllarda Türkiye ve Brezilya gibi ülkelere önemli kaynak ayırdıklarını belirterek, "Bunun meyvesinin alındığına inanıyorum" dedi 
      
   IMF İcra Direktörleri Kurulu üyeleri, Almanya Cumhurbaşkanlığına aday gösterilmesi nedeniyle IMF Başkanlığı görevinden ayrılan Horst Köhler'e veda yemeği verdiler. Köhler, veda yemeğinde yaptığı konuşmada, Fon'un amacının, küresel ekonomik krizleri önlemek olduğunu ve bu çerçevede üyelerine yardım yaptığını hatırlatarak, "Fon, geçtiğimiz yıllarda, Türkiye ve Brezilya gibi ciddi zorluklarla karşı karşıya kalan üyelerimize önemli mali kaynak ayırmıştır. Bu yardımların meyvesinin alındığına inanıyorum" dedi. 
   
   'Krizler bitmez' 
   Köhler, bu yardımlar sonucunda, krizlerin, bölgesel ya da küresel olarak yayılma göstermediğini de vurguladı. 
   Önleme gayretlerine rağmen, ekonomik krizlerin dünya üzerinden tamamen kaybolmasını beklemenin gerçekçi olamayacağının altını çizen Köhler, dinamik piyasaların, ara sıra krizlerle karşılaşmaya devam edeceklerini ifade etti. Köhler, IMF'nin rolünün, krizi önlemenin yanı sıra krize girmiş bir üyesine, krizin etkisi ve sürecini azaltarak yardım etmek olduğunu kaydetti. 
   IMF'nin, Dünya Bankası ve IMF gibi uluslararası ekonomik ve mali kuruluşların kurulduğu Bretton Woods sisteminden bu yana, kriz önlemede mesafe kaydettiğine de işaret eden Köhler, Bretton Woods'tan bu yana dünya genelinde, özgürlük, demokrasi ve piyasa ekonomisi açısından çok büyük bir ilerlemenin görüldüğünü de bildirdi. 
   
   Yoksullukla savaş 
   Fon'un, yoksullukla mücadele için de gayret gösterdiğinin altını çizen Köhler, bunun uzun vadeli bir mücadele olduğuna da dikkat çekti. 
   Köhler, IMF'nin ayrıca, üye ülke yetkililerini de teşvik ederek, şeffaflık yolunda önemli bir mesafe aldığını, üye ülkelerin halklarının da ekonomik veriler hakkında bilgi sahibi olabildiklerini kaydetti. 
   
   IMF, Türkiye'ye kredi dilimini serbest bıraktı    IMF'nin İcra Direktörleri Kurulu, Türkiye'nin Yedinci Gözden Geçirme programını tamamlamasının ardından bugünkü toplantısında, 495 milyon dolarlık yeni kredi dilimini stand-by anlaşması çerçevesinde serbest bıraktı. IMF, Yedinci Gözden Geçirme tamamlanırken, Türkiye'nin talep ettiği bazı muafiyetlerin de kabul edildiğini bildirdi. Açıklamada, programın geri kalan gözden geçirme dönemlerinin yeniden takvime bağlanmasının onaylandığı kaydedildi. Bu çerçevede, Türkiye'ye son kredi diliminin ödenmesine olanak sağlanması amacıyla stand-by düzenlemesinin bitiş süresinin, 3 Şubat 2005'e kadar uzatıldığı da belirtildi. 
   
   IMF'yle istişareye devam Niyet'i    IMF'ye gönderilen Niyet Mektubu'nda politikalarda yapılabilecek bir değişiklikten önce istişarelerde bulunmaya devam edileceği belirtildi 
   EKONOMİ SERVİSİ 
   Devlet Bakanı Ali Babacan ve Merkez Bankası Başkanı Süreyya Serdengeçti imzasıyla IMF Başkan Vekili Anne Krueger'e hitaben kaleme alınan 2 Mayıs 2004 tarihli Niyet Mektubu açıklandı. Niyet Mektubu'nda, "Fon'la stand - by düzenlemesi kapsamında desteklenen politikaların uygulanmasında sağlanan gelişmelere ilişkin olarak, politikalarda yapılabilecek herhangi bir değişiklikten önce, istişarelerde bulunulmaya devam edilecektir" denildi. Mektupta şu görüşlere yer verildi 
   "Stand - by düzenlemesinin sona ermesine kadarki zaman dilimi dikkate alınarak kalan gözden geçirme sayısının dörtten üçe indirilmesi talep edilmektedir. Kalan kredi tutarı eşit bir şekilde dağıtılarak son test tarihinin 2004 yılı aralık ayı sonu olarak belirlenmesi öngörülmektedir. Bu durumda stand - by düzenlemesi 3 Şubat 2005 tarihinde sona erecektir. Yeni takvim çerçevesinde zamanında izlemeye imkan vermek üzere faiz dışı fazlaya ilişkin olarak KİT'lerin hariç tutulduğu ilave bir performans kriteri oluşturulmuştur." 
   
   Bankacılıkta yeni yapısal kriter 
   Mektupta, daha önceden duyurulduğu gibi, bankacılıkta AB uygulamaları doğrultusunda, genel mevduat güvencesinin 5 Temmuz 2004 itibariyle sınırlı güvenceye dönüştürülmesi planlandığı belirtilerek, "Yeni uygulamaya hazırlık amacıyla, BDDK bankacılık sistemine ilişkin kapsamlı bir değerlendirmesini 2004 yılı nisan ayı sonuna kadar hükümete sunacak yeni bir yapısal kriter ve aynı zamanda söz konusu sunumun bir özetini yayımlayacaktır. Buna paralel olarak, Merkez Bankası da genel mevduat güvencesinin kaldırılmasının ödemeler sistemi üzerindeki etkisini değerlendirecektir" denildi. 
   Mektupta, "Banka dışı mali kuruluşların düzenleme ve denetim sorumluluğunun 1 Ocak 2005'ten geçerli olmak üzere Hazine'den BDDK'ya devredilmesini sağlayacak yasal düzenleme TBMM'ye yaz tatiline girmeden önce sunulacaktır" denildi. 
   Bu kapsamda, TMSF el konulan bankaların varlıklarının çözümü için yeni bir strateji geliştirecek. İcra ve İflas Kanunu'na ilişkin TBMM'de kabul edilen son yasal değişikliğin ardından ilgili yönetmelikler kısa süre içerisinde uygulamaya konulacak. Mektupta, "Memurlar için ahlak yasası çıkarılacak. Bankalar Yasası, banka sahipliğini yeni esaslara bağlayacak şekilde yeniden düzenlenecek. Kamu bankaları özelleştirme stratejisi haziran ortasına kadar açıklanacak" ifadeleri de yer aldı. 
   
   
</TEXT>
</DOC>
