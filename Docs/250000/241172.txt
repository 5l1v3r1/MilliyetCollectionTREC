<DOC>
<DOCNO> 241172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sondun33.html </URL>
<DATE> 2004/05/19/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
İsrail'in Refah saldırısına dünyadan sert tepkiler... 
</HEADLINE>
<TEXT>

     ABD yönetimi, çok sayıda Filistinlinin ölümüne neden olan İsrail'in protesto yürüyüşüne ateş açmasından ''derin endişe'' duyduğunu belirterek, İsrail'den açıklama istedi. 
     Beyaz Saray sözcüsü Scott McClellan, İsrail'in açtığı ateş sonucu Filistinlilerin ölümü ve yaralanmasıyla Gazze'den gelen haberlerin kendilerini çok endişelendirdiğini söyledi. 
     McClellan, İsrail hükümetine bugün neler olduğunu sorduklarını belirterek, bu olayı yakınen izlemeye devam edeceklerini ve tüm taraflara azami ölçüde kendilerine hakim olmaları çağrısı yaptıklarını kaydetti. 
     İsrail askerlerinin Refah mülteci kampındaki operasyonunu protesto eden Filistinli göstericilere ateş açılması sonucu hepsi çocuk 10 Filistinli ölmüş, 50 kadar Filistinli de yaralanmıştı. 
     Bu olayla birlikte son günlerde Gazze'de ölen toplam Filistinli sayısı 33'e yükselmişti. 
     
     İSPANYA 
     Ortadoğu'da barışın sağlanmasına yönelik olarak bu hafta yoğun bir diplomasi trafiği yaşayan İspanya'da Başbakan Jose Luis Rodriguez Zapatero, İsrail'in bugünkü saldırıların barışa zarar verdiğini söyledi. 
     Madrid'de bulunan Filistin Başbakanı Ahmed Kurey ile biraraya gelen Zapatero, İsrail helikopterlerinin bugün Gazze Şeridi'nin güneyindeki Refah'taki füze saldırılarını kınayarak, ''Barış için olumsuz bir hareket'' dedi. 
     Başbakanlık Konutu Palacio de la Moncloa düzenlenen ortak basın toplantısında Ortadoğu'da barışın sağlanmasının ateşkesi, diyalogu, yol haritası planına saygıyı zorunlu kıldığını kaydeden Zapatero, ABD, AB, BM ve Rusya'nın daha aktif rol oynamaları gerektiğini savundu. 
     İspanya Başbakanı, ''Ortadoğu'da her gün meydana gelen bu şiddetle barış için 1 yıl kaybediliyor ve barış isteyen yeni neslin umutları ölüyor'' şeklinde konuştu. 
     İspanya'nın, Ortadoğu'da barış sürecine geçilmesi için 1967'deki sınırlara sadık kalınarak iki ayrı devlet İsrail ve Filistin oluşturulmasına destek verdiğini kaydeden Zapatero, AB'nin bu yolda bir ''umut gücü'' olması gerektiğini savundu. 
     
     KUREY 
     Filistin Başbakanı Ahmed Kurey de son saldırılarla ilgili olarak, ''Bu İsrail'in barış istemediğini gösteriyor. Barış için hemen ateşkes yapılması gerekiyor. Bu ateşkes karşılıklıdır. İsrail ateşkes sözü verdiği zaman karşısında ciddi ve sadık bir ortak bulacak'' dedi. Başbakanlık Konutu'ndaki toplantıya, Zapatero ve Kurey ile birlikte Filistin Dışişleri Bakanı Nebil Şaat, İspanyol Dışişleri Bakanı Miguel Angel Moratinos ve AB Ortak Dış Politika ve Savunma Yüksek Temsilcisi Javier Solana da katıldı. 
     Öte yandan Zapatero ve Moratinos, dün de İsrail Dışişleri Bakanı Silvan Şalom ile görüştü. 
     Yapılan açıklamalarda Şalom, AB'den Ortadoğu konusunda ''daha tarafsız'' olmasını istedi. 
     Şalom ayrıca, ''Filistin Yönetimi'nin terörist grupların finansmanını kesmesi için açık adımlar atmasını'' isteyerek, İspanya'nın Filistin temsilcileriyle görüşmelerinde bu konuyu dile getirmeleri arzusunda bulundu. 
     ABD Dışişleri Bakan Yardımcısı ve Ortadoğu temsilcisi William Burns'ün de bu hafta Madrid'de, İspanyol yetkililerle görüştüğü bildirildi. 
     
     İSRAİL ORDUSUNDAN SAVUNMA ''GÖSTERİCİLERİ HEDEFLEMEDİK'' 
     Bu arada, İsrail ordusu, Filistinli göstericilere ateş açılmasıyla ilgili olarak, Gazze Şeridi'nde ilerleyen kalabalığı durdurmak için bir helikopterin füze attığını, makineli tüfek ateşi açıldığını ve 4 tank topu ateşlendiğini bildirdi. 
     İsrail ordu sözcüsü Tuğgeneral Ruth Yanon, protesto yürüyüşü yapan kalabalığı durdurmak için uyarı ateşi açtıklarını, göstericiler arasında silahlı kişilerin bulunduğunu belirtti. 
     Yanon, İsrail televizyonuna verdiği demeçte, ''Açık bir alana helikopterden uyarı füzesi attık. Füzenin, kesinlikle göstericilere değil açık bir alana isabet ettiğini açıkça gördük'' dedi. Yanon, bunu kanıtlayabileceklerini de söyledi. 
     Tuğgeneral Yanon, ayrıca havaya bir dizi uyarı ateşi açıldığını, ancak bunun göstericileri durduramadığını ifade ederek, göstericilere doğru değil terkedilmiş bir binanın duvarına doğru makinalı tüfek ve 4 tank ateşi açtıklarını kaydetti. Yanon, bu 4 tank ateşi sonucu kayıplar olabileceği kanaatinde olduklarını sözlerine ekledi. 
     
</TEXT>
</DOC>
