<DOC>
<DOCNO> 227767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/guncel/gun02.html </URL>
<DATE> 2004/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Nazi'yle şaka olmaz 
</HEADLINE>
<TEXT>

   Kültür ve Turizm Bakanlığı'nın 1 Nisan şakası için görevlendirdiği sanatçı, Nazi kılığında Ankara sokaklarında dolaştı. Yaşlı bir kadın, "Sizin burada ne işiniz var " diye tepki gösterdi 
      ANKARA Milliyet 
   
   Kültür ve Turizm Bakanlığı'nın "1 Nisan etkinlikleri" kapsamında Nazi subayı kostümü giyerek Ankara'da dolaşan sanatçılar, farklı tepkilere neden oldu. Bir vatandaş, "Heil Hitler" diye bağırarak Nazi selamı verirken yaşlı bir kadın şakacıya, "Sizin burada ne işiniz var Burada Nazilerin reklamını yapamazsınız" dedi. 
   Kültür ve Turizm Bakanlığı, bu yıl "1 Nisan Şaka Günü"nü 14 ilde düzenlenen çeşitli etkinliklerle kutladı. Ankaralıları, Kızılay Güvenpark, Sakarya Meydanı, Ulus Heykel Meydanı ve metro çıkışlarında çeşitli şakalarla karşılayan bakanlık sanatçıları, Karum, Migros ve Armada alışveriş merkezlerinde de çeşitli müzikal etkinlikler düzenledi. Sanatçılar, Hacivat ve Karagöz, Osmanlı padişahı, Osmanlı subayı ve Keloğlan kostümleriyle dolaştıkları sokaklarda vatandaşlara çeşitli şakalar yaptı. 
   
   Batman'da seçim şakası telefonları kilitledi 
   ARİF ARSLAN DHA 
   Yerel gazetelerin Batman Belediye Başkanlığı'na yüzde 73.1 oyla seçilen SHP'li Hüseyin Kalkan hakkında yaptığı 1 Nisan şakası şok etkisi yarattı. "Kalkan'a şok karar", "Mazbatayı Dağ alacak" başlıklıklarıyla yayımlanan gazeteler, İl Seçim Kurulu'nun DEHAP'tan SHP'ye geçiş yapmadığı için Kalkan'ı görevden aldığını bildirdi. Saadet Partisi adayı M. Sait Dağ'ın mazbatayı alacağını anlatan gazeteler, haberin sonunda anlatılanların 1 Nisan şakası olduğunu bildirdi. Haberi doğru sanan bazı vatandaşlar, belediyeye gelerek bilgi almaya çalıştı. Kalkan da "Şoke oldum. Telefonları açamaz hale geldim" dedi. 
   
   
   
</TEXT>
</DOC>
