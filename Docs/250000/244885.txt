<DOC>
<DOCNO> 244885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/siyaset/siy02.html </URL>
<DATE> 2004/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP önerdi, 'sayın' kalktı 
</HEADLINE>
<TEXT>


Erzurum İl Genel Meclisi'nde yoklamalarda zaman aldığı gerekçesiyle 'sayın' kelimesinin kaldırılması teklifi kabul edildi 

TURGAY İPEK Erzurum DHA 


AKP'lilerin çoğunlukta bulunduğu Erzurum İl Genel Meclisi, Başbakan Recep Tayyip Erdoğan'ın Erzurum'a her gelişinde ziyaret ettiği AKP'li üye Mahmut Kişioğlu'nun verdiği önergeyle, yoklamalardaki "Sayın" hitabını kaldırdı. Kişioğlu, "Sayın" hitabının zaman kaybına neden olduğunu savunurken, MHP'li üyeler Meclis'in onurunu koruma gerekçesiyle önergeye karşı çıktı. 
Erzurum'un en eski yerel siyasetçilerinden Kişioğlu 76 , geçen haftaki toplantıda, yoklamalarda zaman aldığı gerekçesiyle her üyenin adından önce okunan "sayın" kelimesinin kaldırılmasını teklif etti. Oturumu yöneten Vali Mustafa Malay'ın yaptığı oylamada da, 57 üyeli mecliste 45 AKP'li üyenin oyuyla "sayın", yoklamalardan kaldırıldı. Kişioğlu, "Sayın, münferit hitaplarda kullanılır. Yoklamada olmaz. Ben 10 paralık bir adamsam 'sayın' demekle büyüyecek miyim Meclis'teki üyelerin isimleri, başına 'sayın' konularak okununca zaman alıyordu" dedi. 
İl Genel Meclisi'nde yaklaşık 1 milyon kişinin temsil edildiğine dikkati çeken MHP'li Yakup Akpınar da, "Sayın, bir insana verilen değerdir. Burası yerel meclis, okul değil. Birileri kendini nerede görmek isterse görsün. Biz bu meclisin onurunu, saygınlığını korumak istedik. AKP'liler istemeyince 'sayın' kelimesi kalktı. Karara saygı duyuyorum" diye konuştu. Oylamadan üzüntü duyduğunu belirten MHP'li Bahattin Bağaçlı da, "İl Genel Meclisi TBMM benzeridir. Meclis'te seviyenin ve kalitenin çok yüksek olması gerekir" diyerek karara tepki gösterdi. 


</TEXT>
</DOC>
