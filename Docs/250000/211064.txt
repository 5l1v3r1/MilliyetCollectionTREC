<DOC>
<DOCNO> 211064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sonspo17.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş - Samsunspor maçından notlar 
</HEADLINE>
<TEXT>

     Birinci Süper Futbol Ligi'nin ilk yarısını yenilgisiz lider kapatan Beşiktaş, ikinci yarının ilk maçında kendi sahasında Samsunspor önüne sarı kart cezalıları nedeniyle farklı bir 11 ile çıktı. 
     Teknik direktör Mircea Lucescu, kart cezalıları Sergen, Ronaldo ve Emre'nin yerlerine Tümer, Ahmet Yıldırım ve Yasin Sülün'e ilk 11'de şans tanıdı. 
     Beşiktaş'ta, savunmada Ronaldo'nun yokluğunda Tayfur yer alırken, deneyimli oyuncunun orta alandaki boşluğunu Yasin Sülün doldurdu. Forvette ise İlhan'ın yanında Tümer görev yaptı. 
     Beşiktaş'ın maç kadrosunda ayrıca Afrika Kupası maçları için ülkesinin milli takımında bulunan Mısırlı Ahmed Hassan da yer almadı. 
     Siyah-beyazlıların devre arasında renklerine kattığı Rumen futbolcu Adrian Ilie ise yedekler arasında yer aldı. Taraftarlar, Ilie'ye sevgi gösterisinde bulundu. 
     Cezası nedeniyle maçı yeni numaralı tribünde taraftarlarla birlikte izleyen Sergen Yalçın, taraftarların isteğine uyarak, onlarla birlikte ''üçlü'' çekti. 
     
     TRİBÜNLER YİNE DOLMADI 
     Beşiktaşlı taraftarlar son maçlarda olduğu gibi Samsunspor karşısında da tribünleri tamamıyla dolduramadı. 
     20 bin koltuk kapasiteli BJK İnönü Stadı'nın tribünlerinde 15 bine yakın taraftar yer aldı. 
     
     YENİ AÇIK TRİBÜNÜN ÜSTÜ KAPATILDI 
     BJK İnönü Stadı'nın yeni açık tribününün üstünün kapatılması çalışmaları tamamlandı. 
     Siyah-beyazlı taraftarlar Samsunspor maçında yeni açık tribünün üstü kapalı biçimiyle ilk kez maç izledi. 
     Bu arada BJK İnönü Stadı'nda dün başlayan kar temizleme çalışmaları bu sabah tamamlanırken, saha zemini maçın başlamasından saatler önce hazır duruma getirildi. 
     
     PAF MAÇI ERTELENDİ 
     Beşiktaş ile Samsunspor PAF takımları arasında yapılması gereken karşılaşma, elverişsiz saha koşulları nedeniyle ertelendi. 
     Öte yandan Beşiktaşlı taraftarlar, geçen yıllarda siyah-beyazlı formayı giyen ve şu anda Samsunspor'da antrenörlük yapan Ertuğrul Sağlam'a büyük ilgi göstererek sevgi gösterilerinde bulundu. Taraftarlar ayrıca daha önce Beşiktaş kalesini koruyan Samsunspor kalecisi Shorunmu'yu da alkışladı. 
     Diğer yandan Samsunspor'da, yeni transferler Cesar ile Bülent Karaman ilk 11'de sahaya çıkarlarken, Karadeniz ekibini eski açık tribünde yaklaşık 50 taraftarı destekledi. 
     
     DAUM DA MAÇTA 
     Türkiye Kupası 3. kademe maçında 29 Ocak Perşembe günü deplasmanda Samsunspor ile karşılaşacak Fenerbahçe'nin teknik direktörü Christoph Daum, yardımcıları Murat Kuş ve Roland Koch ile birlikte protokol tribününde maçı izledi. 
     Beşiktaş Kulübü Başkanı Serdar Bilgili, Daum'un yanına gelerek, Alman teknik adamla tokalaştı. 
     Önceki gün kalp krizi geçirerek vefat eden Beşiktaş Kulübü Hentbol Şubesi Sorumlusu Mehmet Topçuoğlu, bugün toprağa verildi. Topçuoğlu'nun Beylerbeyi Camii'nde kılınan cenaze namazına kulüp başkan Serdar Bilgili ve yöneticiler de katıldı. 
     
</TEXT>
</DOC>
