<DOC>
<DOCNO> 246104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/guncel/axgun02.html </URL>
<DATE> 2004/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kırgız Şenliği' macera filmi gibi 
</HEADLINE>
<TEXT>


Afganistan'dan gelerek Ulupamir adını verdikleri köye yerleşen 3 bin Kırgız, şenlikle geleneklerini sergiledi 

GURBET GÖKÇE - FEYAT ERDEMİR ERCİŞ Van DHA 

Van'ın Erciş ilçesine, 1982 yılında Afganistan'ın Pamir Yaylası'ndan gelerek yerleşen Kırgız Türkleri, gelenek ve göreneklerini tanıtmak için şenlik düzenledi. Ulupamir adını verdikleri köyde yaşayan Kırgızların geleneksel şenliği oldukça heyecanlı ve neşeli geçti. At üzerinde post kapma yarışı olan 'Buzkaşi' sırasında attan düşen bir Kırgız, ölüm tehlikesi atlattı. 
Dönemin Cumhurbaşkanı Kenan Evren tarafından 1982 yılında Erçiş'e yerleştirilen Kırgızlar, köylerine Ulupamir adını verdi. Köyde hayvancılık ve koruculuk yaparak geçimlerini sürdüren yaklaşık 3 bin Kırgız, geleneklerini ve yaşam tarzlarını düzenledikleri şenlikle tanıttı. Ulupamirlilerin geleneksel kıyafetleriyle katıldıkları şenlikte, genç kızlar da at bindi. Şenlikte, folklor gösterileri de yapılarak geleneksel el sanatları sergilendi. 

Attan düştü 
Şenlikte yapılan, 20 atlının katıldığı ve 'Buzkaşi' adı verilen at üzerinde post kapma yarışı, oldukça heyecanlı anlara sahne oldu. Saha ortasına konan postu, at üzerinden eğilerek almak isteyen yarışmacılar, izleyicilerin nefesini kesti. Yarışma sırasında bir Kırgız, postu almak için eğildiği anda attan düştü. Yere çakılan yarışmacı, kazayı şans eseri hafif sıyrıklarla atlattı. 
Türkiye'de dünyaya gelen 20 yaşındaki Özlem Kutlu, burada yaşamaktan büyük mutluluk duyduklarını söyledi. Şenliklerin amacının kendi kültürlerini tanıtmak olduğunu dile getiren Kutlu, "Biz Türkleri çok seviyoruz. Onların da bizleri tanımasını istiyoruz" dedi. 


</TEXT>
</DOC>
