<DOC>
<DOCNO> 200780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/yasam/ayas.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisin çılgınlığı 'aileden' çıktı 
</HEADLINE>
<TEXT>

   Dört kişiyi rehin alan polisle ilgili iki şok iddia geldi. Babası, 'Bu hastalık ailede var', silah arkadaşları 'Parmağı hep tetikteydi' dedi 
      ERDAL KILINÇ, M. AKİF ERDEM İstanbul 
   
   Üsküdar'da önceki sabah önce bir taksiciyi, ardından da benzin istasyonunda üç pompacıyı rehin alıp saatlerce korku yaşatan Çevik Kuvvet Şube Müdürlüğü'nde görevli polis memuru Bünyamin Demir'in arkadaşlarına da silah çektiği, özellikle toplumsal olaylarda silahını her an ateşlemeye hazır tuttuğu bildirildi. Tutuklanarak cezaevine gönderilen Demir'in babası Durali Demir "Bu hastalık ailemizde var" dedi. 
   Oğlunun durumu hakkında bilgi almak üzere Üsküdar Adliyesi'ne gitmek isterken yanlışlıkla Kartal Adliyesi'ne yönlendirilen baba Durali Demir de, uzun süre Almanya'da çalıştığını belirtti. Demir, "Ben de rahatsızlanıp böyle oldum. Götürüldüğüm doktorlar, bu hastalığın bütün ailede bulunabileceğini söyledi. Öyle de oldu. Mikail adlı kardeşim aynı şekilde rahatsızlandı. Elazığ ve Bakırköy'de tedavi gördü" dedi. 
   
   Amirler Olur böyle şeyler 
   Oğlu Bünyamin'in küçükken menenjit geçirdiğini, ardından tüm dişlerinin döküldüğünü anlatan baba Durali Demir, "Oğlum polis okulundayken yine böyle rahatsızlanmış. Arkadaşlarıyla problem yaşamış. O zaman durumu anlayamadık. Amirleri de 'Bir şey yok. Bazen böyle şeyler olur' dediler" diye konuştu. 
   Kendilerinin İzmit'te, oğlunun Bayrampaşa'da kirada oturduğunu belirten Demir, olaydan bir gün öncesini de, şöyle anlattı 
   "Bana, 'Baba buraya gelebilir misin' dedi. Müsait olmadığımı söyledim. Ertesi gün olay meydana geldi. Belki bir şeyler hissedip çağırdı. Keşke gelseydim." 
   
   Teşhis Paranoyak şizofreni 
   Oğlunun evlenmeyi düşündüğü Sibel adlı bir kız arkadaşı olduğunu da ifade eden baba Demir, sözlerini, "Sibel bir ara telefonla arayıp evliliğe nasıl baktığımızı sordu. Biz de kendi tercihleri olduğunu söyledik. Sonra Sibel'le ayrılır gibi oldu. Belki olayda bunun da etkisi vardır" diye bitirdi. 
   İstanbul Emniyet Müdürlüğü'nce önceki gün yapılan yazılı açıklamada da, Haydarpaşa Numune Hastanesi Baştabipliği'nde yapılan muayene sonucu Bünyamin Demir'e 'hezeyanlı bozukluk, paranoid, şizofrenik bozukluk ve bipolar bozukluk' ön tanısı konulduğu bildirilmişti. 
   
   Arkadaşları Namluya hep mermi sürerdi    Dört aylık polis Bünyamin Demir'in Çevik Kuvvet Şube Müdürlüğü'nde birlikte görev yaptığı arkadaşı M.T de, şu tüyler ürpertici iddiaları ortaya attı 
   "Bünyamin sürekli takip edildiğini, öldürüleceğini ve polislere güvenilmeyeceğini söylerdi. Bir keresinde bana 'Sen de onlardansan seni öldürürüm' diye silah çekti. 'Annemden başka kimseye güvenim yok' derdi. Okulda da kendisinde paranoyak olduğunu söylerlerdi. Ama hasta olduğunu kabul etmezdi. Beylik tabancasının mekanizmasını, sürekli tetiğe dokunduğunda ateşleyecekmiş gibi açık tutardı. Hatta toplumsal olaylarda verilen yarı otomotik MP5 silahını ateşlemeye hazır tuttuğunu bize gösterirdi. İşten atılmamasını engellemek için bugüne kadar kimseyle konuşmadım, ama bu kadar ileri gideceğini bilmiyordum." 
   
   
</TEXT>
</DOC>
