<DOC>
<DOCNO> 202162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/yazar/toruner.html </URL>
<DATE> 2003/12/15/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Abdüllatif Şener evrim teorisine nasıl bakıyor 
</HEADLINE>
<TEXT>

   
   Sermaye Piyasası Kurulu'nun düzenlediği "değerlendirme" toplantısı Abant'ta yapıldı. Toplantı yine, sermaye piyasasında söz sahibi kişileri bir araya getirdi. Sermaye Piyasası Kurulu SPK ile bu piyasadaki diğer kurumların hedef belirlemelerine yardımcı olma, fikir alışverişinde bulunma ve sorunların çözümü sürecine katkı sağlama amacı taşıyan bu toplantı her yönüyle başarılı idi. 
   SPK Başkanı Doğan Cansızlar'ın başlattığı bu uygulamanın geleneksel hale getirilmesinde büyük fayda var. 
   
   Başbakan Yardımcısı Abdüllatif Şener yaptığı basın toplantısında çok başarılıydı. Kendisini aşmış, ne söylediğini bilen, konulara hakim ve lider kişiliği çizen bir görünüm sergiledi. 
   Kendisine, tuzak sorulardan birisini de ben sordum "Evrim Teori'sine inanıyor musunuz " dedim. Verilmesi gereken cevabı verdi. "Nasıl yaratılırsa, yaratılsın, tek yaratana inanıyorum" dedi. 
   
   Sermaye piyasası kurumlarının kendilerini bir türlü aşamama ve bir bütün içindeki yerlerini algılayamama biçimindeki alışılagelmiş tutumlarını sürdürdüklerini gördüm. Kurumların sistemin gelişmesi adına istediklerinin neredeyse tümü, vergi indirimlerine ve Hazine'den yardıma dayanıyordu. 
   Oysa, bütçe açığı ve enflasyonla mücadele politikası sürüyor ve hükümetin istenilen konularda vergi indirimi yapacak takati yok. 
   
   En iyi sunumu Doğan Cansızlar, en iyi konuşmayı İMKB Başkanı Osman Birsen yaptı. Birsen, şakayla karışık istediği her şeyi söyledi, amacına ulaştı. Meramını anlattı. 
   Krize rağmen, borsanın başarılı olduğunu, yabancıların geri döndüğünü, olumlu trendin yakalandığını dile getirdi. İMKB'nin zaten bir KOBİ borsası olduğunu, yeni bir oluşuma gerek bulunmadığını söyledi. 
   
   Cansızlar, sermaye piyasasının gelişimini engelleyen 3 sorunu şöyle sıraladı Siyasi ve ekonomik istikrarsızlık, piyasada işlem gören enstrümanlar arasında kamu borçlanma kağıtlarının yoğunluluğu ve kurumsal yatırımcıların azlığı. Bu görüşe ben de katılıyorum. 
   
   Osman Birsen'in tablolarla yaptığı açıklama ekonominin krizden çıkmaya başladığını gösteriyor. 
   a Son iki yıl içinde İMKB şirketleri arasında zarar beyan edenler 149'dan 57'ye düştü. Kar beyan edenler ise, 146'dan 225'e çıktı. 
   b Kriz öncesinde günlük 1.048 milyon dolara ulaşan tahvil ve bono kesin alış satışları, kriz sırasında 149 milyon dolara düşmüşken, şimdi ortalama 559 milyon dolara yükseldi. 
   c 2002 yılında 281 milyon dolar olan günlük ortalama hisse senedi işlem hacmi, 378 milyon dolara yükseldi. Günlük ortalama işlem sayısı da iki yılda 96 milyon adetten 230 milyon adede çıktı. 
   d İMKB endekslerinde yükselme trendi başladı. 
   e 2000 yılında yabancı yatırımcılar 3 milyar 137 milyon dolar çekip piyasadan çıkmışlarken, 2001 yılında 509 milyon dolarlık ve 2003 yılı Kasım ayına kadar da 761 milyon dolarlık alım yaptılar. Yabancılar piyasaya yeniden giriyorlar. 
   
      
   
</TEXT>
</DOC>
