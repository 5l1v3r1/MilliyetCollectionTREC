<DOC>
<DOCNO> 241203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sonspo12.html </URL>
<DATE> 2004/05/19/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Ç. Rizespor Mevcut kadroyu koruyarak 3-5 takviye yapacağız... 
</HEADLINE>
<TEXT>

     Çaykur Rizespor Kulübü Genel Sekreteri Mustafa Tüylüoğlu, mevcut kadroyu koruyarak 3-5 iyi takviye ile gelecek sezona hazır girmeyi hedeflediklerini söyledi. 
     Tüylüoğlu, Çaykur Rizespor'un bu yıl çok zor bir ligi tamamladığını ifade ederek, ''Gelecek sezon aynı sıkıntıları yaşamamak için transferde ciddi bir politika izleyeceğiz'' dedi. 
     Öncelikle teknik direktör sorununu çözümlemeleri gerektiğini belirten Tüylüoğlu, şöyle devam etti 
     ''Bu hocamızın vereceği rapor doğrultusunda transfer çalışmalarımız başlayacak. İç transferde sözleşmesi biten ve devam eden futbolcularımız ile görüşerek sözleşme yenilemek istiyoruz. Kadromuzu koruyarak 3-5 iyi takviye ile gelecek sezona hazır girmeyi hedefliyoruz. Bu çalışmalar önümüzdeki hafta Kulüp Başkanı Ekrem Cengiz tarafından başlatılacak. Transferde tam yetki başkanımızdadır.'' Tüylüoğlu, transferi gizlilik içerisinde yapmayı hedeflediklerini kaydederek, ''Hangi futbolcuya el atsak fiyatı bir hafta sonra iki katına çıkıyor. İsimler tam olarak belli olup imza atıldıktan sonra kamuoyuna bilgi vermenin Çaykur Rizespor yararına olduğunu düşünüyoruz'' diye konuştu. 
     
</TEXT>
</DOC>
