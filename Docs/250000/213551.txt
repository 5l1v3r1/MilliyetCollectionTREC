<DOC>
<DOCNO> 213551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sonspo01.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'a Bratu şoku... 
</HEADLINE>
<TEXT>

     Galatasaray, ligde 8 Şubat Pazar günü Bursaspor ile yapacağı maçın hazırlıklarını, dün yaptığı antrenmanla sürdürdü. 
     Teknik direktör Fatih Terim yönetiminde Florya Metin Oktay Tesisleri'nde gerçekleştirilen çalışmanın yaklaşık 45 dakikalık bölümü basın mensuplarına açık tutulurken, sarı-kırmızılı oyuncular bu bölümde pas ve şut çalışması yaptı. 
     İdmana, sakatlıkları süren Hasan ve Batista ile kaburgasındaki ağrıları artan Bratu katılmadı. 
     Kulüp doktoru Bülent Bayraktar, Bratu'nun kaburga bölgesinden sakatlığı bulunduğunu belirterek, ''Bratu, dün akşam PAF takımıyla yapılan maçta aynı bölgeden darbe aldı. Aldığı darbe sonucu ağrıları yeniden arttı. Bu oyuncumuzun tedavisi sürüyor. Ancak Bratu'nun Bursaspor ile yapılacak maça yetişmesi zor gibi gözüküyor. Eğer ağrılarını azaltabilirsek belki bu oyuncunun durumu değişebilir'' dedi. 
     Galatasaray, Bursaspor maçı hazırlıklarını bugün yapacağı antrenmanla sürdürecek. 
     
     ATATÜRK OLİMPİYAT STADI'NDAKİ FİNAL MAÇI 

     Galatasaray Teknik Direktörü Fatih Terim, UEFA tarafından 2004-05 sezonu Avrupa Şampiyonlar Ligi final maçının yapılacağı yer olarak belirlenen Atatürk Olimpiyat Stadı konusunda yaptığı açıklamada, bunun Türkiye adına önemli bir organizasyon olduğunu söyledi. 
     Antrenman sırasında basın mensuplarının konuyla ilgili sorularını yanıtlayan Terim, final maçının Atatürk Olimpiyat Stadı'nda yapılmasının Türk turizmi ve sporu adına önemli katkılar sağlayacağını ifade ederek, ''Avrupa futbolunun en önemli organizasyonu İstanbul'da yapılacak. Milyonlarca insan bunu izliyor. Ayrıca İstanbul'da yaşanan bombalama olayları sonrası Avrupa Şampiyonlar Ligi'nde Beşiktaş ile bizim kendi sahamızda yapmamız gereken maçları Almanya'da oynamak zorunda kalmamız sonrası bu kararın anlamlı olduğunu düşünüyorum. Ülkemizin Avrupa Birliği'ne girmesi konusunda bu durumun katkıları da olacaktır'' diye konuştu. 
     Bu organizasyonun Türkiye'ye alınmasında UEFA Asbaşkanı Şenes Erzik'in de büyük katkıları olduğuna inandığını dile getiren Terim, ''UEFA ile her sıkıntı olduğunda Şenes Erzik'i gerekçe gösterenler şimdi en azından bir teşekkür etmeli'' diyerek sözlerini tamamladı. 

     
</TEXT>
</DOC>
