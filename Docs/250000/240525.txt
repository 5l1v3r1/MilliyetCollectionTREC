<DOC>
<DOCNO> 240525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sonspo25.html </URL>
<DATE> 2004/05/16/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Fenerbahçeliler, takımın stada gelişini skorborddan izledi ve coştu... 
</HEADLINE>
<TEXT>

     Fenerbahçe'de şampiyonluk kutlamaları için FB Şükrü Saracoğlu Stadı adeta gelin gibi süslenirken, statta bulunan taraftarlar, takımın Samandıra'dan üstü açık otobüsle Bağdat Caddesi'ndeki turunu canlı görüntülerle skorborddan izledi. 
     Lig TV'nin görüntüleri stadda bulunan 2 dev skorborddan gösterilirken, taraftarlar büyük bir coşku yaşadı. Sürekli ''Şampiyon Fenerbahçe'' diye tempo tutan taraftarlar, şampiyonluğu doyasıya kutladı. 
     Bu arada stadın ortasına dev bir sahne kurulurken, 2 ceza yayı önüne de maketten birer yıldız yerleştirildi. 
     Foto muhabirleri için maraton ve numaralı tribün önünde 2 platform hazırlanırken, gece yapılacak gösteriler nedeniyle basın mensupları saha içine alınmadı. 
     Taraftarlar, şampiyonluk kutlamalarına Malatyaspor maçının biletleriyle girdi. 
     Karaborsacılar, Malatyaspor maçı biletleri bulunmayan ve kutlamaları izlemek isteyen taraftarlara karşılaşmanın biletlerini satmaya çalıştı. 
     
</TEXT>
</DOC>
