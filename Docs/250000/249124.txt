<DOC>
<DOCNO> 249124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonyas12.html </URL>
<DATE> 2004/06/18/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Vakvak Amca'nın da artık yıldızı var... 
</HEADLINE>
<TEXT>

     Walt Disney'in 70 yaşına basan ''asabi ördeği'' Vakvak Amca Donald Duck için, Hollywood'daki Şöhretler Kaldırımı'na Walk of Fame'' yıldız konuluyor. 
     Internetteki ''eonline'' sitesinin haberine göre, kaldırıma hangi isimlerin yıldızının konulacağına karar veren Hollywood Chamber of Commerce, bu ünlüler arasına sevimli Vakvak'ı da aldı. 
     Yaratıcısı Carl Barks tarafından 9 Haziran 1934'te yaratılan ve geçtiğimiz günlerde 70. yıl pastasının mumlarını neşeyle üfleyen Vakvak Amca da yıldızlı ''ünlüler'' arasına katıldı. 
     Donald Duck ile birlikte ünlü İspanyol aktör Antonio Banderas, James ''Scotty'' Doohan, Tom Brokaw ve Al Green de yıldız sahibi olacak. 
     Komitenin sözcüsü Johnny Grant, bu ünlülerin yüzlerce aday arasından seçildiğini ve şanslı isimlerin kaldırımda yer bulduğunu söyledi. 
     Hollywood Bulvarı ve Vine Street üzerinde yaklaşık 2 bin 200 yıldızın isimlerinin bulunduğunu belirten Grant, pek çok ''boş yıldızın'' da isimleri yazılacak sahiplerini beklediğini ifade etti. 
     Şöhretler kaldırımına son olarak geçtiğimiz günlerde 18 yaşına basan ikiz sinema yıldızları Mary Kate ve Ashley Olsen'in yıldızları çakılmıştı. 
     
</TEXT>
</DOC>
