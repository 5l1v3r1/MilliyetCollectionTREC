<DOC>
<DOCNO> 227735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sonyas04.html </URL>
<DATE> 2004/04/01/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Çalışma masanız kişiliğinizin aynası... 
</HEADLINE>
<TEXT>

     İşyerinizdeki masanızı nasıl tutuyorsunuz, düzenli misiniz, dağınık mı ''Masam, benim masam, kime ne'' diyorsanız, yanılıyorsunuz. Çünkü masanız kişiliğinizin aynası. 
     Logitech şirketinin yaptırdığı araştırmada, Avrupa çapında yüzlerce çalışma masası mercek altına alınarak, sahiplerinin kişilikleri incelendi. 
     Psikolog Cary Cooper, araştırma sonucunda, ''büro animatörü'', ''düzen fanatiği'', ''ailesine düşkün tutarlı kişi'', ''tasarım aşığı lider'' ve ''kaosun hakim olduğu dahi'' olmak üzere 5 ayrı kişilik tespit etti. 
     Araştırmaya göre, ''büro animatörü'' olarak tanımlanan kişiler masalarına sürekli yeni ve ilgi çekici eşyalar koyuyor. ''Büro animatörleri'' eğlenmekten hoşlanan, güler yüzlü, takım çalışmasını seven ve takımı birarada tutan, fakat çoğu zaman ciddiye alınmamaktan şikayet eden kişiler. 
     Masaları düzenli ve temiz olan ''düzen fanatikleri'' ise güvenilir, ancak duygularını gizleyen kişiliğe sahip. Masalarına çocuklarının, eşlerinin ve arkadaşlarının fotoğraflarını ve hatıra olarak verilen eşyaları koyan ''ailesine düşkün tutarlı kişiler'' ise vefalı, ailesine ve arkadaşlarına değer veren kişi olarak tanımlanıyor. 
     
     DÜZENLİ MASA TERFİ ORANINI ARTIRIYOR 

     ''Tasarım aşığı lider'' tipinin masasında ise özgün stil ve yüksek teknoloji ürünü eşyalar dikkati çekiyor. Bu kişilerin, tuttuğunu kopardığı, profesyonel çalıştığı, fakat duygularını dile getirmekten kaçındığı ifade ediliyor. 
     ''Kaosun hakim olduğu dahi'' olarak adlandırılanların masaları ise düzensiz. Önlerinde kitapların ve dosyaların dağ oluşturduğu bu kişiler, araştırmaya göre, heyecanlı ve spontane, fakat güvenilmez olabiliyorlar. 
     Çalışma masasının düzenli olması terfi olasılığını da artırıyor. Araştırma sonucunda, çalışma masası düzeninin, iş hayatında yükselmeyi de etkilediği ortaya çıktı. 
     Araştırmaya katılan üst düzey yöneticilerin yüzde 70'inin çalışma masası düzenli olan kişileri tercih ettiği ve yüzde 55'inin çalışma masası düzensiz olan kişilerin güvenilmez ve dikkatsiz olduğunu düşündüğü de araştırmanın sonuçları arasında yer alıyor. 

     
</TEXT>
</DOC>
