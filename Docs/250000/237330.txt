<DOC>
<DOCNO> 237330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonyas17.html </URL>
<DATE> 2004/05/04/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Astım olduğunu bilmeden yaşayan çok insan var... 
</HEADLINE>
<TEXT>

     Uludağ Üniversitesi UÜ Tıp Fakültesi Göğüs Hastalıkları Anabilim Dalı öğretim üyesi ve Toraks Derneği Bursa Şube Başkanı Prof. Dr. Mehmet Karadağ, toplumda astım hastası olduğunu bilmeden yaşayan çok sayıda insan olduğunu söyledi. 
     Karadağ, Toraks Derneği Bursa Şubesi, Bursa Büyükşehir Belediyesi Yerel Gündem 21 ve Uludağ Üniversitesi'nin, ''4 Mayıs Dünya Astım Günü'' dolayısıyla düzenledikleri ''Astım'' konulu panelde, tekrarlayan öksürük, hışırtılı solunum, göğüste sıkışma hissi gibi belirtilerle ortaya çıkan astımın tüm dünyada görülme oranının gittikçe artığını belirtti. 
     Dünya Sağlık Örgütü verilerine göre, dünyada 150 milyon astım hastası bulunduğuna dikkati çeken Karadağ, hastalığın ortaya çıkmasında genetik faktörlerin yanı sıra çevresel faktörlerin de oldukça etkili olduğunu belirtti. Karadağ, ''Toplumda astım hastası olduğunu bilmeden yaşayan çok sayıda insan var. İnsanların astım konusunda eğitilmeleri gerekiyor. Yine Dünya Sağlık Örgütü'nün verilerine göre, dünyada her yıl 180 bin kişi astım nedeniyle yaşamını yitiriyor'' dedi. 
     Astımın son 30 yılda tüm dünyada bir artış gösterdiğini belirten Karadağ, ancak zamanında teşhis edilmesi halinde korkulacak bir hastalık olmadığına işaret etti. 
     UÜ Tıp Fakültesi Göğüs Hastalıkları Anabilim Dalı'nda görevli Dr. Funda Coşkun ise hastalığın tedavisinde astımı başlatan etkenlerden sakınmanın, ilaçları doğru ve düzenli kullanmanın yanı sıra hastalara eğitim verilmesinin son derece önemli olduğunu dile getirdi. 
     Coşkun, hastalığın tedavisinin tüberküloz ve AIDS'ten daha masraflı olduğunu ifade etti. 
     
</TEXT>
</DOC>
