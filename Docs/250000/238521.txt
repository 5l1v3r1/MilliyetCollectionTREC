<DOC>
<DOCNO> 238521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/spor/spo04.html </URL>
<DATE> 2004/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Devler pusuya yattı Trabzon Cephesi 
</HEADLINE>
<TEXT>


Teknik Direktör Doğan, Galatasaray'dan çekindiğini söyledi, oyuncularına dikkatli olmaları konusunda uyarılarda bulundu 


Ziya Doğan endişeli 


Özel toplantı 
TRABZONSPOR Teknik Direktörü Ziya Doğan, Galatasaray maçı öncesi futbolcularıyla özel bir görüşme yaptı. Doğan, "Atmosferi yüksek bir karşılaşma olacak. Galatasaray'ın şu anda ligdeki durumuna bakıp kimse yanlış bir hüküm vermesin. Bu maçta rakibimiz tüm gücünü ortaya koyacak. Hatta gücünün daha da üzerine çıkmak isteyecektir" dedi. 

'Dikkatli olun' 
TÜRKİYE Kupası'nın artık geride kaldığına dikkat çeken ve sevinçlerin kesilmesi gerektiğini söyleyen başarılı teknik adam, "Böyle dönemlerden her zaman korkarım. Rehavet bize pahalıya malolabilir. Bir de Galatasaray spekülasyonlara meydan vermek istemeyecektir. O yüzden her zamankinden daha dikkatli olmalıyız" ifadelerini kullandı. 

Trabzon'da sarı alarm 
SEZONU kapayan Somers ve Fatih'in yokluğu nedeniyle sıkıntıya düşen Teknik Direktör Ziya Doğan, kart sınırında bulunan Hasan, Erdinç, İbrahim, Petkoviç, Hüseyin ve Gökdeniz'den Galatasaray maçında dikkatli olmalarını istedi. Doğan, "Şampiyonluk son maça kalabilir. Bu yüzden Gençlerbirliği önünde bir de sizleri düşünmeyelim. Sertlikten kaçının, hakemle uğraşmayın" ifadelerini kullandı. 

Taraftara çağrı 
BAŞKAN Atay Aktuğ, taraftarlardan Galatasaray maçında tam destek istedi. Aktuğ, "Kupayı kazandık, sırada lig şampiyonluğu var. Böyle bir dönemde seyircimizin de görevini yerine getirmesini bekliyoruz. Gelsinler ve Avni Aker'i tıklım tıklım doldursunlar. Ama sonuç ne olursa olsun taşkınlık yapıp, sahaya atlamasınlar. Zaten Trabzonspor'la ilgili bahane arayanların eline bir koz da bu şekilde verilmesin" dedi. 

Galatasaray'a karşılama yok 
TARAFTARLAR Derneği Başkanı Selim Doğan, yapılan spekülasyonlar yüzünden Galatasaray'a karşılama töreni hazırlamadıklarını söyledi. Doğan, "Dedikodular yüzünden fair - play darbe yemiştir. Dostluk, barış ve kardeşliktir anlayışı içinde her takıma havalimanında çiçek veriyorduk. Bu kez böyle bir karar aldık" dedi. 

Petkoviç'e güvenoyu 
KUPA finalinin ardından "www.bordomavi.net" sitesinde yapılan "Şampiyonlar Ligi öncesi en çok hangi mevkiye takviye gerektiğini düşünüyorsunuz " anketinden kaleye hiç oy çıkmadı. Bordo - Mavili taraftarlar, en çok orta alana transfer isterken oy oranı yüzde 84.21 oldu. 

Romaschenko gönderiliyor 
SEZON başında Gaziantepspor'dan büyük umutlarla transfer edilen ancak bir türlü bekleneni veremeyen Maxim Romaschenko ile yolların ayrılacağı belirtildi. Beyaz Rus oyuncunun kupa finali sonrası da kutlamalara katılmadığı, Ziya Doğan'ın da yönetime olumsuz rapor verdiği ifade edildi. 



</TEXT>
</DOC>
