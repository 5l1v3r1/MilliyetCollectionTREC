<DOC>
<DOCNO> 221241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/soneko14.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan 2004'ün ortasında IMF ile ilişkilerimizi değerlendireceğiz 
</HEADLINE>
<TEXT>

     Devlet Bakanı Ali Babacan, hükümetin, 2004'ün ortasında Uluslararası Para Fonu IMF ile ilişkilerin gelecek yıl nasıl devam edeceğini gözden geçireceğini söyledi. 
     TÜSİAD'ın Paris bürosunun açılışı nedeniyle Paris'te bulunan Babacan, Türk gazetecilerin IMF ile ilişkilere ilişkin sorularını yanıtladı. 
     Daha önce Türkiye'de IMF programlarının uygulanamadığını belirten Bakan Babacan, ilk defa hükümetlerinin IMF programını uygulamış olacağını bildirdi. 
     Babacan, ''bu yılın ortalarında, gelecek yıl için ilişkilerin nasıl yürüyeceğine oturup bakacağız'' dedi. 
     Babacan, IMF ile devam eden 7. gözden geçirme görüşmelerinin nasıl gittiği sorusunu ise yanıtsız bıraktı. 
     Devlet Bakanı Babacan, öğle saatlerinde Paris'ten ayrılacak. 
     
</TEXT>
</DOC>
