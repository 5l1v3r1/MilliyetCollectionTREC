<DOC>
<DOCNO> 214908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/spor/spo15.html </URL>
<DATE> 2004/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Ceza yağdı    PFDK, Elazığspor - Fenerbahçe maçının ardından hakemlere saldıran Elazığspor idarecisi Cezair Aydın'ı 2 yıl hak mahrumiyeti cezasına çarptırdı. Kurul ayrıca Malatyaspor idarecisi Özcan Kayhan'a 20 gün, Göztepe idarecisi Tanju Omaç da 45 gün hak mahrumiyeti cezası verdi. Denizlisporlu Serhat ile Göztepeli Birand Yaytaş ise 2'şer maç oynamama cezasına çarptırıldı. 
   
   Amatörlere kar engeli    İSTANBUL'DAKİ olumsuz hava koşulları yüzünden 14 - 15 şubat tarihlerinde yapılacak olan tüm amatör futbol müsabakaları ertelendi. İstanbul Amatör Spor Kulüpleri Federasyonu Genel Başkanı M.Sait Yücel tarafından yapılan açıklamada olumsuz hava şartları yüzünden maçların durdurulduğu ifade edildi. 
   
   Rüştü kavgası    İSPANYA Federasyonu, Rüştü'nün AB statüsünde tanınmasına karşı çıkınca, Barcelona mahkemeye başvurma kararı aldı. Başkan Joan Laporta, "Nihat olayı ile karşılaştırılınca küçük düşürücü bir durum ortaya çıkıyor" dedi. Öte yandan amatör Figueres ile oynanan ve 1-1 biten özel maçta kaleyi koruyan Rüştü için "vasat" yorumu yapıldı. 
   
   Konya kızgın    KONYASPOR Başkanı Mehmet Köseoğlu elenmelerinden orta hakem Cüneyt Çakır'ı sorumlu tuttu. Köseoğlu, Çakır'ın rakip faullere göz yumduğunu savunup, "Maçın katili hakem oldu. Demek ki büyük takım olabilmek için bazı destekler gerekiyor" dedi. 
   
   Soruşturma açıldı    EMNİYET Genel Müdürlüğü, Karşıyaka-Göztepe maçındaki olaylarda güvenlik güçlerinin ihmalinin olup, olmadığının araştırılması amacıyla iki polis başmüfettişi görevlendirdi. İzmir'e gelen başmüfettişler Muzaffer Özbülbül ve Nihat Önder, müdürler ve amirleri ile diğer yetkililerin ifadelerini alarak, soruşturma dosyası hazırlayacak. 
   
   Artam kabul etti    AR Racing pilotu Can Artam, İtalyan Coloni Motorspor Takımı ile sözleşme imzaladı. Artam, bundan böyle Formula 1'e giden yolda son aşama olarak görülen Formula 3000 yarışlarında mücadele edecek. 
   
   Kulaklık tamam    UEFA, Portekiz'deki Avrupa Şampiyonası finallerinde hakemlerin kulaklık kullanmasına izin verdi. Hakem Komisyonu Üyesi Hugh Dallas, İskoçya Futbol Ligi'nde halen süren uygulamanın Portekiz'de de kullanılacağını söyledi. 
   
   Denizli'den tepki    YEŞİL - Siyahlı kulübün Futbol Şubesi Başkanı Turgut Dalaman, Tahkim Kurulu'nun Beşiktaş'ın cezasıyla ilgili yürütmeyi durdurma kararı almasına haksızlık olarak değerlendirdi. Dalaman, "Kar nedeniyle önlemler alınırken ve kamuda tatil ilan edilirken, maçla ilgili verilen karar düşündürücüdür" diye konuştu. 
   
   
</TEXT>
</DOC>
