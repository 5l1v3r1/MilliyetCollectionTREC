<DOC>
<DOCNO> 249403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sondun16.html </URL>
<DATE> 2004/06/20/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Avrupa Konseyi, KKTC'li parlamenterlerin temsil durumunu görüşecek 
</HEADLINE>
<TEXT>

     Avrupa Konseyi Parlamenterler Meclisi AKPM Başkanlık Divanı, yarın yapılacak toplantıda, KKTC'li parlamenterlerin AKPM'deki temsil durumunu görüşecek. 
     AKPM genel kurulunun nisan ayında Kıbrıs konusunda aldığı karardan sonra, AKPM genel sekreterliğinden, KKTC'li parlamenterlerin temsil durumuna ilişkin bir rapor hazırlanması ve bu raporun, 21 Haziran Pazartesi günü toplanacak Başkanlık Divanı'na sunulması istenmişti. 
     Nisan ayında yapılan toplantılarda, KKTC'li parlamenterlerin AKPM genel kurul çalışmalarına doğrudan katılması ve söz almasına olanak sağlayan karar, son anda Rumların girişimiyle ertelenmişti. 
     Bununla birlikte, genel kurulda yapılan oylamayla kabul edilen kararda, ''AKPM'nin KKTC'li parlamenterlerle sıkı işbirliği yapmasının olanaklarının araştırılması'' istenmişti. 
     Başkanlık Divanı'na yarın sunulacak rapor, bu işbirliğinin biçimi ve yöntemine bir anlamda açıklık kazandıracak. 
     AKPM'de, Annan planını reddeden Rumların eleştirildiği ve KKTC'ye yönelik izolasyonun artık kaldırılmasını savunan kararın nisan ayında kabul edilmesinin ardından, KKTC Başbakanı Mehmet Ali Talat, 11 Haziran'da Strasbourg'a gelerek, Avrupa Konseyi yetkilileriyle üst düzey temaslarda bulunmuştu. 
     
</TEXT>
</DOC>
