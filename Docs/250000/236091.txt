<DOC>
<DOCNO> 236091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/spor/spo06.html </URL>
<DATE> 2004/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Güvenlik başvurusu 
</HEADLINE>
<TEXT>


Rize yönetimi, deplasmanda oynanacak Bursa maçı öncesi kulübe tehdit telefonları geldiğini ileri sürerek, özel güvenlik isteğiyle İçişleri Bakanlığı'na başvuruda bulundu 


Çalkantı dinmedi 
AKÇAABAT Sebatspor'a sahasında yenildikten sonra geçtiğimiz haftayı çalkantılı geçiren Rize, pazar Bursa ile deplasmanda oynayacağı kritik karşılaşma öncesi sıkıntıya düştü. Yeşil-Mavili kulübün yöneticileri, İçişleri Bakanlığı'na başvuruda bulunarak, Bursa'da kafile için özel güvenlik önlemleri alınmasını istedi. Genel Sekreter Mustafa Tüylüoğlu, hafta içinde tehdit telefonları aldıklarını da ileri sürdü. 

"Şüphemiz yok ama" 
TÜYLÜOĞLU, Bursa Emniyeti'nin ciddiyetinden ve alacakları önlemlerden şüphe duymadıklarını da söyledi. Genel Sekreter, "Yine de hafta boyunca ortamın gerilmesinden dolayı özel önlemler istiyoruz. Futbol dostluk, kardeşlik ve centilmenliktir. Bursalılar, asılsız dedikodular ve yalanlarla kendi taraftarını etkileyip Rize'ye karşı tavır takındırıyor. Bu nedenle oyuncularımızın sahaya rahat çıkmalarını istiyoruz" dedi. 

Sebat hatırlatması 
RİZE, Yılmaz Vural'ın istifasıyla gerilen sinirleri yumuşatmaya çalışırken, özellikle son iki gündür kulübe gelen telefonlarla tansiyonun yeniden yükselmesine engel olamadı. Kulüp personeli, telefonların adeta susmadığını ve sürekli tehdit dolu mesajlar içerdiğini ileri sürdü. Bursa'dan aradığı iddia edilen kişilerin, Sebat maçıyla ilgili hatırlatmalar yaptığı da bildirildi. 

'Sakin olmalıyız' 

ÇAYKUR Rize Antrenörü Erdoğan Yılmaz, Bursa önünde sakin düşünmek zorunda olduklarını açıkladı. Yılmaz, ligde kalmak için iki puana ihtiyaçları olduğunu hatırlattı, "Yılmaz Vural'ın gitmesi ve çıkan dedikodular, Bursa maçını daha oynanmadan gergin bir havaya soktu. Deplasmanda puan alarak biraz daha rahatlamak istiyoruz" dedi. 


</TEXT>
</DOC>
