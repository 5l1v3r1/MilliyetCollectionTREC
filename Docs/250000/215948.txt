<DOC>
<DOCNO> 215948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sondun14.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
''Hz.İsa'nın laneti'' filminin yıldızının başına gelmedik kalmadı 
</HEADLINE>
<TEXT>

     Yönetmen ve sinema oyuncusu Mel Gibson'ın, Hz. İsa'nın son saatlerini anlattığı ve tartışmalara yol açan ''Tutku'' adlı filminin yıldızı James Caviezel'in başına rolü yüzünden gelmedik kalmadı. 
     Gibson rolü kendisine önerdiği zaman çok sevinen 35 yaşındaki Caviezel'in, çekimler sırasında omzu çıktı. Donma tehlikesi geçiren sanatçıya önce akciğer iltihabı, daha sonra zatürree teşhisi konuldu. 8 saati bulan makyaj seansları sonunda derisi iltihaplanan ve dayanılmaz başağrıları çekmeye başlayan sanatçıyı, son olarak yıldırım çarptı. 
     Koyu bir Hıristiyan olduğunu belirten Caviezel, başına gelenlere rağmen rolü oynamaktan pişman olmadığını ifade etti. 
     Çekimler süresince sürekli olarak bir gözü kapalı şekilde oynayan Caviezel, ''başağrılarının bundan kaynaklandığını sandığını'' söyledi. Sanatçı, ''başına takılan dikenli telden taç ve taşımak zorunda kaldığı 70 kilogram ağırlığındaki çarmıhın da kendisine hayli ıstırap verdiğini'' sözlerine ekledi. 
     Sanat eleştirmenleri, Caviezel'in şimdiye kadar beyaz perdede görülen ''en gerçekçi İsa'' olduğunu ifade ediyorlar. 
     Sanatçı, filmin yönetmeni Mel Gibson'ın, ''şimdiye kadarki sarı saçlı, mavi gözlü İsa'lardan istemediğini ve rolü bu nedenle kendisine önerdiğini'' ifade etti. 
     Film, Hz. İsa'nın yaşamının son 12 saatini ayrıntılı biçimde gözler önüne seriyor. İsa bu süre içinde dövülmüş, işkenceye maruz kalmış ve çarmıha gerilmişti. 
     İsa'nın çarmıha gerilmesinden Musevi liderlerini sorumlu tutan ve gelecek hafta gösterime girecek olan filmin büyük yankı uyandırması bekleniyor. 
     
</TEXT>
</DOC>
