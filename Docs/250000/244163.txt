<DOC>
<DOCNO> 244163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/soneko07.html </URL>
<DATE> 2004/05/31/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Gayrimenkulde de yabancıların gözdesi olduk... 
</HEADLINE>
<TEXT>

     Türkan AL 

Türkiye, gayrımenkulde de yabancıların gözde ülkesi oldu. Başta Yunanlılar ve Almanlar olmak üzere 64 ülkenin vatandaşı bugüne kadar 70 ilde 41 bin 683 adet mülk edindi. 
     Dış dünyanın Türkiye'ye ilgisi, yabancıların ülkemizde mülk edinmesini kolaylaştıran 4916 sayılı ''Çeşitli Kanunlarda ve Maliye Bakanlığı'nın Teşkilat ve Görevleri Hakkında KHK'de Değişiklik Yapılması Hakkında Kanunun'' uygulamaya girdiği 19 Temmuz 2003'den sonra hızlı bir artış gösterdi. 
     Tapu ve Kadastro Genel Müdürü Zeki Adlı'dan aldığı bilgiye göre, söz konusu düzenleme öncesi 18 bin 4'ü bağımsız bölüm olarak nitelenen ev ve daire, 4 bin 239'u bina-meskenli arsa, 14 bin 805'i arza-arazi olmak üzere toplam 37 bin 578 taşınmaz, yabancıların mülkiyetine geçmişti. 
     Bu tarihten sonraki 10 ayda ise yabancılar tarafından 4 bin 105 gayrımenkul satın alındı. Türkiye'de mülk edinen yeni yabancı sayısı da 4 bin 714 olarak gerçekleşti. 
     Böylece yabancıların 27 Mayıs itibariyle Türkiye'de aldığı taşınmaz mal adedi 41 bin 683, Türkiye'de gayrımenkule yatırım yapan yabancı sayısı ise 43 bin 255 olarak belirlendi. 
     Yabancıların elinde olan taşınmazların 15 bin 659'unu 319 milyon 924 bin 895 metre karelik alana sahip arsa ve araziler, 4 bin 480'ini binalı-meskenli arsa ve araziler, 21 bin 544'ünü de daire ve diğer evler oluşturdu. 
     Binalı-meskenli alanların büyüklüğü 1 milyon 618 bin 226 metre kare, daire ve diğer evlerin kapladığı alan da 2 milyon 193 bin 94 metre kare olarak ölçüldü. 
     
     HER İSTEYEN MÜLK EDİNEMİYOR 

     Yasalara göre her isteyen Türkiye'de mülk edinemiyor. Türk vatandaşlarına bu konuda hiçbir sınırlama getirmeyen ülkelerin vatandaşları, Türkiye'de de hiçbir kısıtlama olmaksızın gayrımenkul alabiliyor. 
     Taşınmaz mal edinimi konusunda Türkiye ile arasında tam karşılıklılık bulunan ülke sayısı 87. Türkiye ile karşılıklılık olmayan ülkelerin sayısı ise Suriye, Bulgaristan ve Arnavutluk haricinde 34. 
     Taşınmaz konusunda tam karşılıklılık bulunan 87 ülkenin dışında 24 ülke vatandaşları da Türkiye'de sadece bina edinebiliyor. 
     Bugüne kadar Türkiye'de taşınmaz mal edinme talebinde hiç bulunmadığından, hakkında herhangi bir değerlendirme yapılamayan, ancak başvuru halinde durumları incelenecek ülke sayısı ise 36. 
     
     64 ÜLKE VATANDAŞINA MÜLK SATTIK 

     Tapu ve Kadastro Genel Müdürlüğü verilerine göre, günümüzde 64 ülke vatandaşının Türkiye'de gayrımenkulu bulunuyor. Bu ülkeler de şöyle sıralanıyor 
     Almanya, ABD, Arjantin, Arnavutluk, Avustralya, Avusturya, Azerbaycan, Bahreyn, Belçika, Bosna-Hersek, Brezilya, Bulgaristan, Cezayir, Çek Cumhuriyeti, Danimarka, Dominik Cumhuriyeti, Endonezya, Filipinler, Finlandiya, Fransa, Guatemala, Gürcistan, Hırvatistan, Hindistan, Hollanda, Irak, İngiltere, İran, İrlanda, İspanya, İsrail, İsveç, İsviçre, İtalya, Japonya, Kanada, Kazakistan, KKTC, Kuveyt, Libya, Lübnan, Lüksemburg, Macaristan, Makedonya, Meksika, Mısır, Moldova, Norveç, Pakistan, Polonya, Portekiz, Romanya, Rusya Federasyonu, Sırbistan ve Karadağ, Slovenya, Suriye, Suudi Arabistan, Tunus, Türkmenistan, Ukrayna, Ürdün, Venezuela, Yeni Zelanda ve Yunanistan. 
     
     YUNANLILAR MÜLK ZENGİNİ 

     Türkiye'de gayrımenkulü olan yabancıların üçte birini yüzde 33.4 Yunanlılar oluşturuyor. Halen Türkiye'de 14 bin 459 Yunan vatandaşının 12 bin 557 adet taşınmazı bulunuyor. 
     10 bin 827 adet gayrımenkule sahip 11 bin 750 Alman vatandaşı ise Türkiye'de mülk ediniminde Yunanlıları izliyor. 
     Üçüncü sırada gayrımenkul adedi açısından Suriyeliler, Türkiye'de mülkü olan yabancı sayısı açısından ise İngilizler yer alıyor. 
     5 bin 258 İngiliz'in Türkiye'de 4 bin 101 adet taşınmazı bulunurken, 2 bin 474 Suriyeliye ait gayrımenkul sayısı ise 4 bin 589 olarak belirleniyor. 
     Gayrımenkulde Türkiye'ye yönelen diğer ülkeler arasında da Hollanda, Fransa, ABD, Avusturya, Belçika, İtalya ve KKTC başı çekiyor. 
     
     İSTANBUL VE ANTALYA GÖZDE 

     Türkiye'de gayrımenkul edinen yabancıların yüzde 43'ü, İstanbul ve Antalya'yı tercih ediyor. 
     Tapu ve Kadastro Genel Müdürlüğü verilerine göre, 27 Mayıs 2004 itibariyle yabancılar, en fazla İstanbul'da mülk sahibi oldu. 
     Bu ilde 9 bin 753 yabancının 9 bin 522 adet gayrımenkulu bulunuyor. 
     8 bin 870 yabancının 6 bin 849 adet taşınmaza sahip olduğu Antalya, mülk ediniminde İstanbul'u izlerken, 5 bin 979 yabancının 4 bin 355 mülkü bulunduğu Bursa üçüncü sırada yer aldı. 
     İzmir, Muğla, Hatay ve Aydın da yabancıların gayrımenkulde tercih ettikleri diğer iller olarak sıralanırken, İstanbul, İzmir ve Bursa'da en fazla gayrımenkul yatırımını Yunanlıların, Antalya'da Almanların, Hatay'da Suriyelilerin, Ankara'da ise ABD'lilerin yaptığı belirlendi. 
     
</TEXT>
</DOC>
