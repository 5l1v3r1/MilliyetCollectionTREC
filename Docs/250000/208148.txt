<DOC>
<DOCNO> 208148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sonspo13.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da rota bu kez Avusturya 
</HEADLINE>
<TEXT>

     Türkiye'yi Avrupa ülkelerinde futbol oynamak için geçiş olarak kullanmak isteyen Avustralyalı futbolcuların fiyat düşürmesi nedeniyle Konyaspor, rotayı bu ülkeye çevirdi. 
     Kulüp Başkanı Mehmet Köseoğlu, kulübün maddi olanaklarının yetersiz olduğunu, bu nedenle transferde çok dikkatli davrandıklarını kaydetti. 
     Takıma uygunluğunun yanında futbolcunun maliyetinin düşük olmasının kendileri açısından büyük önem taşıdığını vurgulayan Köseoğlu, bu nedenle çalışmalarını bu unsurları dikkate alarak sürdürdüklerini anlattı. 
     Avustralya'da farklı bir sistemin işlediğini ifade eden Köseoğlu, şunları söyledi 
     ''Avustralyalı futbolcuların AB ülkelerinde futbol oynayabilmesi için öncelikle Türkiye gibi bazı ülkelerde forma giymesi gerekiyor. Avustralyalı futbolcular da Türkiye'yi geçiş olarak kullanmak istiyor. Bu nedenle de fiyatları olabildiğince aşağıya çekiyorlar. Biz de fiyatın uygun olması nedeniyle rotayı bu ülkeye çevirdik.'' Şimdilik, Antalya Belek'teki kampa katılan Avustralyalı stoper Şaşa ve kaleci Vanja Ivesa ile ilgilendiklerini belirten Köseoğlu, bu futbolcuların kampta denendiğini ve transferlerinin düşünüldüğünü bildirdi. 
     Köseoğlu, amaçlarının ileriye dönük bir takım oluşturmak olduğunu ifade ederek, ''Önümüzdeki günlerde Avustralya'dan birkaç futbolcu daha denemek için getireceğiz. Ziya Doğan'ın uygun bulduğu futbolcuları alabiliriz. Fiyatları düşük olduğundan yüksek maliyetleri olmayacak. Bizi sadece yurt dışından geldiği için futbolcu başına federasyona yatıracağımız 100 milyar lira düşündürüyor'' diye konuştu. 
     
</TEXT>
</DOC>
