<DOC>
<DOCNO> 203162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sondun08.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin ünlü yıldızları Bush'a karşı "Clark" çekiyor 
</HEADLINE>
<TEXT>

     ABD'de 2004 başkanlık seçimi için yarışan Demokrat Parti adaylarından emekli Orgeneral Wesley Clark'a yıldız desteği artıyor. 
     Madonna'nın desteğini alan eski NATO başkomutanı Clark, Jennifer Lopez, aktör Ed Norton, REM grubunun şarkıcısı Michael Stipe gibi ünlüleri de saflarına kattı. 
     CBS televizyonu, Clark'ın bir süre önce Jennifer Lopez ile başbaşa görüşerek, ünlü oyuncunun desteğini aldığını, ayrıca Ed Norton ve Michael Stipe'ın da Clark'ın kampanyasına maddi destek için New York'ta para topladıklarını duyurdu. 
     Jenifer Lopez'in sevgilisi aktör Ben Affleck'in de, Clark'a destek vermek istediği belirtildi. 
     Bu arada, Clark'ı destekleyen Madonna, emekli generalin kampanyasına maddi destek sağlamak için Los Angeles'ta bir konser vereceğini açıkladı. 
     ABD'de seçimlerde genellikle Demokratları destekleyen ünlüler listesi de oluşmaya başladı. 
     Al Gore'un desteğini alan Demokrat aday Howard Dean, sinema oyuncuları Paul Newman, Susan Sarandon ve yönetmen Rob Rainer'i saflarına kattı. 
     ABD'de gelecek yıl yapılacak seçimlerde Başkan George Bush'un karşısında şu an 9 Demokrat aday adayı bulunuyor. 
     Demokrat adaylardan Dean'a destek yüzde 20, Clark'ın ise yüzde 12. 
     
</TEXT>
</DOC>
