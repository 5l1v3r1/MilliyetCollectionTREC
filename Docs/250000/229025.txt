<DOC>
<DOCNO> 229025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sonspo18.html </URL>
<DATE> 2004/04/06/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Tevfik Lav toprağa verildi... 
</HEADLINE>
<TEXT>

     Trafik kazasında hayatını kaybeden Konyaspor Teknik Direktörü Tevfik Lav'ın cenaze törenine katılan Futbol Federasyonu Başkanı Haluk Ulusoy, Lav'ın ailesi için ellerinden gelen yardımı yapacaklarını söyledi. 
     Lav'ın cenaze namazı Manisa Hatuniye Camii'nde kılındı. Futbol camiasından çok sayıda ismin katıldığı törende caminin avlusu dolduğu için gelenlerin bir kısmı töreni dışarıda izledi. 
     Futbol Federasyonu Başkanı Haluk Ulusoy, Lav'ın eşi Vecihe Lav'a başsağlığı dileğinde bulundu. Ulusoy, çok sevdiği bir futbol adamını kaybetmenin üzüntüsünü yaşadığını belirterek, ''Ne mutlu ki ona bu kadar seveni varmış'' dedi. Ulusoy, bir soru üzerine Lav'ın ailesine gerekli desteğin sağlanacağını belirterek, ''Federasyon olarak elimizden geleni yapmaya hazırız. Ulusoy ailesi olarak da... İnanıyorum ki biz yola çıkarsak arkamızdan çok gelen olur'' diye konuştu. 
     Kaptan Ogün Temizkanoğlu başta olmak üzere takım halinde cenaze törenine gelen Konyasporlu futbolcular, Lav'ın Türk bayrağına sarılı tabutu önünde bekledi. Futbolcuların son derece üzgün oldukları gözlendi. 
     Konyaspor Kulübü Başkanı Mehmet Köseoğlu, aynı zamanda Konya Belediyesi'nde genel sekreter olduğunu belirterek, ''En kısa zamanda isminin bir caddeye verilmesine çalışacağım, kulübün tesislerinden birine de ismi verilecek. Bizimle 2.5 ay çalıştı ama adı kıyamete kadar yaşayacak'' dedi. 
     Kılınan cenaze namazının ardından Lav'ın cenazesi Kırtık Aile Kabristanı'nda toprağa verildi. 
     
     KATILANLAR 

     Futbol camiası Tevfik Lav'ı son yolculuğunda yalnız bırakmadı. MHK Üyesi Mevlüt Güzel, Milli Takım Antrenörü Ünal Karaman, Ankaragücü Başkanı Cemal Aydın, Birinci Süper Lig Hakemleri Ünsal Çimen, İsmet Arzuman, Çetin Sarıgül, Fenerbahçe Kulübü'nün eski yöneticilerinden Sadettin Saran, Beşiktaş Futbol Takımı Menajeri Sinan Engin, Altay Kulübü'nün eski başkanlarından Nafiz Zorlu, eski Maliye Bakanı Sümer Oral, Çaykur Rizespor Teknik Direktörü Yılmaz Vural, teknik direktörler Ümit Kayıhan, Hikmet Karaman, Samet Aybaba, Samsunspor Teknik Direktörü Erdoğan Arıca, Ankaragücü Teknik Direktörü Rıza Çalımbay, Denizlispor Teknik Direktörü Giray Bulak, Karşıyaka Teknik Direktörü Rıdvan Dilmen, Vestel Manisaspor Teknik Direktörü Mustafa Denizli, Vestel Manisasporlu futbolcular, çok sayıda eski futbolcu, yönetici ve teknik adam törende yer aldı. 

     
</TEXT>
</DOC>
