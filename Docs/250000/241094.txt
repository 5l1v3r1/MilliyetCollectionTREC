<DOC>
<DOCNO> 241094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/guncel/axgun01.html </URL>
<DATE> 2004/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'a bomba sevki 
</HEADLINE>
<TEXT>


Emniyet Genel Müdürlüğü'ne mesaj gönderen CIA, El Kaide'nin NATO zirvesini kana bulamayı planladığını, eylem için K. Irak'tan İstanbul'a patlayıcı sevk edildiğini bildirdi 

Tolga Şardan 

NATO zirvesi nedeniyle 30 Nisan'da Ankara'da Başbakan Recep Tayyip Erdoğan başkanlığında yapılan güvenlik zirvesinden birkaç gün önce, ABD Merkezi Haber Alma Teşkilatı CIA , NATO toplantısında terör örgütü El Kaide'nin eylem yapacağı yönünde Türkiye'ye detaylı bilgi aktardı. 
İçişleri Bakanı Abdülkadir Aksu, Jandarma Genel Komutanı Orgeneral Şener Eruygur, MİT Müsteşarı Şenkal Atasagun ve Emniyet Genel Müdürü Gökhan Aydıner'in katıldığı zirveden kısa süre önce, ABD'nin Ankara Büyükelçiliği, CIA'dan gelen "çok önemli bilgiye" yer verilen bir mesajı Emniyet Genel Müdürlüğü'ne ulaştırdı. Mesajda, 27 - 28 Haziran'daki NATO zirvesinde El Kaide'nin geniş çaplı eylem planladığı, eylemin Muhsin Ahmad Al Jahil adına sahte Yemen pasaportu kullanan Suudi şeyhi Muhammed Mustafa isimli kişinin koordinasyonunda düzenleneceği bildirildi. 

Kuzey Irak'tan patlayıcı 
Eylemde, Irak'ta bulunan ve "Abu Al Ma'mun" kod adını kullanan Muhammed Aziz adlı Yemenlinin görev alacağı bilgisini veren CIA, Kuzey Irak'tan İstanbul'a patlayıcı sevk edildiğini belirtti. CIA, Yemen'deki Ta'izz şehrinden olan Muhammed Aziz'in Irak'a geçerek El Kaide'nin liderliğini yaptığını ve Yemen, Ürdün ve Kanada sahte pasaportları taşıdığını bildirdi. Mesaj, İstanbul Valiliği'ne gönderilerek istihbari ve operasyonel faaliyetlere ağırlık verilmesi istendi. 

Bu ilk uyarı değil 
11 Eylül sonrası bazı El Kaide mensuplarının Türkiye'deki faaliyetlerini belirleyen ABD, İstanbul'daki ilk ikiz patlamadan birkaç gün önce "bombalı araçla saldırı" olacağı yönünde bilgi verdi. ABD, NATO zirvesi öncesinde de bilgi aktardı. ABD'den gelen bilgiler doğrultusunda Erdoğan, son güvenlik zirvesini topladı. El Kaide'nin Türkiye'de kimyasal maddelerle hazırlanmış "kirli bomba" adı verilen düzenekle NATO zirvesine yönelik eylem yapacağı bilgisi, Los Angeles Times'ta yayımlandı. 


</TEXT>
</DOC>
