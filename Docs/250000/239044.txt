<DOC>
<DOCNO> 239044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/soneko23.html </URL>
<DATE> 2004/05/11/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
TMSF, Uzan Grubu şirketlerini danışman firmayla satacak... 
</HEADLINE>
<TEXT>

     Tasarruf Mevduatı Sigorta Fonu TMSF , Uzan Grubu şirketlerinin rehabilitasyon, satış değerlerinin belirlenmesi ve satış işlemleri süreçlerinin yürütülmesi konusunda danışmanlık hizmeti alınmasını ve bu ayın sonuna kadar danışman firma seçimiyle ilgili nihai kararın oluşturulmasını kararlaştırdı. 
     TMSF'den yapılan açıklamada, hisseleri ve veya yönetim ile denetimi kendisine intikal eden bankalar dolayısıyla devraldığı varlıkları en hızlı ve en yüksek değerle nakde dönüştürmek, stratejilerini belirlemek için çalışmaların sürdüğü belirtildi. 
     Açıklamada, bu çerçevede Fon'a devredilen bankalara borçlu bulunan hakim ortaklar dışındaki firma ve gruplardan kurumsal borçlular olan alacakların tahsil sürecini hızlandırmak, tahsilat için gerekli operasyon masraflarından kurtularak alacağın net bugünkü değerini yükseltmek, alacakların uzun sürede tahsilinin getireceği muhtemel değer düşüklüklerinden kaçınmak, 2003 yılı içindeki alacak satış ihalesinde beklenilen sonucun alınamamasının piyasalarda yarattığı izlenim ve beklentileri karşılamak amacıyla alacak satış projesini yeniden hayata geçirme ve önceki ihalenin başarılı bir şekilde tamamlanabilmesi için daha önce veri odasında inceleme yapıp teklif sunan yatırımcılarla görüşmeleri başlatma kararı alındığı bildirildi. 
     
     ''BORÇ-SERMAYE TAKASI GİBİ YENİ MODELLER DENENEBİLİR'' 
     Geçen yıl satışa çıkarılan portföyün bu kapsamda kısmen veya tamamen satışa çıkarılması ve satışın bu yılın Temmuz ayı sonuna kadar tamamlanmasının hedeflendiği kaydedilen açıklamada, şöyle denildi 
     ''Bugüne kadar protokol imzalanmamış olan banka hakim ortakları ile görüşmeler devam etmektedir. İki bankanın hakim ortağıyla borç yapılandırmasının ana esasları üzerindeki çalışmalar bitirilmiş, hukuki ve finansal yapılandırma çalışmasında da sona yaklaşılmış bulunulmaktadır. Haziran 2004 sonuna kadar bitirilmesi planlanan bu protokollerde ve halen devam eden müzakerelerde sadece belirlenen toplam borcun belli bir vadeye yayılması ile yetinilmeyip, TMSF alacağının değerini yükseltmeyi ve tahsil kabiliyetini artırmayı sağlayıcı yeni yapılandırma modelleri borç-sermaye takası gibi de denenmeye çalışılacaktır. 
     Görüşmelere devam edilen diğer hakim ortakların bir kısmı ile yıl sonuna kadar yeterli teminatlarla desteklenmiş ve ödeme kabiliyetini haiz protokollerin imzalanması, diğerleri hakkında bütün yasal yaptırımlar uygulanarak alacağın kısmen tahsilini sağlayacak varlıkların edinilmesi beklenmektedir. 
     TMSF, Uzan Grubu şirketlerinin rehabilitasyon, satış değerlerinin belirlenmesi ve satış işlemleri süreçlerinin yürütülmesi hususunda danışmanlık hizmeti alınmasını ve Mayıs 2004 sonuna kadar danışman firma seçimi ile ilgili nihai kararın oluşturulmasını kararlaştırmıştır. Gruba ait şirket ve varlıkların satışının, TMSF'nin danışman firma firmalarla beraber yürüteceği değerlendirme çalışmalarının sonucunda oluşturulacak stratejiler kapsamında gerçekleştirilmesi planlanmaktadır.'' 
     
     ''İLK MÜZAYEDEDE 31 TRİLYON LİRAYI AŞAN GELİR ELDE EDİLDİ'' 
     Açıklamada, TMSF'nin bugüne kadar olduğu gibi bundan sonra da Bankalar Kanunu kapsamında edindiği iştirakleri kapalı zarf, açık artırma veya davet-pazarlık gibi yöntemlerle satışını sürdürmeyi planladığı kaydedildi. 
     TMSF açıklamada, ayrıca portföyde kalan gayrimenkullerin nitelikleri dikkate alınarak pazarlama ve satış çalışmaları kapsamında geleneksel ihale yöntemleri, müzayede yoluyla açık teklif yöntemi ve bir proje bütünlüğü oluşturan gayrimenkullerle ilgili lokal proje satışı yöntemleri uygulanarak yıl içinde en az üç defa geniş kapsamlı müzayede organizasyonu düzenlemeyi, en az dört defa kapalı teklif ve açık artırma yöntemiyle ihale organizasyonu yapmayı planladığını bildirdi. 
     27 Nisan 2004 tarihinde yapılan ilk müzayedede satışa sunulan gayrimenkullerin sayısal olarak yaklaşık yüzde 50'sinin satılarak 31 trilyon lirayı aşan gelir elde edildiğine işaret edilen açıklamada, bunların yanı sıra gayrimenkul portföyünde muhtemel gelişmelere bağlı olarak bir kez de bölgesel satışın gerçekleştirilebileceği kaydedildi. 
     Açıklamada, yapılacak ihalelerle, TMSF gayrimenkul portföyünde yer alan ve satışa arz edilebilir niteliktekilerin tamamının en az bir kez satışa sunulmasının, satışa sunulan gayrimenkullerin de asgari yüzde 30'luk kısmının satışının gerçekleşmesi hedeflendiği belirtildi. 
     
</TEXT>
</DOC>
