<DOC>
<DOCNO> 210688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sonspo19.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Alarm Fatih ve Gökdeniz sezon bitmeden masaya bekleniyor... 
</HEADLINE>
<TEXT>

     Trabzonspor Kulübü Asbaşkanı Nevzat Şakar, hafta sonunda sahalarında Konyaspor ile yapacakları karşılaşmanın kendileri açısından çok önemli olduğunu söyledi. 
     Nevzat Şakar, ligdeki hedefleri yolunda sahalarında puan kaybına tahammülleri olmadığını belirterek, ''Biz ve takım adına çok önemli bir maça çıkacağız. Yönetim olarak ilk maçımızdan 3 puanla ayrılacağımıza inanıyoruz'' dedi. 
     Ligin ikinci yarısına iyi bir başlangıç yapmak istediklerini ifade eden Şakar, ''Konyaspor maçı, kazanmamız gereken bir maç. Ligin ilk yarısında puan kaybettiğimiz rakibimizi bu kez yenmek istiyoruz. Futbolcularımız bizi mahçup etmeyeceklerdir'' diye konuştu. 
     
     FATİH VE GÖKDENİZ 
     Şakar, Fatih ve Gökdeniz ile sezon bitmeden masaya oturacaklarını söyledi. 
     Hüseyin ile 5 yıllık sözleşmelerinin bulunduğunu, diğer oyuncularla da gelecek sezonda sözleşmelerinin sürdüğünü ifade eden Şakar, ''Sezon bitmeden bu oyuncuların sözleşmesini uzatmak istiyoruz. Kendileriyle oturup konuşacağız. Bir sorun çıkacağını sanmıyoruz'' dedi. 
     
     YÖNETİME ZİYARETLER 
     Trabzonspor'un yeni yönetim kurulunu 48. İç Güvenlik Tugay Komutanı Tuğgeneral Rauf Altınok ile Trabzon Emniyet Müdürü Ramazan Akyürek art arda ziyaret ettiler. 
     Altınok, başkan Aktuğ ve yönetim kurulu üyeleriyle bordo-mavili takımın bugün basına kapalı olarak gerçekleştirdiği çalışmayı bir süre izleyerek, futbolcularla tanıştı. 
     
     D'HAENE KATILDI 
     Trabzonspor'da Erdinç'in kart cezalısı olması, Tayfun'un sakatlığının sürmesi, Oumar'ın da devre arasında Konyaspor ile anlaşması üzerine savunmada sıkıntı yaşanıyor. 
     Hafta içindeki idmanda sakatlanan D'Haene'nin iyileşerek takımla bugün idmana katılması, teknik heyeti sevindirdi. 
     Takım kaptanı Fatih'in ise her geçen gün iyiye gittiğini belirten sağlık kurulu başkanı İbrahim Şahin, ''Fatih, epeyce düzelme gösterdi. Maç günü durumu belli olacak'' diye konuştu. 
     
</TEXT>
</DOC>
