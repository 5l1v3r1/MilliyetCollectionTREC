<DOC>
<DOCNO> 232522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sondun30.html </URL>
<DATE> 2004/04/18/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Papadopulos En çok Türklerin 'hayır'ı yanlış anlamasından korkuyorum 
</HEADLINE>
<TEXT>

     Kıbrıs Rum Yönetimi lideri Tasos Papadopulos, 24 Nisan'da yapılacak referandumda Rum tarafından ''hayır'' çıkmasının Türk tarafında yanlış anlaşılmasından ''korktuğunu'' belirtti. 
     Papadopulos, Atina'da yayınlanan Ethnos gazetesindeki demecinde, Annan planına olan itirazlarına rağmen, adada bir çözümden yana olduğunu kaydetti. Papadopulos, ''En büyük korkum Rum tarafından çıkacak 'hayır'ın Kıbrıslı Türkler tarafından yanlış algılanmasıdır. Çünkü halen başlıca hedef onlarla barış içerisinde birlikte yaşamaktır'' dedi. 
     Annan planına itiraz nedenleri arasında planın uygulanmasındaki güvence konusunu ana neden olarak gösteren Papadopulos, bu planla Türk tarafının beklentilerinin, anlaşma sağlandığı andan itibaren karşılandığını, Rumların taleplerinin ise uzun bir zaman dilimine yayıldığını öne sürdü. 
     Papadopulos, şunları söyledi 
     ''Bu plan temelinde anlaşma sağlandığında Kıbrıs Cumhuriyeti'nin varlığı sona erecek ve Türkler 24 saat içerisinde Avrupa'ya eşit katılım hakkına sahip olacak. Türkler federal devletin tüm organlarına ve karar mekanizmalarına yüzde 50 oranında katılma hakkını kazanacak. 
     Bizler ise sadece ümit satın alıyoruz. Alacak olduklarımızı, örneğin bize verilecek toprakları gelecekte alacağız. Her an bozulması mümkün olan bir oluşumda neler olacağı belli olmaz. Bir devletin başkanı olarak böyle riskleri üstlenemezsiniz. Bu konuda ne kadar üst düzeyde olursa olsun, hiçbir kurumun sadece sözlü güvenceleri yeterli değildir.'' Referanduma ''hayır'' demekle vicdanen rahat olduğunu belirten Papadopulos, ''Ben sadece halkıma hesap vermek durumundayım. Amerikalıların 'aferinleri' beni ilgilendirmez. Ayrıca, 'hayır' demekle hata ediyorsak bunu ileride düzeltme olanağımız olacaktır. Ancak yanlış olan 'evet' ise bu geri dönmeyecektir. Benim seçimim ileride bir şeyler elde etme ümidiyle geri dönmeyecek olan arasındadır'' dedi. 
     
</TEXT>
</DOC>
