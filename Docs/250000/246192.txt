<DOC>
<DOCNO> 246192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sondun27.html </URL>
<DATE> 2004/06/08/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Serdar Denktaş AP'de Türklerin 2 sandalyesine Rumlar oturtulmasın 
</HEADLINE>
<TEXT>

     KKTC Dışişleri Bakanı ve Başbakan Yardımcısı Serdar Denktaş, Avrupa Parlamentosu AP Başkanı Pat Cox'a bir mektup göndererek, ''Avrupa Parlamentosu'nda Kıbrıslı Türklerin hakkı olan 2 sandalyeye Rumların oturmasının engellenmesini'' istedi. 
     Denktaş, mektubunda, ''Rumları çözüm için cesaretlendirmenin tek yolu onlara açıkça Türkleri temsil etme hakları olmadığını söylemektir'' ifadesini kullandı. 
     Mektubunda, Kıbrıs'ta gelinen aşamayı anlatarak, 24 Nisan referandumunda Kıbrıslı Türklerin ''evet'' Rumların ise 'hayır'' demelerine rağmen Rumların AB üyesi olduğunu, Türklerin ise AB'de hiçbir temsiliyet hakkı elde edemediğini kaydeden Denktaş, ''bu durumun uç noktada bir anomali örneği olduğunu ve ahlaki olarak da siyasi olarak da kabul edilemeyeceğini'' vurguladı. 
     Mektubunda, 13 Haziran'da AP seçimlerinin yapılacağına dikkat çeken Denktaş, ''eğer Annan Planı hayata geçmiş olsaydı Kıbrıslı Türklerin Avrupa Parlamentosu'nda Kıbrıs'ın sahip olacağı 6 sandalyeden ikisini doldurmuş olacağını'' anımsatarak, ''Türklerin aksine planı reddeden Rumların 6 sandalye üzerinde de hak iddia ederek bunları da doldurmak niyetinde olduklarına'' işaret etti. 
     Kıbrıslı Rumların 200 bin Kıbrıs Türkünü temsil etmediğini vurgulayan Serdar Denktaş, ''bu iki sandalyenin Kıbrıslı Türklere ayrıldığını, ancak AB müktesebatının Kuzey'de uygulanmadığını, Rumların, Türklerin katılmayacağı bir seçim sürecinde Türklere ait bu iki sandalyeyi de dolduracaklarını, bunun ise kabul edilemez bir durum olduğunu'' belirtti. 
     Bakan Denktaş, ''bu gerçeğin, Rumların parlamentoda 6 sandalyeyle temsil edilmesini engellemeye yeterli olduğunu düşündüğünü'' ifade ederek, adadaki Rum nüfusunun ancak 4 sandalyeyle temsiliyeti gerektirdiğini kaydetti. 
     AB'nin adada kalıcı çözüm istediğiyle ilgili şüpheleri bulunmadığını, ancak bugüne kadar izlediği politikaların arzulanan sonucu getirmediğini belirten Denktaş, ''geçmişte de izlenen bu politikaların adayı bölebileceği yönünde uyarıda bulunduklarını ve maalesef Rumların referandumda 'hayır' oyu vermeleriyle öngörülerinin haklılığının ortaya çıktığını'' dile getirdi. 
     Serdar Denktaş, AB'nin Kıbrıs'la ilgili politikalarını süratle gözden geçirmesi gerektiğine inandığını belirterek, ''Rumları çözüm için cesaretlendirmenin tek yolu onlara açıkça Türkleri temsil etme hakları olmadığını söylemektir'' ifadesini kullandı. Denktaş, ''hükümeti ve halkı adına AB'ye, adada kalıcı bir çözüme ulaşılana kadar Rumların, yasal ve demokratik olarak Kıbrıs Türküne ait olan söz konusu sandalyeleri işgal etmemesi için gerekli önlemleri alması çağrısında'' bulundu. 
     
</TEXT>
</DOC>
