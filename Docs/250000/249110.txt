<DOC>
<DOCNO> 249110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sontur48.html </URL>
<DATE> 2004/06/18/ </DATE>
<TIME> 22.53 </TIME>
<AUTHOR>  </AUTHOR>
<HEADLINE>
Hakim ve savcılara "İnsan Hakları Semineri" verildi. 
</HEADLINE>
<TEXT>

     Adalet Bakanı Cemil Çiçek, ''Hiçbir dönemde olmadığı kadar bugün dış politikamızın başarısında ya da başarısızlığında yargı kararları çok önemli desteği ya da engeli teşkil etmektedir'' dedi. 
     Adalet Bakanlığı'nın AB'ye uyum süreci kapsamında yurt genelinde hazırladığı eğitim programı çerçevesinde düzenlenen ''İnsan Hakları Semineri''ne katılan, İstanbul'un Anadolu Yakası'ndaki bazı adliyelerde görevli hakim ve savcılara, Maltepe Üniversitesi Eğitim Köyü'ndeki törenle sertifikaları verildi. 
     Törende konuşan Bakan Çiçek, bu çalışmanın, başka kuruluşlar tarafından da örnek alınacak nitelikte olduğunu belirterek, zaten Cumhuriyet tarihi içerisinde hakim ve savcıların bir anlamda toplumun önderleri olduklarını söyledi. 
     İnsan hakları konusunda bugün bu alanda bulunanlar içerisinde en son konuşacak kişinin kendisi olduğunu dile getiren Çiçek, şunları kaydetti 
     ''Çünkü ben böyle bir seminerden geçmedim. Dolayısıyla iddialı olmadığım bir konuda da fazla söz söylemek istemem. Ama şu kadarını biliyorum, insan hakları konusu artık bir iç hukuk konusu değildir, uluslararası bir konudur. Bir ülkenin dış itibarı ya da itibarsızlığı, başkaca faktörlerin yanında ama öncelikle insan haklarına verdiği önemle doğrudan orantılıdır. Onun için hem toplum hayatımız, hem ülkenin birliği, hem de Türkiye Cumhuriyeti Devleti'nin uluslararası camiada daha da saygın bir konuma gelebilmesi açısından insan hakları konusu çok önemlidir.'' 
     
     ÖNEMLİ DEĞİŞİKLİKLER 
     Özellikle, içinden geçilen süreçte, siyasi kriterler olarak ifade edilen Kopenhag siyasi kriterlerinin doğrudan insan haklarıyla alakalı olduğunu belirten Çiçek, bu sebeple hem kendilerinden önceki hükümet ve parlamento döneminde, hem de son 18-19 aylık dönemde, insan haklarıyla bağlantılı olarak, başta Anayasa ve yasalar olmak üzere önemli değişiklikler yapıldığını bildirdi. 
     Çiçek, insan haklarına ne kadar önem verilirse demokrasinin standartlarının da o kadar yüksek olacağını kaydederek, şunları söyledi 
     ''Hiç şüphesiz o dönemin en önemli yansıma alanı da yargı kararlarımızdır. Onun için hep ifade etmeye çalıştım. Hiçbir dönemde olmadığı kadar bugün dış politikamızın başarısında ya da başarısızlığında yargı kararları çok önemli desteği ya da engeli teşkil etmektedir. Ama Türk yargısı bugüne kadar olduğu gibi böylesi önemli, zor ve çetrefil konuda bile çok önemli başarılara imza atmıştır. Türk Devleti'nin itibarını yükseltme noktasında önemli bir çabanın, önemli bir gayretin içerisindedir.'' 
     
     ''UYGULAMADA DA ÖNEMLİ MESAFELER ALINDI'' 
     Bakan Çiçek, kendilerini ziyarete gelenlerin, Türkiye'nin gerçekten çok önemli bir zihniyet değişimini derinden yaşadığını ifade ettiklerini belirterek, şöyle dedi 
     ''Bizler, işin içerisinde olduğumuz için, bu mukayeseyi belki yeteri kadar yapamıyoruz. Mevzuat alanında bu değişim yaşanmaktadır. Uygulamada da çok önemli mesafeler alınmıştır. Eskiden Nasıl olsa bunlar bu işleri başaramaz diye söz verenler, şimdi çok büyük bir açmaza düşmüşlerdir. Kıvranıp duruyorlar bakın. İlk önce bunları yapamaz dediler, Türkiye bunları başardı. Şimdi tamam bunları başardınız, bunları takdirde karşılıyoruz ama uygulamada eksiklikleriniz var dediler. Şüphesiz uygulamada eksikliklerimiz var. Bunları biz hep ifade ediyoruz. Ama bizde eksiklik arayanların kendi ülkelerinde de eksiklikleri var. Onu da bizim eksikliklerimizin mazereti olarak kabul etmeksizin uygulamada da çok önemli mesafeler aldığımızın, hem yargıya intikal eden davalarda, hem yaşadığımız olaylardan görmek suretiyle Türkiye'nin insan hakları konusunda epey mesafe aldığını, inşallah bu ivmeyi, bu trendi sürdürebilirsek, bugünkünden çok daha iyi bir noktada olacağımızı ifade etmek istiyorum.'' 
     
     ''TÜRK YARGISI BUNUN BİLİNCİNDE'' 
     Bakanlık olarak bunlara şüphesiz önem verdiklerini, Türk yargısının bunun bilincinde olduğunu kaydeden Çiçek, eğitim, değerlendirme ve bilgilendirme konusunun karşılıklı olarak bundan sonra da devam edeceğini söyledi. 
     Çiçek, geçtiğimiz günlerde zaten başlatılmış olan bir projeyi de belli bir noktaya getirdiklerini ifade ederek, ''Avrupa Birliği, Avrupa Konseyi ile birlikte 11 milyon euroluk yeni bir çalışmayı başlattık. Bunlar da önümüzdeki günlerde sizlerle birlikte konuşacağımız, tartışacağımız organlar olarak huzurunuza gelecektir'' dedi. 
     Kartal Cumhuriyet Başsavcısı Yusuf Ulu da seminer programına 2 hakim ve savcının katıldığını ve yapılan anketin sonuçlarına göre seminerin yararlı geçtiğinin görüldüğünü kaydetti. 
     Konuşmaların ardından, 6 grup halinde 3 hafta süren ve Yalova Cumhuriyet Başsavcısı Şinasi İşcan, Kartal Cumhuriyet Başsavcısı Yusuf Ulu, Kadıköy Hakimi Nevin Köseoğlu, Kartal Cumhuriyet Savcısı Ahmet Faik Kapluhan ve Pendik Cumhuriyet Savcısı Adil Özer tarafından verilen seminere katılan Kadıköy, Kartal, Üsküdar ve Yalova'daki adliyelerde görevli 2 hakim ve savcıya, sertifikaları, Bakan Çiçek ve diğer yetkililer tarafından verildi. 
     
</TEXT>
</DOC>
