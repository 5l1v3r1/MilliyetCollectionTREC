<DOC>
<DOCNO> 208063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sondun15.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de yeni kabine bugün belirlenecek 
</HEADLINE>
<TEXT>

     KKTC'de Cumhuriyetçi Türk Partisi CTP ile Demokrat Parti DP arasında koalisyon protokolünün dün karara bağlanmasından sonra bugün yeni kabinenin belirlenmesi için yoğun çalışma yapılıyor. 
     DP ile koalisyon protokolünü dün gece Parti Meclisi'nde onaylayan koalisyonun büyük ortağı CTP, günün ilk saatlerinden itibaren kabinedeki CTP'li bakanları belirlemek için çalışmaya başladı. 
     CTP Genel Başkanı Mehmet Ali Talat, ilk olarak saat 08.30'da ilçe başkanlarını topladı. Milletvekillerinden oluşan Meclis Grubu'nun saat 11.30'da yapacağı toplantıdan sonra kabine ile ilgili nihai karar, saat 13.00'da toplanacak Merkez Yönetim Kurulu'nda verilecek. 
     Genel seçimlerden 19 milletvekili ve yüzde 35'lik oy oranıyla birinci parti olarak çıkan CTP'nin Genel Başkanı Talat, 29 Aralık'ta Cumhurbaşkanı Rauf Denktaş tarafından hükümeti kurmakla görevlendirilmişti. Yaklaşık iki hafta süren görüşmeler sonunda CTP ile Meclis'te 7 sandalyeyle temsil edilen DP arasında koalisyon kurulması konusunda hafta sonunda mutabakata varılmıştı. 
     CTP-DP koalisyon hükümetinin kabinesinin bugün öğleden sonra Cumhurbaşkanı Denktaş'a sunulması planlanıyor. 
     CTP-DP koalisyonu, 50 sandalyeli Cumhuriyet Meclisi'nde toplam 26 milletvekili ile temsil edilecek. 
     
</TEXT>
</DOC>
