<DOC>
<DOCNO> 208649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/sonspo30.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum basın toplasındaki gerginlikle ilgili açıklama yaptı 
</HEADLINE>
<TEXT>

     Fenerbahçe Teknik Direktörü Christoph Daum, bu sabah Antalya'da düzenlediği basın toplantısı sırasında gazetecilerle yaşadığı gerginlik konusunda bir açıklama yaparak, ''Ben, Almanya'da günlük hayatta kullanılan bir terimle, Alex'in açıklamalarının saptırılarak kamuoyuna aktarılmış olabileceğini ifade etmeye çalıştım'' dedi. 
     Daum, Fenerbahçe Kulübü'nün resmi internet sitesine yaptığı açıklamada, basın toplantısında bir Alman gazetecinin sorusuna ''Getürkt'' fiilini kullanarak yanıt verdiğini belirterek, şunları kaydetti 
     ''Basın mensupları bu kelimeyi istedikleri gibi algılamaya çalıştılar ve toplantıda bunu ısrarla sürdürdüler. Bu arkadaşlarımız tamamen konuyu saptırmayı hedefliyordu. Bunu Almanya'da yaşamış bir Türk dinleseydi, bana böyle bir soruyu kesinlikle sormaz, ne demek istediğimi çok iyi anlardı. Bazen aklıma, bazı medya mensuplarının burada konuşulanları anlamadığı ya da anlamak istemediği geliyor. Dikkat çekici olan tarafı ise bunu anlamak için çaba sarf etmek yerine, işlerine gelen şekilde yorumlamayı tercih ediyorlar.'' 
     
     ''YARI ALMAN, YARI TÜRKÜM'' 
     Alman çalıştırıcı, kendisini yarı Alman, yarı Türk olarak hissettiğini ifade etti. 
     Türkiye'yi ikinci vatanı olarak gördüğünü anlatan Daum, şu görüşlere yer verdi 
     ''Yıllardır, Türkiye'ye ve Türk halkına olan sevgimi, hem buradayken, hem yurt dışındayken vurguluyorum. Bunu içimden geldiği için, öyle hissettiğim için yapıyorum. Ama ne yazık ki toplantıdan çok, 'Daum'un bir hatasını ya da boşluğunu nasıl bulurum da bunu malzeme olarak kullanırım'la ilgilenen kişiler vardı. Ben, burada Fenerbahçe ve Türk futboluna hizmet için bulunuyorum. Ne var ki bazı art niyetli kesimler, hakkımda polemik yaratarak 'Nasıl daha fazla okunurum' derdinde. Buna izin vermem mümkün değil. Ben işime bakarım ve elimden gelenin en iyisini yapmak için uğraş veririm. Kimsenin de beni malzeme olarak kullanmasına izin vermem. Almanca'da kullanılan bir deyimi, art niyet taşımadan, bana yöneltilen soruyu yanıtlamak için kullandım. Bunu farklı yerlere çekmek, benim gibi Türkiye'yi ikinci vatanı olarak gören birine karşı haksızlıktır.'' Christoph Daum, Alex'in transferi konusunda da şu açıklamada bulundu 
     ''Son günlerde Alex ile Fenerbahçe arasında yapılan transfer görüşmelerinin bilinçli bir şekilde çarpıtılarak medyada yer alması neticesinde, bugün yine bana bu oyuncuyla ilgili sorular soruldu. Benim bu kişilere verdiğim cevaplar üzerine, konu inanılmaz boyutlara taşındı. Neredeyse, benim bir Türk düşmanı olduğumu iddia edebilecek kadar ileri gittiler. Ancak, Fenerbahçe'de seçim günlerinin yaklaştığı bugünlerde, hiçbir kaynak göstermeden, istedikleri haberi yapan ve bunları istedikleri şekilde çarpıtarak sayfalarına koyanlar var.'' 
     
</TEXT>
</DOC>
