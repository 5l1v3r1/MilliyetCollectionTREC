<DOC>
<DOCNO> 224932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sontur34.html </URL>
<DATE> 2004/03/23/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Kartal'daki bombalı saldırıdan yaralı kurtulan terörist ifade verdi 
</HEADLINE>
<TEXT>

     Kartal'daki Hür ve Kabul Edilmiş Masonlar Büyük Locası Derneği Yakacık Şubesi'ne yönelik bombalı saldırıya ilişkin soruşturmayı yürüten DGM Cumhuriyet Savcısı, hastanede tedavisi süren saldırgan Engin Vural'ın ifadesini aldı. 
     AA muhabirinin aldığı bilgiye göre, saldırıya ilişkin soruşturmayı yürüten İstanbul DGM Cumhuriyet Savcısı Bekir Raif Aldemir, Kartal Dr. Lütfi Kırdar Eğitim ve Araştırma Hastanesi'nde giderek, olayda sol kolu ile eli koptuğu için polis nezaretinde tedavi gören saldırgan Engin Vural'ın sorgusunu yaptı. 
     Sorgusunda daha önce polise verdiği ifadesini kabul ettiğini, olaydan pişmanlık duyduğunu söylediği belirtilen Vural'ın, Masonlara yönelik bir eylem gerçekleştirmek istediklerini, eylemi olayda ölen Nihat Dğruel ve Adem Çetinkaya ile planladıklarını, silah ve bombaları da Çetinkaya'nın temin ettiğini söylediği öğrenildi. 
     DGM Cumhuriyet Savcısı Aldemir, yaklaşık 1 saat süren ifade alma işleminden sonra hastaneden ayrıldı. 
     
</TEXT>
</DOC>
