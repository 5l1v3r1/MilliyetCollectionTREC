<DOC>
<DOCNO> 233017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/siyaset/siy08.html </URL>
<DATE> 2004/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'a içki hediye edildi 
</HEADLINE>
<TEXT>

   ANKARA Milliyet 

   
   Başbakan Recep Tayyip Erdoğan, 23 Nisan Ulusal Egemenlik ve Çocuk Bayramı dolayısıyla Türkiye'ye gelen yabancı çocuk heyetinden ilginç hediyeler aldı. 29 ülkeden 551 çocuğu kabul eden Erdoğan, yabancı heyetlere VCD player hediye etti. Yöresel kıyafetiyle gelen Meksika heyeti, Erdoğan'a tekilaya benzeyen bir içki olan meskal hediye etti. Hediyenin ne olduğunu merak eden Erdoğan'a içkinin ne olduğu anlatıldı. 
   Filistin heyetinden bir kız çocuğu da zafer işareti yaparak Erdoğan'a Allah'ın 99 isminin yazılı olduğu bir tablo hediye etti. Yine Filistin heyetinden Hance Kalıb da, Erdoğan'a Arafat'ın başına taktığı ve ucunda Filistin bayrağının renklerinin yer aldığı Cofiya verdi. Kalıb, Erdoğan'a, "Bize yardım edin, destek verin. Türkiye'yi çok seviyoruz" dedi. Irak heyeti de Erdoğan'a çiçek verdi. 
   Barış çağrısı yapan Erdoğan, şunları kaydetti "Size düşen bizim yaptıklarımızla yetinmemek, dünyayı savaşlardan, kötülüklerden, açlıklardan ve yoksulluklardan tamamen uzaklaşmış bir barış ve sevgi kültürüyle donatmanızdır. Sizlerden isteğim yüzlerinizdeki gülücükleri, kalplerinizdeki sevgiyi hiç yitirmemenizdir." 
   
   
   
</TEXT>
</DOC>
