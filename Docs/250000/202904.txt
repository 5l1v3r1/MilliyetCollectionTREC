<DOC>
<DOCNO> 202904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/yazar/uras.html </URL>
<DATE> 2003/12/18/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Japonlar Türkiye'ye gelmekten korkuyor 
</HEADLINE>
<TEXT>

   TOKYO 
   
   Japonya'ya gideceğimi duyan Vitali Hakko gitmeden önce telefonla beni arada. "Japon turistler Beyoğlu'na hayat veriyordu. Gelmez oldu. Dışişleri Bakanımıza hatırlat. Bu konuda bir şeyler yapmasını rica et" dedi. 
   Dışişleri Bakanımız kısa Japonya gezisinde Japon hükümeti yetkilileri ve Dışişleri Bakanı ile görüşmelerinde turizm konusuna da zaman ayırdı. 
   Çünkü İstanbul'daki terör eylemleri üzerine Japon Dışişleri Bakanlığı'nın "İstanbul'un tehlike derecesini 1'den 2'ye yükseltmesi" üzerine Japon turist sadece İstanbul'a değil, Türkiye'ye gelmez oldu. 
   Karar "Türkiye" için değil "İstanbul" için alınan bir karar. Fakat tüm turların iptaline neden olmuş. Seyahat acentelerinde Türkiye ile ilgili tüm broşürler raflardan kaldırılmış. Riskten korkan seyahat acenteleri 15 Ocak 2004 tarihine kadarki tüm turlara katılacaklara paralarını iade etmiş. 
   Mustafa Pilav, İstanbul'da Dorak Turizm'de çalışırken Tokyo'ya gelmiş. Bir Japon ile ortak "New Millennium" seyahat acentesini kurmuş. Japonya'dan Türkiye'ye turist göndermeye başlamış. "Türkiye'ye orta yaş üzeri, zengin Japonlar ilgi gösteriyor. İstanbul - Çanakkale Truva , Efes, Pamukkale, Antalya, Konya Mevlana , Kapadokya, Ankara parkurunda 10 günlük turlar ilgi görüyor. Sadece tur bedeli 1.500 olar dolayında ama bir Japon turist Türkiye'de 1 Alman turistin 7 katı harcama yapar. Para bırakır" diyor. 
   İstatistiklere göre 2002 yılında Türkiye'ye 80 bin Japon gelmiş. Bunların 65 bininin turist olduğu tahmin ediliyor. Bunların da 16 binini Mustafa Pilav'ın seyahat acentesi göndermiş. 
   Mustafa Pilav, "Japonya'daki Türkiye yılı etkinlikleri ilgiyi artırmıştı. 2004 yılında en az 160 bin turisti Türkiye'ye gönderecektik. Türkiye için bu rakamlar çok küçük. Her yıl 15 milyon Japon yabancı ülkelere seyahat ediyor. İtalya'ya 1.5 milyon, İspanya ve Fransa'ya 1 milyon Japon gidiyor. Biz de tam turist sayısını artırıyorduk... Başımıza bu geldi" diyerek dertleniyor. 
   Japonlar için dış turizmde yaz sezonu 1 Nisan - 31 Ekim arası imiş. Şubat ayı sonuna kadar Japon Dışişleri Bakanlığı'nın "İstanbul'un tehlike derecesini 2'den 1'e indirmesi halinde" 2004 turizm mevsiminde yüz bin dolayında Japon turistin Türkiye'ye gelmesinin sağlanabileceği söyleniyor. 
   Durup dururken dört bomba Türkiye'nin ekonomisini ne kötü vurdu .. 
   
      
   
</TEXT>
</DOC>
