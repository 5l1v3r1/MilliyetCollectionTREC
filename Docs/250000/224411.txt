<DOC>
<DOCNO> 224411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sondun09.html </URL>
<DATE> 2004/03/22/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Newsweek ''Teröristler ABD seçimlerinden önce de saldırabilir'' 
</HEADLINE>
<TEXT>

     Madrid'teki tren istasyonlarına yönelik bombalı saldırılardan sonra İspanya'nın Irak'taki askerlerini çekme kararı almasının Amerikan hükümeti içerisinde panik havası yaşanmasına yol açtığı bildirildi. 
     Konuyu son sayısında irdeleyen Newsweek dergisine açıklamada bulunan Avrupalı bir terörle mücadele uzmanı, ''Gelecekte seçimleri etkilemek için daha büyük terörist eylemlerde bulunulmasından korkuyoruz. Bu durum kasım ayında yapılacak olan Amerikan başkanlık seçimleri için de geçerli'' diye konuştu. 
     İspanya'nın kararının Bush yönetiminde paniğe sebep olduğunun üst düzeyli yetkililerce doğrulandığını kaydeden dergiye konuşan bir yetkili, ''Müstakbel İspanya Başbakanı Luis Rodriguez Zapatero'nun asker çekme kararı, şimdiye kadar karşılaştığımız ve bizi en zor durumda bırakan bir karar'' dedi. 
     İspanya, Bush'un Irak'ı işgal kararına en fazla destek veren birkaç ülkeden biriydi. 
     
     TERS DE TEPEBİLİR 

     Derginin yorumunda, ''ABD'yi yalnız bırakmak amacıyla Avrupa ülkelerine yöneltilen terörist eylemlerin ters tepmesi olasılığı bulunduğuna'' da işaret edildi. Newsweek bu konuda, ''Şayet saldırılar artarsa, Avrupa kamuoyu ABD'ye yaklaşabilir ve teröre karşı mücadeleyi bir asayiş sorunundan çok top yekun bir savaş gibi görmeye başlayabilir'' yorumunda bulundu. 
     Irak savaşına destek vermeyen bir ülkeye mensup kimliği saklı tutulan bir terör uzmanı da ''İspanya'nın askerlerini çekmesinin teröristler açısından büyük bir zafer olacağını'' ifade etti. Uzman, ''Batı dünyasının kurbanların yanında yer alamayacağı yolundaki teori, Usame bin Ladin'in eski teorisidir'' diye konuştu. 
     
     ALMANLARIN GÖRÜŞÜ 

     Dergiye açıklamada bulunan Alman başbakanlık görevlilerinden biri ise ''Almanlar için şimdiye kadar asıl önem taşıyan sorunların İsrail-Filistin çatışması, yıkılan devletler, gelişen ülkelerde artan İslami kökten dincilik gibi şeyler olduğunu'' ifade etti. Yetkili, ''Madrid'ten sonra ise terörle mücadele Avrupalılar için eskiye oranla çok daha fazla önem kazanmıştır'' açıklamasında bulundu. 
     
</TEXT>
</DOC>
