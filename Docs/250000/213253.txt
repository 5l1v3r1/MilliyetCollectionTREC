<DOC>
<DOCNO> 213253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sondun09.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Başbakan Yardımcısı'ndan ABD'ye sürpriz ziyaret... 
</HEADLINE>
<TEXT>

     İsrail Başbakan Yardımcısı Ehud Olmert, ABD'nin başkenti Washington'a sürpriz bir ziyaret yaptı. 
     ABD Dışişleri Bakanlığı sözcüsü Richard Boucher, Olmert'in ziyaretini doğrularken, İsrail Başbakan Yardımcısı'nın ABD Dışişleri Bakanı Colin Powell ile İsrail'in Gazze Şeridi'ndeki Yahudi yerleşim merkezlerini boşaltma kararı konusunu görüşeceğini söyledi. 
     Boucher, Gazze Şeridi'ndeki Yahudi yerleşim merkezlerinin boşaltılmasına ilişkin sorunun çözülerek bu yolda ilerlenmesi ve sorunun İsrail ile Filistin arasında yarattığı zorluğun ortadan kaldırılmasının önemine değindi. Boucher, barış sürecine tek taraflı olarak son verme ya da tek taraflı bir anlaşma yapılmasına ilişkin herhangi bir girişim konusunda her zaman endişeli olduklarını kaydetti. 
     Filistin Başbakanı Ahmed Kurey, İsrail Başbakanı Ariel Şaron'un Gazze Şeridi'ndeki Yahudi yerleşkelerini boşaltma kararını ''iyi haber'' olarak nitelemiş, Şaron'un plan için referandum seçeneğini de düşündüğü bildirilmişti. 
     
</TEXT>
</DOC>
