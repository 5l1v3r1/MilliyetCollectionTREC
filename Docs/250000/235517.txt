<DOC>
<DOCNO> 235517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sondun30.html </URL>
<DATE> 2004/04/28/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Verheugen Genişleme, Avrupa'nın istikrar sorununu tamamen çözmez 
</HEADLINE>
<TEXT>

     Avrupa Birliği'nin AB genişlemeden sorumlu üyesi Günter Verheugen, genişlemenin, Avrupa Kıtası'nın istikrar ve barış sorununu tamamıyla çözmeyeceğini belirterek, ''sınırlarımızın ötesinde, Doğu Avrupa ve Akdeniz bölgesinde de, büyümeye, refaha ve demokrasiye ihtiyacımız var'' dedi. 
     Verheugen, Dünya Ekonomik Forumu tarafından düzenlenen ve bugün Polonya'nın başkenti Varşova'da başlayan Avrupa Ekonomi Zirvesi'nde yaptığı konuşmada, AB'nin genişlemesi konusuna değindi. 
     ''Eğer komşularımız refah içinde olursa, biz de refah içinde olabiliriz'' ifadesini kullanan Verheugen, genişlemiş birliğin de birçok komşusunun olacağını belirtti. Verheugen şunları kaydetti 
     ''Komşularımızın bizim değerlerimizi paylaşması çıkarımızadır. Bu nedenle Avrupa komşuluk politikasını geliştirdik. Sınırlarımızda istikrarı sağlamak ta bekleyecek bir iş değildir.'' Polonya Devlet Başkanı Aleksander Kwasniewski himayesinde gerçekleştirilen ve ''Avrupa-Genişleme ve Ötesi'' ismini taşıyan Zirvede, Avrupa Birliği'ne AB katılacak 10 yeni ülke ile Avrupa ekonomisi ağırlıklı olarak tartışılacak. 
     
     PROGRAM... 
     Zirve'nin genel konuları ise şöyle 
     ''Avrupa'da iş ortamı oluşturmak. Avrupa'nın ümit ve kaygıları, Kafkaslar, Rusya'nın geleceği, Güney Doğu Avrupa, yeni Avrupa Birliği'nin biçimi merkez ve dış sınırları , en büyük yeni girecek ülke olarak Polonya, Lizbon Gündemi, Avrupa'nın güvenliği, sermaye piyasaları, istihdam piyasası ve göçmenler, Avrupa'nın ekonomik görünümü, Avrupa'ya daha çok yatırımın çekilmesinin yolları, ortak tarım ve enerji politikaları.'' Varşova'daki Avrupa Ekonomi Zirvesi'nde Türkiye için özel bir oturumun da gerçekleştirilmesi bekleniyor. 
     Oturumda, Avrupa Birliği-Türkiye gündemindeki sorunlar, Kıbrıs'ın Avrupa Birliği'ne girmesinin, Avrupa Birliği ile Türkiye arasındaki ilişkilere nasıl yansıyacağı konuları ele alınacak. 
     Zirveye, çok sayıda devlet başkanı, başbakan, bakan, AB yetkilisi, şirket temsilcileriyle medya mensubu katılıyor. 
     
</TEXT>
</DOC>
