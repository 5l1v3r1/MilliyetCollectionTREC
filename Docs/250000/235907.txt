<DOC>
<DOCNO> 235907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonsiy22.html </URL>
<DATE> 2004/04/29/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
AB'nin Kıbrıs tüzüğü... Türk tarafı uygulamayı takibe alacak 
</HEADLINE>
<TEXT>

     AB üyesi ülkelerin Brüksel'deki daimi temsilcilerinden oluşan Daimi Temsilciler Komitesi'nin COREPER ve bugün de Konsey'in onayladığı değiştirilmiş Kıbrıs tüzüğünün uygulaması, 2 ay boyunca Türk tarafınca yakından izlenecek. 
     Diplomatik kaynaklardan edinilen bilgiye göre, Türk tarafının değişiklik önerileri doğrultusunda AB tarafından yeniden kaleme alınan tüzük, son haliyle yine de Türk tarafının isteklerini tam anlamıyla karşılamıyor. 
     Bu çerçevede, diplomatik kaynaklar, önümüzdeki iki ay boyunca tüzüğün uygulamasının Türk tarafınca izleneceğini belirterek, bu sürenin bitiminde AB'nin yeni bir açılım paketi hazırlaması beklentilerini dile getiriyorlar. 
     COREPER tüzüğüyle, Yeşil Hat'tan geçişlerde AB vatandaşlarının serbest dolaşımına izin vererek KKTC turizm sektörüne katkı sağlıyor. AB'nin KKTC'yi ne kadar muhatap alabileceği, Komisyonu'nun Kuzey Kıbrıs'ta ne tür bir temsilcilik açacağı, bu konularda hukuki engellerin nasıl aşılacağı sorularıysa gündemde kalıyor. 
     COREPER kararına göre, AB Komisyonu, Kıbrıslı Türklerin ekonomik izolasyonuna son vermek için gerekli önlemleri ve yöntemleri teknik açıdan belirleyerek önümüzdeki haftalarda öneriler getirecek. AB'nin Türkler için ayırdığı 259 milyon euro'nun ne şekilde değerlendirilebileceği de bu öneriler çerçevesinde ortaya çıkacak. 
     AB Komisyonu'nun önerilerinin iki ay içinde açıklanması bekleniyor. 
     Kıbrıs tüzüğünün, 1 Mayıs'tan itibaren yürürlüğe sokulması öngörülüyor. 
     
</TEXT>
</DOC>
