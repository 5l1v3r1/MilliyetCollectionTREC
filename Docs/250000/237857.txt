<DOC>
<DOCNO> 237857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonsiy31.html </URL>
<DATE> 2004/05/06/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Gönül "Afganistan'a asker gönderme konusunda resmileşmiş birşey yok" 
</HEADLINE>
<TEXT>

     Milli Savunma Bakanı Vecdi Gönül, ''Türkiye'nin NATO kapsamında Afganistan'a asker göndereceği'' iddialarıyla ilgili olarak, ''Henüz öyle resmiyete intikal etmiş bir şey yok'' dedi. 
     Avusturya Savunma Bakanı Günther Platter, Bakan Gönül'ü Milli Savunma Bakanlığı'ndaki makamında ziyaret etti. 
     Platter, bakanlığa gelişinde Gönül tarafından askeri törenle karşılandı. 
     Bakan Gönül, ikili görüşmeler öncesinde yaptığı açıklamada, Avusturya ile Türkiye savunma bakanları arasında başlatılmasını arzuladığı münasebet açısından Bakan Platter'in ziyaretine büyük önem verdiklerini belirtti. 
     Avusturya ile Türkiye'deki genel seçimlerin aynı zamana denk geldiğini ifade eden Gönül, iki bakan olarak Türkiye ile Avusturya arasındaki savunmayla ilgili konuları ele alacaklarını söyledi. 
     Konuk Bakan Platter de, Bakan Gönül'ün kendisini Türkiye'ye bir sene önce davet ettiğini dile getirerek, bu ziyarete büyük önem verdiğini kaydetti. 
     Dünya çapında yaşanan tehlikeler nedeniyle tüm ülkelerin işbirliği yapmaları gerektiğinin bilincinde olduğunu belirten Platter, iyi bir işbirliğiyle Avrupa ve dünyada güvenliğin sağlanabileceğini vurguladı. 
     Platter, Bakan Gönül ile Avrupa Güvenlik ve Savunma Politikası AGSP ile NATO hedeflerini konuşma imkanı bulacaklarını dile getirerek, Güneydoğu Avrupa'nın geleceğiyle ilgili konuları da değerlendireceklerini söyledi. 
     
     AFGANİSTAN'A ASKER GÖNDERİLMESİ 
     Bakan Gönül, bir gazetecinin, ''NATO kapsamında Türkiye'den Afganistan'a asker gönderilmesi gündemde mi '' sorusuna, ''Henüz öyle resmiyete intikal etmiş bir şey yok'' karşılığını verdi. 
     Bedelli askerlikle ilgili çok sayıda milletvekilinin soru önergesi verdiğinin anımsatılması üzerine de Gönül, ''Soru önergelerine cevap vermek için çalışma yapılıyor'' dedi. 
     Bakan Gönül, Afganistan'a gönderileceği duyurulan helikopterlerde gelinen son durumun sorulması üzerine de, helikopterlerin nakliye masraflarını Lüksemburg'un ödeyeceğini belirterek, ''3 tanesinin gönderilmesi artık tahakkuk etti. Oradaki masraflarının karşılanması için gerekli parayı bulmaya çalışıyoruz. Bulunca göndereceğiz. Henüz takvim kesinleşmedi, ama nakille ilgili problem çözülmüş oldu. Gönderilmesi ve geri alınması için 2 milyon doların üzerinde bir masraf gerekiyordu'' diye konuştu. 
     
</TEXT>
</DOC>
