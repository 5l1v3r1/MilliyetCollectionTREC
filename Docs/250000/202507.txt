<DOC>
<DOCNO> 202507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sonspo01.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Ahmet Dursun gönderilecek mi 
</HEADLINE>
<TEXT>

     Beşiktaş Kulübü Yönetim Kurulu toplantısı bu akşam yapılırken, teknik direktör Mircea Lucescu, toplantının bir bölümüne katılarak, takımın son durumu hakkında rapor verdi. 
     Akaretler'deki kulüp binasında gerçekleştirilen toplantıya katılan Rumen teknik adamın, yönetimle transfer, futbolcuların disiplinsiz davranışları ve takımın son durumu hakkında görüştüğü öğrenildi. 
     Toplantı sonrası bir açıklama yapan Beşiktaş Kulübü İkinci Başkanı ve Transfer Komitesi Başkanı Hüsnü Güreli, Lucescu'dan takımın son durumu ile ilgili bilgi aldıklarını söyledi. 
     Güreli, son haftalarda disiplinsiz davranışları ile gündeme gelen Ahmet Dursun ile ilgili bir soru üzerine, ''Ahmet Dursun'un, maalesef son dönemlerde disiplinsiz davranışları oldu. Bununla ilgili teknik heyetimizden rapor aldık. Hakkında gerekli disiplin işlemleri yapılmaya başlanacak'' dedi. 
     Ahmet Dursun'un takıma geldiği yıl çok iyi futbol sergilediğini, ancak geçen sezon ve bu yıl futbolunda bir düşüş olduğunu anlatan Güreli, şunları söyledi 
     ''Yönetim olarak futbolundaki düşüşü anlayışla karşılarız. Ancak burada önemli olan Beşiktaş ilkelerine karşı yapılan hareketlerdir. Yaptığı disiplinsiz hareketlerin affedilebilir olanları var, hoşgörüyle karşılayamayacaklarımız var. Sinan Engin ile muhabbeti sırasında yaptıkları, arkadaşlarına davranışları hoş göreceğimiz şeyler değil. Bu disiplinsiz davranışları nedeniyle gerekli işlemleri yapacağız.'' 
     
     AHMET GÖNDERİLECEK Mİ 
     Güreli, bir basın mensubunun ''Ahmet'in takası veya bir başka takıma gönderilmesi gündeme gelebilir mi '' sorusuna ''Gerekli disiplin işlemleri yapılacak. Gönderilmesi, takasta kullanılması ihtimali de var. Bunun dışında, Futbol Federasyonu'nun yayınladığı mevzuatın uygulanması konusu da var. Yarın bu konuda kesin karara varacağız'' diye yanıt verdi. 
     Transfer konusuna da değinen Güreli, bu konuda araştırmalarının sürdüğünü, Avrupa kupalarında forma giyebilecek yabancı bir oyuncu alabileceklerini söyledi. 
     
</TEXT>
</DOC>
