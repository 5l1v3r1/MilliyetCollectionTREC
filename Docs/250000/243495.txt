<DOC>
<DOCNO> 243495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sondun20.html </URL>
<DATE> 2004/05/28/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Her 140 ABD'liden biri hapiste... 
</HEADLINE>
<TEXT>

     ABD'de her 140 kişiden birinin hapiste yattığı ve Amerikan hapishanelerinde bulunanların sayısının 2 milyonun üzerinde olduğu bildirildi. 
     ABD Adalet Bakanlığı tarafından Haziran 2003'te yapılan araştırmaya göre, 2 milyon 78 bin 570 mahkumun sadece 100 bin 102'si kadın. Buna göre, Amerikalı her 75 erkekten birisinin hapiste olduğu sonucuna ulaşılıyor. 
     ABD'de suç oranının düşmesine rağmen hapishanelerin kalabalıklaşması, 80'li ve 90'lı yıllarda özellikle sabıkalılara karşı ceza kanunlarının sertleştirilmesiyle açıklanıyor. 
     Suç oranının 1991'den beri düşme eğiliminde olduğu, ancak bu dönemde suçluların yakalanıp mahkum edilmesi oranının yüzde 49 arttığı bildirildi. 
     Bu veriler ışığında ABD, Rusya'nın önünde, diğer batı ülkelerine ise büyük fark atarak dünyada ilk sırada geliyor. 
     Adalet Bakanlığına göre, 18 yaşın altındaki mahkumların sayısında küçük oranda azalma söz konusuyken, yabancı mahkumların sayısı ise son bir yılda yüzde 2.3 artarak, 90 bin 700'e ulaştı. 
     Bakanlık verileri, mahkumların yüzde 68'i, ''ırkçı ya da etnik azınlık gruplarına mensup'' olduğunu gösteriyor. 
     
</TEXT>
</DOC>
