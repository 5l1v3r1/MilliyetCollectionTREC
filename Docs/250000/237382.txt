<DOC>
<DOCNO> 237382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/spor/axspo03.html </URL>
<DATE> 2004/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Evdeki yabancılar 
</HEADLINE>
<TEXT>


Prates, Bratu ve Batista'yı gönderip, yeni yabancılarına yer açmak isteyen Galatasaray, büyük sıkıntıya düştü. Sözleşmelerinde ağır maddeler bulunan futbolculara ya para ödenecek, ya da kiralık gönderilecek 

HALİL ÖZER 


Üçlüden olumsuz yanıt 
GALATASARAY, yabancı transferinde "evdeki yabancılar"ı nedeniyle sıkıntıya düştü. Yeni takım oluşturma çabalarını sürdüren Sarı - Kırmızılılar, öncelikle Prates, Bratu ve Batista'yı gözden çıkardı. Yabancı transferi için kontenjan açmak isteyen Cim - Bom, bu kararını oyuncularına bildirdi. Ancak üçünden de olumsuz yanıt aldı. Üçü de sözleşmeleri sona erinceye kadar ayrılmak istemediklerini belirtti. 

İki çözüm yolu var 
PRATES, Bratu ve Batista'nın gitmek istememesi üzerine sıkıntıya düşen Sarı - Kırmızılılar, şimdi üçünü de göndermek için çok zorlanacak. Cim - Bom, oyuncuların mukavelelerindeki ağır şartlar nedeniyle bir türlü sözleşmelerini feshetmeyi göze alamıyor. Bu nedenle yönetimin önünde iki yol kalıyor. Birincisi para ödeyip göndermek, buna yönetim yanaşmıyor. Diğeri ise bir başka kulüp bulup, kiralamak. 

Mondi kesin kalıyor 
ÇOK kötü performans ortaya koyan futbolculara şimdilik alıcı bulunmuyor. Bu nedenle yönetim bir yandan yabancı oyuncu, diğer taraftan da eldeki yabancılara kiralık kulüp arayışını sürdürüyor. Diğer isimlerden Mondragon'un kalması kesinleşirken, Petre'nin de kalma şansının bulunduğu ifade edildi. Tüm bu gelişmeler nedeniyle Galatasaray yabancı transferinde işi ağırdan alıyor. 

'Cihan'ı ver, Çağdaş'ı al' 

Gürsoy ile görüşen Denizli Teknik Direktörü, Cim-Bom'un istediği futbolcuya karşılık Cihan Haspolat'ı istedi. Galatasaray kanadı bu takasa olumlu bakıyor 

FERAH IŞIK DHA 

DENİZLİSPORLU Çağdaş konusunda başlayan pazarlık, değişik bir boyut kazandı. Galatasaray 2. Başkanı Ergun Gürsoy ile görüşen Yeşil - Siyahlılar'ın Teknik Direktörü Giray Bulak'ın, Cim - Bom'dan Cihan Haspolat'ı istediği öğrenildi. Bulak'ın telefonda, "Hagi, Cihan'ı istemiyor. Bu futbolcu benim oyun sistemim için ideal biri. Çağdaş'a karşılık bir miktar parayla Cihan'ı verin" dediği, Gürsoy'un da bu teklife olumlu baktığı vurgulandı. 

Aslara gözdağı 

CİM - BOM'UN en tecrübeli isimlerinden Ergün ile Hasan Şaş'ın performansının bir türlü istenen düzeye gelmemesi, Sarı - Kırmızılılar'ın canını sıktı. Kalan iki maçta da ikiliyi gözaltına alacak olan Galatasaray, sezon sonunda Hasan ile Ergün'ün durumunu masaya yatıracak. İki futbolcunun da, kendilerini toparlamaması durumunda kiralık gönderilebileceği ifade ediliyor. 

Eli sopalı Hagi 

ERHAN TELLİ 

GALATASARAY Teknik Direktörü Gheorghe Hagi, oyuncularıyla önceki günkü idman öncesinde bir toplantı yaptı, Trabzonspor maçının önemini hatırlattı. İstanbulspor beraberliği için oyuncularına oldukça kızan Rumen teknik adamın, "Trabzon maçında sizden her şeyinizi vermenizi bekliyorum. İyi futbol oynamalı ve kazanmalıyız. Aksi takdirde sorumluluk kabul etmiyorum" diye konuştu. Öte yandan Cim - Bom dünü izin yaparak geçirdi. 


</TEXT>
</DOC>
