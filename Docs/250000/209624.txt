<DOC>
<DOCNO> 209624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sondun35.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Simitis "Kıbrıs sorunu çözülmezse Türkiye AB'ye üye olamaz" 
</HEADLINE>
<TEXT>

     Yunanistan Başbakanı Kostas Simitis, ''Kıbrıs sorununun çözülmemesi halinde Türkiye'nin AB'ye üyeliğinin düşünülemeyeceğini'' söyledi. 
     Simitis, Atina'yı ziyaret eden Kıbrıs Rum Yönetimi lideri Tasos Papadopulos ile görüşmesinin ardından gazetecilere yaptığı açıklamada, Papadopulos ile ''Türk yetkililerin Kıbrıs'ta müzakerelere başlanacağına ilişkin açıklamalarının ışığında önemli bir görüşme yaptıklarını'' kaydetti. 
     Atina ve Rum Yönetimi'nin BM Genel Sekreteri Kofi Annan'ın sunduğu plan temelinde ''adil, kalıcı, AB müktesebatına uygun ve insan haklarına saygı çerçevesinde bir çözüm için'' müzakerelere hazır olduğunu vurgulayan Simitis, en kısa zamanda çözüm yanlısı olduklarını belirtti. 
     Kıbrıs sorununun çözüm anahtarının Türkiye'nin elinde olduğunu öne süren Simitis, ''Türkiye, KKTC Cumhurbaşkanı Rauf Sayın Denktaş'ı desteklemeyi sürdürüyor ve uluslararası toplumun reddine rağmen oldu-bittilerini yasal hale getirmeye çalışmakta ısrar ediyor. Türk tarafının uzlaşmaz tavrını değiştirmesini ümit ediyorum. Kıbrıs'ın birleşmiş bir biçimde 1 Mayıs'ta AB'ye girmesi Kıbrıslı Türklerin de yararınadır'' dedi. 
     ''Kıbrıs sorununun çözülmemesi halinde Türkiye'nin AB'ye üyeliğinin düşünülemeyeceğini de'' söyleyen Simitis, Ankara'dan yapılan son açıklamaların olumlu olduğunu, ancak çözüm için esaslı girişimlerde bulunulması gerektiğini savundu. 
     Simitis, sorular üzerine müzakerelerde anlaşma sağlanamaması halinde Kıbrıs'ta referanduma gidilmesinin mümkün olmadığını da vurguladı. 
     Gazetecilerin Türkiye'den beklentisinin ne olduğuna ilişkin sorularını da yanıtlayan Simitis, ''Örneğin Annan planında yer alan iki parça devletin anayasasının içeriği gibi konulardaki tezlerini sergileyebilir'' diye konuştu. 
     Papadopulos ise Simitis ile yaptıkları görüşmede, Kıbrıs'a ilişkin son gelişmeleri ayrıntılı bir biçimde ele aldıklarını söyledi. 
     Rum lider, Atina ile Lefkoşa'nın Rum tüm konularda fikir birliği içinde olduklarını da kaydetti. 
     
</TEXT>
</DOC>
