<DOC>
<DOCNO> 236326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/dunya/axdun01.html </URL>
<DATE> 2004/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkence savunmasına bak 
</HEADLINE>
<TEXT>


Iraklılara işkence yapan ABD askerleri, esirlere nasıl davranılması gerektiğini bilmiyormuş 

DIŞ HABERLER SERVİSİ 


Irak'ın başkenti Bağdat yakınlarındaki Ebu Garip cezaevinde Iraklı esirlere işkence ve kötü muamele yapıldığını gösteren fotoğraflar dünyada şok etkisi yarattı. Türk basınında ilk kez Milliyet'in dünkü sayısında yer alan fotoğraflar, ABD askerlerinin işkence yaptığını gözler önüne serdi. Esirlere işkence suçundan yargılanan altı ABD'li askerin avukatları, müvekkillerinin esirlere nasıl davranacakları konusunda üstlerince bilgilendirilmediğini öne sürdü. Avukatlar, olayın asıl sorumlusunun, işkence yapan askerlere talimat veren cezaevinde görevli paralı askerler olduğunu söyledi. 

Bush Tiksindim 
ABD Başkanı Bush, Irak'ta Amerikan askerlerinin esirlere kötü muamele etmesinden "derin tiksinti" duyduğunu söyledi. İngiltere Başbakanı Tony Blair de işkence fotoğraflarını "dehşet verici" olarak değerlendirdi. BM Genel Sekreteri Annan fotoğraflardan rahatsızlık duyduğunu bildirdi. 

Çelik yelekli köpek 

Irak'ta görevli ABD askerlerine eşlik eden arama köpekleri, en az askerler kadar zorlu bir görev sürdürüyor. Gerektiğinde askerlerin hayatını kurtaran köpeklere bu nedenle çelik yelek giydiriliyor. Üç haftadır şiddetli çatışmalara sahne olan Irak'ın Felluce kentinde görevli Birinci Deniz Piyade Taburu'na bağlı bu köpek de, kente giriş çıkış yapan sivilleri dikkatle izliyor. Amerikan askerleri Felluce kentine girişine izin verilmeyen bir Iraklıyı kendilerine küfür etmesi üzerine gözaltına aldı. Iraklı, gözaltı sırasında ABD askerlerine küfür etmeye devam etti. 


</TEXT>
</DOC>
