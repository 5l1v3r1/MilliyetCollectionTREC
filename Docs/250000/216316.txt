<DOC>
<DOCNO> 216316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sonspo32.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahkim kurulu toplantısı... 
</HEADLINE>
<TEXT>

     Futbol Federasyonu Tahkim Kurulu, bu akşam yaptığı toplantıda kulüplerin aldıkları cezalara yaptıkları itirazları değerlendirdi. 
     Futbol Federasyonu'nun Levent'teki binasında gerçekleştirilen ve yaklaşık 4 saat süren toplantının ardından bir açıklama yapan Başkan Türker Arslan, Beşiktaş ve Elazığspor'un 1'er maç saha kapatma cezalarını oybirliğiyle onadıklarını, 2. Lig A Kategorisi'nde mücadele eden Karşıyaka'nın 2 maç seyircisiz oynama cezasını da 1 maça indirdiklerini söyledi. 
     Arslan ayrıca, Denizlispor Teknik Direktörü Giray Bulak'ın 15 günlük hak mahrumiyeti cezasını da onadıklarını kaydetti. 
     Beşiktaş Kulübü Avukatı Ömer Bedük'ün bu akşamki toplantıya katılarak, cezanın kaldırılması için kendilerine delil sunduğunu belirten Arslan, yaptıkları değerlendirmeler neticesinde siyah-beyazlı kulübün cezasını onadıklarını ifade etti. 
     Samsunspor maçında çıkan olaylar sonrası 1 maç sahası kapatılan Beşiktaş, evinde oynayacağı ilk karşılaşma olan İstanbulspor maçını Futbol Federasyonu'nun belirleyeceği tarafsız bir sahada oynayacak. 
     Bu arada, Karşıyaka Kulübü Başkanı Cenk Karace de toplantıya katılarak kurula kaset ve delil sundu. 
     Öte yandan, Elazığspor kendi sahasında Fenerbahçe ile yaptığı maçtan sonra hakeme yapılan saldırı, Denizlispor Teknik Direktörü Giray Bulak, Gençlerbirliği ile yaptıkları kupa maçında hakem tarafından sahadan atılması, Karşıyaka ise Göztepe maçında çıkan olaylar nedeniyle ceza almıştı. 
     
</TEXT>
</DOC>
