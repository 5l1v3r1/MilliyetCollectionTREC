<DOC>
<DOCNO> 236147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sondun35.html </URL>
<DATE> 2004/04/30/ </DATE>
<TIME> 18.47 </TIME>
<AUTHOR>  </AUTHOR>
<HEADLINE>
Denktaş "Rum tarafı hiçbir şekilde KKTC halkını temsil edemez" 
</HEADLINE>
<TEXT>

     KKTC Cumhurbaşkanı Rauf Denktaş, yarın Avrupa Birliği AB üyesi olacak Kıbrıs Rum tarafının hiçbir şekilde KKTC halkını temsil etmediğini ve edemeyeceğini söyledi. 
     Rum tarafının tek yanlı yaptığı AB müracaatının, referandumda Rumlar ''hayır'' dedikten sonra neden askıya alınmadığını anlamadıklarını ifade eden Denktaş, ''Bize Rum kanalı ile yardım teklifi yapmasınlar'' dedi. 
     Denktaş, referandumda ''AB'ye girmeye de hayır'' diyen Rumların üyeliğinin, AB tarafından ''buz dolabına kaldırılması'' gerektiğini, ancak bunun yapılmadığını ifade ederek, AB'ye giren Rumların 1974 öncesi Kıbrıs Türklerine yaptığının tazminatını ödemesi gerektiğini bildirdi. 
     Cumhurbaşkanı Denktaş, KKTC Kamu-İş Sendikası ve Barış Harekatı Gaziler Derneği heyetini ayrı ayrı kabulü sırasında yaptığı konuşmada, Türk tarafında, referandumda ''evet'' diyenlerin çoğunluğunun, ''Evet derseniz KKTC tanınacak'' sözlerine kandığını belirterek, ''İnşallah tanıma yoluna çıkarız ve tanınırız. Temennimiz budur. Verilen sözün tutulacağı inancımızı yitirmedik'' diye konuştu. 
     AB'nin vaatleri olduğunu, bunların yerine getirilmesini beklediklerini kaydeden Denktaş, ''Bize Rum'a boyun eğerek, Rum kanalı ile yardım almayı teklif etmesinler. Rum'un kanalıyla, Rum'u meşru hükümet olarak kabul ederek, ticaret yapmamızı da zannedersem kabul edecek insanımız pek azdır. Bu konularda hükümetimizin gereken hassasiyeti göstermesini diliyorum'' dedi. 
     ''Allah'ın yardımıyla Annan planı masadan kalkmıştır'' diyen Denktaş, şöyle konuştu 
     ''Ümidimiz, AB'nin, 'Kıbrıs' diye üye yaptığı kuruluşun sadece Rumları temsil ettiğini, Türkler hakkında tek bir söz söyleme hakları olmadığını takdir ederek gereğini yapmasıdır. 
     Verilen sözler var, bu sözlerin tutulup tutulmayacağını göreceğiz. Ama AB'ye girmeyi referandumla reddetmiş olan Rum tarafını, hem de 'meşru hükümet' addederek AB'ye almanın hangi mantığa, hangi yasaya sığdığını anlamak mümkün değildir. Gönülleri ne kadar geniş olursa olsun, ne kadar müsamahakar ve insan haklarına riayetkar olurlarsa olsunlar bugün Kıbrıs Rumlarına, referandumdan çıkan sonuçlar nedeniyle 'biz sizi buz dolabına koyuyoruz, ta ki anlaşasınız' demeleri gerekirdi ki, anlaşma için gerekli olan denge kurulmuş olsun. Bunu yapmadılar.'' 
     
     "Tazminat istiyoruz" 
     Rumlar tarafından, 1974 öncesi dönemde şehit edilen bazı Kıbrıslı Türklerin fotoğraflarını, heyeti kabul ettiği odaya astıran Cumhurbaşkanı Denktaş, '' AB'ye Üye yapmış oldukları 'Kıbrıs hükümeti'nin bize olan sorumluluklarının neler olduğunu hatırlatmak babında bu insanlarımızın resimlerini sergiledik'' dedi. 
     ''Avrupa Birliği'nin ilkelerine bağlı bir kuruluş olup olmadığını denemek için bunu yapıyorum'' diyen Denktaş, Rumların, 1974 öncesi Kıbrıs Türklerine yaptıklarının tazminatını ödemesini istedi ve AB'nin de ilkelerine bağlı ise bunu Rumlara söylemesi gerektiğini kaydetti. 
     Binlerce Kıbrıslı Türkün Rumlardan alacağı olduğunu ifade eden Denktaş, Kıbrıs'ta barış olacaksa bunların hesabının verilmesi gerektiğini belirtti. 
     Kin beslemediklerini ifade eden Denktaş, bunlar yokmuş gibi davranılamayacağını, AB üyeliğinin ilk gününde bunun sorulması zamanı olduğunu söyledi. 
     Denktaş, aileleri kurşuna dizilen Taşkent köyünün de referandumda ''evet'' diyerek, AB'den medet umduğunu, AB'nin bunu dikkate almasını istedi. 
     Rum tarafının Loizidu benzeri binlerce davayı Türkiye aleyhine yaptığını, binlerce Kıbrıs Türkünün Rumlardan alacağı olduğunu, Rum lider Tasos Papadopulos'un, Türklerin alacağı için, ''uzlaşmadan sonra'' dediğini, ancak Loizidu'nun uzlaşmayı beklemediğini, bunların hatırlanmasını istediklerini belirten Denktaş, şöyle konuştu 
     ''AB 40 yıldır Kıbrıs Türkleri aleyhine devam ettirdiği bir siyaseti yanlış olarak değerlendirme noktasına gelmiştir. 'Türklere haksızlık yapılmıştır' diyebilmiştir. 'Bu haksızlığın devam etmemesi gerekir, bu evet diyen insanlar için' demiştir. İşte biz de bunu önlerine getiriyoruz. Hak istiyoruz, tazminat istiyoruz, eşit egemenliğimizin kabul edilmesini istiyoruz. Rum tarafının bizi temsil etmediğini, etme hakkı olmadığını, kendilerine içeri girerken AB'ye girerken , besmeleyi çekerken ilk günden söylemelerini istiyoruz ki Rum, Kuzey'i de alıp kaçamayacağını bilsin. Denge kurulmuş olsun ve böylelikle uzlaşma şansı daha da artmış olsun.'' ''Doğmuş olan yeni fırsattan en iyi şekilde yararlanmalıyız'' diyen Denktaş, ''ancak Rum'un oyununa gelinmemesini'' istedi. 
     
</TEXT>
</DOC>
