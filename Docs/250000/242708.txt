<DOC>
<DOCNO> 242708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sonsiy26.html </URL>
<DATE> 2004/05/25/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Irak ve Filistin TBMM gündeminde... 
</HEADLINE>
<TEXT>

     AK Parti Adana Milletvekili Ömer Çelik, ''insanlığın, aydınlanmadan bu yana elde ettiği bütün değerlerin neredeyse bir cezaevinde iflas ettiğini görüyoruz'' dedi. 
     Çelik, TBMM Genel Kurulu'nda Irak ve Filistin konusunda verilen genel görüşme önergesinin öngörüşmeleri sırasında partisinin görüşlerini açıklarken, Irak'taki Ebu Garib Cezaevi ve Refah Mülteci Kampı'nda ortaya çıkan olayları AK Parti Grubu adına şiddetle kınadığını belirtti. 
     Ortaya çıkan manzaranın, insanlığın geldiği zaman diliminde son derece vahim bir manzara olduğunu ifade eden Çelik, şunları söyledi 
     ''İnsanlığın, aydınlanmadan bu yana elde ettiği bütün değerlerin neredeyse bir cezaevinde iflas ettiğini görüyoruz. Evrensel değerler açısından bakıldığında ortada kabul edilemez bir durum vardır. Demokrasi, insan hakları, hukuk devleti, insanlığın yüksek prensiplerini bölgeye getirmek adına yapılan bir operasyonun ardından ortaya çıkan manzara, neredeyse oradaki insanları bu değerlere düşman haline getirecek çok vahim olayları tetiklemektedir. 
     Kuşkusuz burada son derece sağduyulu ve titizlikle hareket edilmesi gerektiği şeklinde bir sorumlulukla karşı karşıyayız. 
     Bizim açımızdan Irak'ın toprak bütünlüğü, Irak'ta demokratik, insan haklarına dayalı bir hukuk devletinin var olması her şeyden daha önemlidir. Bunun sağlanabilmesi için ortaya çıkan manzaranın sorumluları hakkında süratle işlem yapılması, sorumluların cezalandırılması gerektiğini, cezaların kamuoyuna şeffaf bir şekilde duyurulması gerektiğini düşünüyoruz. Ayrıca Irak'ın toprak bütünlüğü çerçevesinde 'Irak tüm Iraklılarındır' prensibine dayalı olarak yapılandırılması konusunda herkesin sorumluluğunu yerine getirmesi gerektiğini düşünüyoruz.'' 
     
     ''YAŞABİLİR FİLİSTİN'' 

     Çelik, Filistin sorununa değinirken de öncelikle Yol Haritası'nın işletilmesi gerektiğini ifade etti. Ömer Çelik, yol haritasının işlemesi konusunda Filistin tarafının ciddi bir muhatap olarak alınması gerektiğini söyledi. 
     Filistin ve İsrail'in tanınmış ve yaşayabilir sınırlar içerisinde yanyana yaşayacakları bir barış ortamına kavuşmasının görüşlerinin esasını oluşturduğunu anlatan Çelik, bunun için Filistin Devleti'nin hayatını sürdürmesinin barış için temel şartlardan birisi olduğunu vurguladı. Çelik, ''yaşayabilir bir Filistin Devleti, sadece Filistinlilerin değil, İsrail'in de güvenliğini garanti altına alır'' diye konuştu. 
     
     IRAK'TA YÖNETİME DİKKAT 

     Irak'ta yönetim oluşturulurken dikkat edilmesi gereken noktalar bulunduğunu ifade eden Çelik, koalisyon güçlerinin yönetimi devir işleminin sembolik bir işlem olmamasını istedi. Perde gerisinde koalisyon güçlerinin olduğu, perde önünde ise kukla hükümetin bulunduğu bir yapılanmanın Irak'taki durumu daha kötüleştireceği uyarısında bulunan Çelik, uydu bir hükümet değil, Irak halkının tümünü temsil eden gerçek bir yapılanmanın ortaya çıkması konusunda hassas olunması gerektiğini söyledi. 
     Irak yönetiminden Türkmenlerin dışlanmaması gerektiğini kaydeden Çelik, Türkiye'nin Irak'taki bütün gruplara eşit mesafede bulunduğunu belirtti. 
     Hazreti Ali Türbesi gibi bazı gruplar için kutsal sayılan mekanların tahrip edilmemesini isteyen Çelik, aksi yöndeki tutumların geçiş takvimini, ''kaos takvimine'' çevireceği uyarısında bulundu. 
     Türkiye'nin bölgede hayati bir rol oynayabileceğini ve taraflara eşit davranabileceğini ifade eden Çelik, Irak halkının geleceğinin dünya barışı için önemine işaret etti. 
     İsrail ve Filistin halkının esenlik ve barış içinde yaşamasının önemini dile getiren Çelik, her iki halkın şiddetin gölgesinde bırakılması gerektiğini ifade etti. 
     Ömer çelik, nereden gelirse gelsin ve kim tarafından uygulanırsa uygulansın her türlü şiddeti kınadıklarını bildirdi. 
     
</TEXT>
</DOC>
