<DOC>
<DOCNO> 225609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sontur33.html </URL>
<DATE> 2004/03/25/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Alanya'da Atatürk büstüne saldırı .. 
</HEADLINE>
<TEXT>

     Antalya'nın Alanya İlçesi'ndeki bir ilköğretim okulunun bahçesinde bulunan Atatürk büstüne saldırıda bulunuldu. 
     AA muhabirinin aldığı bilgiye göre, ilçe merkezindeki Barbaros- Azakoğlu İlköğretim Okulu'nun bahçesinde bulunan Atatürk büstü kaidesinden sökülerek, göndere çekili Türk Bayrağı da indirilerek çöpe atıldı. 
     Olayla ilgili soruşturma başlatan emniyet yetkilileri, okul müdürüne kızan ve aşk duygusu yaşayan bir veya bir kaç gencin dikkat çekebilmek amacıyla bu saldırıları düzenlediğini tahmin ettiklerini bildirdiler. 
     Atatürkçü Düşünce Derneği ADD Alanya Şubesi yönetici ve üyeleri de dernek binası önünde toplanarak olayı protesto etti. Saldırıyı kınayan bir de basın bildirisi okundu. 
     Basın bildirisinde, yapılan bu olayın basite indirgenemeyeceği belirtilerek, şöyle denildi 
     ''Cumhuriyetimizin kurucusu Ulu Önder Atatürk'e ve bayrağımıza yapılan bu saldırıyı kınıyoruz. Kınamakla da kalmıyor, Atatürk'e ve bayrağımıza saldıran bu kişilerin bulunarak gerekli cezaya çarptırılmasını istiyoruz. Bu saldırı Cumhuriyetimize yapılan bir saldırıdır. Bu saldırı, Atatürk'ün manevi kişiliğini içine sindiremeyen kesimlerin saldırısıdır. Bu olay, Münferit bir olay ya da Bir meczubun kendini bilmez saldırısıdır diye geçiştirilemeyecek kadar çirkin ve önemli bir saldırıdır.'' 
     
</TEXT>
</DOC>
