<DOC>
<DOCNO> 230993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonsiy12.html </URL>
<DATE> 2004/04/13/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Milli Savunma Komisyonu Başkanı Bedelli askerlik gündemde değil 
</HEADLINE>
<TEXT>

     TBMM Milli Savunma Komisyonu üyeleri, Türk Silahlı Kuvvetleri TSK Rehabilitasyon ve Bakım Merkezi Başkanlığı'nı ziyaret ederek, merkezin faaliyetleri hakkında bilgi aldı. 
     Milli Savunma Komisyonu Başkanı Cengiz Kaptanoğlu ve beraberindeki komisyon üyelerine, ilk olarak merkezin amacı ve faaliyetleri anlatıldı. Daha sonra merkezi tanıtıcı bir sinevizyon gösterisi sunuldu. 
     Komisyon üyeleri, Bakım ve Rehabilitasyon Merkezi Başkanı Tuğgeneral Mehmet Fahir Altan eşliğinde, merkez bünyesinde bulunan egzersiz havuzunu, nörolojik kusurlar için yapılmış egzersiz merkezini, ortez protez laboratuarını gezdiler. 
     ''Gaziye bakış'' adlı karma sergiyi de dolaşan üyeler, el sanatları faaliyetlerin yapıldığı bölümde de incelemelerde bulundular. 
     Komisyon üyesi İnci Özdemir, burada ebru yaptı. 
     Gaziler, komisyon üyelerine müzik ve halk oyunlarından oluşan bir gösteri sundular. 
     TBMM Savunma Komisyonu Başkanı Cengiz Kaptanoğlu, incelemelerin ardından gazetecilere yaptığı açıklamada, böyle bir merkezi görmekten duyduğu mutluluğu dile getirerek, gazilere yapılanların az bile olduğunu söyledi. Kaptanoğlu, merkezin sivillere de açılmasının gurur verici olduğunu ifade etti. 
     ''Bedelli askerliğe destek verecek misiniz '' yönündeki bir soruya Kaptanoğlu, ''Milli Savunma Komisyonu'nun gündeminde öyle bir şey yok'' karşılığını verdi. 
     Kaptanoğlu, bir milletvekilinin bedelli askerlikle ilgili teklifinin anımsatılması üzerine ise bunun milletvekilinin en yasal hakkı olduğunu vurguladı. 
     TBMM Milli Savunma Komisyonu üyesi İsmail Değerli de, aynı yöndeki soru üzerine, konunun Milli Savunma Komisyonu gündemine gelmediğini belirtti. 
     Bu konuda ''politik'' demeçler verildiğini savunan Değerli, konunun tek yetkili kurumunun Genelkurmay Başkanlığı olduğunu söyledi. 
     Genelkurmay Başkanlığı'nın kendi personel ihtiyacına göre karar vereceğini ifade eden Değerli, Genelkurmay Başkanı Orgeneral Hilmi Özkök'ün, ''konu gündemimizde yok'' dediğini anımsattı. 
     Değerli, ''Bu nedenle mecliste ne olur ne biter onu bilemiyoruz'' dedi. 
     Bu konudaki CHP'nin görüşünün sorulmasına karşılık Değerli, CHP'nin aldığı bir karar bulunmadığını söyledi. 
     Konunun sık sık gündeme getirilmesinin insanların askere gitmemesine neden olduğunu belirterek, ''İkide bir siyasiler tarafından gündeme getirilince, beklentisi olanlar, askere gitmesi gerekenler gitmiyor. Arkadaşlar gitsin, askerliklerini yapsın herkes gibi. Hepimiz askerlik yaptık. Türk toplumu asker toplumdur. Askerlikten kaçmak doğru değildir'' dedi. 
     Değerli, bedelli askerlikten 3 milyar euro gelir beklendiğinin hatırlatılması üzerine de, ''Bu ülkede 40 milyar dolar gitti. 40 milyar doları göğüsleyen bu halk, herhalde 3 milyar euroyu da göğüsler. Parası olmayanı da düşünmek gerekir'' diye konuştu. 
     
</TEXT>
</DOC>
