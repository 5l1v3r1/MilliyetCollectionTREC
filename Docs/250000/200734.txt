<DOC>
<DOCNO> 200734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/ekonomi/eko05.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Çağlar'ın davası vergi barışı ile düştü 
</HEADLINE>
<TEXT>

   Mustafa Çağlar ve 16 kişinin yargılandığı dava 'vergi barışı' ile ortadan kalktı 
   ERDOĞAN PAÇİN Bursa DHA 
   
   Bursa'da yedi yıl önce sahte faturalarla vergi kaçırdıkları ve devleti yaklaşık 450 milyar lira zarara uğrattıkları iddiasıyla yargılanan Devlet eski Bakanlarından Cavit Çağlar'ın oğlu Mustafa Çağlar ve dayısı Şükrü Şankaya'nın da aralarında bulunduğu 16 sanık hakkındaki dava, vergi borç ve cezalarının ödemesi, uygulamaya konulan vergi barışı yasası sayesinde düştü. 
   
   Beraat talep ettiler 
   Bursa 5'inci Ağır Ceza Mahkemesi'nde dün yapılan duruşmada, sanık avukatlarından İsmail Hakkı Sezgin, Nergis Holding AŞ'nin aracı şirketler vasıtasıyla Muhammet Ciğer ve Orhan Aslıtürk ortaklığı olan ASCOR'un paravan olduğu şirketlerinden alınıp, kayıtlarına geçirilen faturalara dayanılarak düzenlenen faturaları kullanmak suçunun niteliği ve tarihi itibariyle 4811 sayılı vergi barışı yasasının kapsamına alınması gerektiğini vurguladı. 
   Sezgin, müvekkillerinin bu yasadan yararlanmamaları durumunda ise suça konu olan vergi borcunun ve cezalarının tamamının devlete geri ödenmiş olması sebebiyle, müvekkillerinin beraatlerini de talep etti. 
   
   'Borç ve cezalar ödendi' 
   Mahkeme, verdiği kısa aranın ardından kararını açıkladı. Mahkeme, 'vergi barışı' yasasından yararlanmak için vergi borç ve cezalarının tamamını ödeyen sanıklar hakkındaki davanın ortadan kaldırılmasına karar verdi. 
   Mahkeme ayrıca, sanıklardan CHP Bursa eski milletvekili Yahya Şimşek ile Mehmet Ali İnan'ın suç tarihinde herhangi bir şirketin yönetiminde olmadıklarına kanaat getirip beraatlerine karar verdi. 
   
   
</TEXT>
</DOC>
