<DOC>
<DOCNO> 206623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sontur08.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Edirne'de kar yağışı sürüyor... 
</HEADLINE>
<TEXT>

     Edirne ve Kırklareli'nde kar yağışı ulaşımı olumsuz etkiliyor. Marmara Denizi'ndeki fırtına nedeniyle gemiler, Tekirdağ'ın Şarköy İlçesi açıklarında demirledi. 
     Edirne ve ilçelerinde dün başlayan kar yağışı sürüyor. Karayolları ekipleri, gece boyunca TEM otoyolu, D-100 karayolu, Kapıkule Sınır Kapısı, Edirne- Havsa, Keşan-İpsala, Uzunköprü-Keşan ve İpsala Sınır Kapısı'nın bazı bölümlerinde tuz atma çalışması yaptı. Trafik ekipleri de gece boyunca sürdürdükleri çalışmalarda, buzlanan noktaları Karayolları'na bildirirken, araç sürücülerinin yavaş gitmeleri konusunda uyarılarda bulunuyorlar. 
     Edirne Belediyesi Fen İşleri Müdürlüğü ekipleri, buz tutan köprü üzerleri, hastane ve kamu kuruluşlarına giden yollarda tuz atma çalışması yapıyor. 
     
     KIRKLARELİ 
     Kırklareli'nde kar yağışının en yoğun olduğu Demirköy İlçesi'nde kar kalınlığı 10 santimetre, Mahya Tepe'de ise 25 santimetreye ulaştı. Bir aracın kayarak yoldan çıkması sonucu maddi hasarlı kazanın meydana geldiği ilçede, Mahya Tepe yönüne giden araçların zincirsiz yola çıkmalarına izin verilmiyor. 
     Karayolları 15. Şube Şefliği ekipleri, Dereköy Sınır Kapısı, Kofçaz ve Demirköy İlçeleri ile Kıyıköy'de karla mücadeleyi yollara tuz atarak sürdürüyor. 
     
     TEKİRDAĞ 
     Marmara Denizi'nde önceki gün başlayan ve dün gece de devam eden fırtına nedeniyle boğazdan geçemeyen 26 gemi, Tekirdağ'ın Şarköy İlçesi sahiline demirledi. Gemilerden 17'si sabah rotalarına göre hareket ederken, 9 gemi Şarköy sahilinde bekliyor. 
     İlçede, yağmurun ardından başlayan kar yağışı devam ediyor. Şarköy'ün Ulaman ve Yayaağaç mevkiinde kar kalınlığı 20 santimetreye ulaştı. 
     
</TEXT>
</DOC>
