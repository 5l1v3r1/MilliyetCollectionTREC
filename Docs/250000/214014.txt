<DOC>
<DOCNO> 214014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sondun03.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de senatör Kerry, Bush'a karşı atakta... 
</HEADLINE>
<TEXT>

     ABD'de Demokrat Parti'nin başkan adaylığı yarışında en güçlü isim Senatör John Kerry, doğu kıyısındaki Maine eyaletinde de ön seçimi kazanarak, Cumhuriyetçi Partili ABD Başkanı George W. Bush'a karşı güçlü bir rakip olduğunun işaretini verdi. 
     Massachusetts Senatörü Kerry, Maine eyaletinde oyların neredeyse yarısını alırken, eski Vermont Valisi Howard Dean açık farkla ikinci, Ohio milletvekili Dennis Kucinich ise üçüncü oldu. 
     Böylece şu ana kadar 12 eyalette yapılan Demokrat Parti ön seçiminin 10'unu Kerry kazanmış oldu. Yarın Tennessee ve Virginia'da, 17 şubatta ise Wisconsin'de, diğer ön seçimler yapılacak. Kerry'nin zaferi, Michigan ve Washington eyaletindeki kazanımlarının ardından geldi. 
     Artık Demokrat Parti içindeki başkan adaylığı yarışını kazanacağına güveni artan Kerry, kasım ayında yapılacak ABD başkanlık yarışına gözünü diktiğini göstererek, ABD Başkanı Bush'un Irak Savaşı'na ilişkin tutumunu eleştirdi. Kerry ayrıca, Bush'un Vietnam Savaşı sırasında Ulusal Muhafız hizmeti konusunda da detaylı sorular ortaya attı. 
     Bush'un, NBC televizyonunda ''Meet the Press'' programında verdiği röportajda, Irak'ın eski lideri Saddam Hüseyin'in, kitle imha silahları yapma kapasitesine sahip olduğuna inandığı için savaşa gittiği yolundaki sözlerine işaret eden Kerry, ''problem, Bush'un eski hikayesini şimdi değiştirmeye kalkması değil, 2002 yılında da Amerikan halkına hikaye anlatmış olmasında'' dedi. 
     Kendisi Vietnam Savaşı gazisi olan Kerry, Vietnam Savaşı sırasında Bush'un, izni olmadığı halde Ulusal Muhafız Gücü hizmetinden kaçtığını belirterek gazetecilere, ''Bu daha önce ortaya atılmış bir soru ve cevaplandırılması gerekiyor'' diye konuştu. 
     NBC televizyonunda konuşan Bush, 1972 yılında Hava Ulusal Muhafız gücünde görevli göründüğü halde, hiç bu görevde bulunmadığı iddialarını reddetti ve ''Ben görevimi yaptım'' dedi. 
     
</TEXT>
</DOC>
