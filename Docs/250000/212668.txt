<DOC>
<DOCNO> 212668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/yasam/ayas.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram bitse de işe dönsek artık 
</HEADLINE>
<TEXT>

   Bu 'Bayram'da İstanbul sokaklarını arşınladık. Karaköy, Beyoğlu, Aksaray'da halkın arasına karışıp bize kalan 'manzaraları' yazdık... 
      Ahmet Salih Kaynama Noktası 
   
   Biz TC nüfus cüzdanı taşıyan 21. yüzyıl insanları, sadece iş günlerini severiz. Otomatiğe bağlanmış, rölantide çalışan, iyi kötü kendi kendine işleyen bir hayatı. Sık sık kendimizle bir "karşıözdeşlik" kurup "Bizim millet tembeldir" desek de, aslında bizim cennetimiz işliklerimizdir. 
   Evet, o sırada, orada, o işlikte hiçbir şey yapmıyor, oturup mesai saatinin dolmasını, cennetten kovulmayı bekliyor olsak da, çok iyiyizdir böyle. Bilmem kaç yıl önce gelenekten şiddetle, neredeyse bir cerrahi müdahaleyle koparılmış, gıdım gıdım sunulan bir demokrasi ortamında da yarası bir türlü iyileşmemiş, dikiş tutmamış biz Türkiye insanlarının önünde bayramlar karşı kıyısında sırları dökülmüş eski bir aynanın beklediği bir uçurum gibi açılır. 
   
   El öpmek ya da... 
   İçimizde, en derinimize kadar geçmiş zaman ve onun soğumaya terk edilmiş tortusu ve marazi hasreti, dışarıda sadece bir kışkırtma gibi algılanan bir şimdiki zaman, bizi çeksin alsın diye bekleriz orada, öylece, hayat gailesi, iş hayatı. 
   Çünkü biraz daha tereddütte kalırsak el öpmeye gitmekle Dubai'ye gitmek arasında, sırları dökülmüş aynadaki o bölük pörçük görüntü de kalmayacak. Düzgünce yan yana koyup misafir terliklerimizi, bayramlık ayakkabılarımızı uçurumun kenarına, başımızda eski likörlerinki gibi bir dönme, bile isteye boylayacağız dibi. 
   Geleneğin evinden kovulduğumuzdan beri artık yuvamız işyerlerimizdir. Geleneksizleştirilmiş bayramların haczedilmiş koridorlarında koşarak demirbaş kayıtları tutulmuş bir gündelik hayatın, iş günlerinin döngüsüne sığınırız. 
   Ben de işte iki gündür, hayatın normale dönmesini bekleyerek şehir merkezinde bayrama özel manzaraların önünden geçiyorum. 
   
   'Yurdum insanının' bayramı 
   Karaköy, Kemeraltı yokuşu yine her bayram olduğu gibi çok kalabalık. El arabalarından halka tatlılarını almış yeniyetmeler kerhaneye akın ediyorlar. 
   Beyoğlu'nda askerler belki de ilk kez sokağına çıktıkları bu şehrin fahiş fiyatından simit saraylarına sığınmış, izin k ğıtlarının geçersizleşmesini bekliyorlar. 
   Kendilerine bu bayram yenisini alamamış babalar daha az kumaşa, daha az paraya diktirttikleri minik takım elbiseleri giymiş oğullarının ellerini sımsıkı tutmuş, kaldırımdaki çamura dikkat ederek ama vitrinlerin de çocuklarının dikkatini çekmesine meydan vermeyecek bir hızla yürüyorlar. 
   Rock barlarda dünyaya metelik vermez sanılan gençler yeni pantolonlarıyla bir yerde, bir evde h l bayram çocuğu olduklarını ele veriyorlar. 
   Meyhaneler, bu kez de anne babalarını ne kadar seyrek ziyaret ettiklerini hatırlamış olmaları vesilesiyle içen, bu azapla hemen sarhoş olan adamlarla dolu. 
   Aksaray'da su sayaçları son sürat dönüyor. Otellerde şakır şakır gusül aptesi alınıyor. 
   Bu mudur peki, bunlar mıdır bize kalan bayramdan 
   Değildir elbette. Elbette tevekkül ve tevazu semtlerinde bu kentin, aslına uygun formatlanıyor, güncelleniyordur bayram. 
   Ama bize, bu bayram da sokakta kalanlara işte bu manzaralar kaldı. 
   Kazasız belasız işimize dönsek bari. 
   
   
   
   
</TEXT>
</DOC>
