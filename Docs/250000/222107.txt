<DOC>
<DOCNO> 222107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/ekonomi/eko06.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek kaynak için gelir akşamcıdan çıkacak 
</HEADLINE>
<TEXT>

   ANKARA Milliyet 
   
   Hükümet, mali açığın giderilmesi için belirlediği zam politikasında bu kez akşamcıyı vurdu. Doğalgaz'a yüzde 4 oranında zam yapmaktan son anda vazgeçen hükümet, alkollü içeceklerde vergilendirme sistemini değiştirecek. 
   Alkollü içeceklerdeki alkol derecesine göre vergi artışı yapılarak ek gelir elde edilecek. Böylece hükümet, yoksul kesime yük oluşturmaması amacıyla doğalgaza yüzde 4 oranında yapmayı planladığı zammı, alkollü içeceklere yansıtacak. 
   
   Başbakan istedi 
   Edinilen bilgilere göre, Başbakan Erdoğan, geçen hafta kendisine brifing veren Babacan ile Maliye Bakanı Kemal Unakıtan'ın doğalgaza zam yapılması yönündeki önerisine karşı çıktı. Erdoğan, lüks tüketim kapsamına giren başka kalemlere yönelinmesini istedi. Toplantıda ilk akla gelen AB'ye uyum için vergi sistemi değiştirilmesi gereken alkollü içkiler oldu. 
   
   Sistem değişiyor 
   Başbakanlık'a gönderilen düzenlemeye göre, alkollü içkilerin vergilendirmesinde 'ÖTV' ve 'asgari had' sistemi terkedilecek, 'alkol derecelerine göre vergi' sistemine geçilecek. Bira, şarap gibi alkol derecesi düşük olan içeceklere düşük viski, rakı gibi içkilere de yüksek vergi olacak. 
   Yeni düzenlemeye göre oranlar belirlenirken vergiler yükseltilerek ek gelir sağlanacak. Yetkililer bunun 250 - 300 trilyon civarında bir kaynak getirmesini beklediklerini ifade etti. Tekel'in alkollü içecekler bölümünü devralan özel sektör, bir süre önce yüzde 10 oranında zam yapmıştı. 
   
   
</TEXT>
</DOC>
