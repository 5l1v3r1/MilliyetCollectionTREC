<DOC>
<DOCNO> 242704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sonsiy22.html </URL>
<DATE> 2004/05/25/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
''Telekom'un özelleştirilmesi'' yasa tasarısı alt komisyona havale edildi 
</HEADLINE>
<TEXT>

     TBMM Plan ve Bütçe Komisyonu, Türk Telekom'un özelleştirilmesine ilişkin yeni düzenlemeler getiren yasa tasarısını, alt komisyona havale etti. 
     Ulaştırma Bakanı Binali Yıldırım, komisyona bilgi verirken, Türk Telekom'un özelleştirilmesiyle ilgili sürecin 1990'lı yılların ortalarına kadar gittiğine işaret etti. O dönemde dünyada ve Avrupa'da başlayan serbestleşme ve özelleştirme sürecinin Türkiye'de iyi şekilde değerlendirilemediğini kaydeden Yıldırım, ilk özelleştirme denemesinin de Anayasa Mahkemesi tarafından iptal edilerek bazı konulara dikkat çekildiğini hatırlattı. 
     Yıldırım, bunlardan birinin özelleştirmeyle beraber ortaya çıkacak yeni durumda düzenleyici bir kurulun oluşmaması, diğerinin ise Türk Telekom'un stratejik özelliği nedeniyle güvenlik ve ülke menfaati açısından sakıncalar bulunması olduğunu ifade etti. Yıldırım, sözlerini şöyle sürdürdü 
     ''Ancak geçen zaman içerisinde sektörde yaşanan değişmeler bilhassa mobil telefon hizmetlerinin özelleştirilmesi bu kaygıyı ortadan kaldırmıştır. Bugün itibariyle ülkemizde sabit telefon abone sayısı 19 milyon iken, cep telefonu abone sayısı 28 milyona ulaşmıştır. 
     Diğer yandan, Telekomünikasyon Kurumu düzenleyici ve denetleyici kurum olarak yerini almıştır. Gerek kamuda gerekse özel sektörde faaliyet gösteren tüm işletmeler, sektör düzenlemesi bakımından Telekomünikasyon Kurumu'nun denetimine tabi bulunmaktadır. 
     İnternet sağlayıcılar, cep telefonu, telsiz gibi alanlarda özelleştirmeden sonra en son tekelin bulunduğu sabit hatların da serbestleşmesi süreci 1 Ocak 2004 tarihinden itibaren tamamlanmıştır. Ve bu tarih itibariyle telekomünikasyon alanında hiçbir hizmet kalemi artık tekel olma özelliği taşımamaktadır.'' Bu arada, özelleştirme süreci devam eden Türk Telekom'un bilgi edinmeye dair birinci aşamasının tamamlandığını bildiren Binali Yıldırım, 20 Nisan-20 Mayıs tarihleri arasında gerçekleşen bu dönemde toplam 11 firmanın başvuruda bulunduğunu ve bu firmaların gerekli bilgileri temin ettiğini söyledi. 
     En geç 15 Temmuz tarihine kadar bu firmaların Özelleştirme İdaresi'nde oluşturulan bir komisyon aracılığıyla her türlü sorularına cevap alabileceklerini, teklif ve önerilerini yapabileceklerini kaydeden Yıldırım, bu tarihten sonra da fiyat teklifi alma aşamasına gelineceğini bildirdi. Yıldırım, bundan sonra da alınan fiyatların değerlendirilmesi ve karar verilmesi sürecinin başlayacağını dile getirdi. 
     
     TASARI NE GETİRİYOR 

     Ulaştırma Bakanı Yıldırım, komisyonun gündeminde bulunan ''Çeşitli Kanunlarda Değişiklik Yapılmasına Dair Kanun Tasarısı''nın neler getirdiğine ilişkin olarak da bilgi verdi. Yıldırım, tasarı ile Türk Telekom'un özelleştirilmesinde ''altın hisse''nin tekrar muhafaza edildiğini ve altın hissenin içeriğinin daha net olarak tanımlandığını kaydetti. 
     Türk Telekom'un dış yatırımcılara satışına ilişkin yüzde 45'lik sınırlamanın kaldırıldığını, ihale yönteminin yeniden düzenlendiğini belirten Yıldırım, ''Kapalı teklif usulüyle başlanıp pazarlık usulüyle ihalenin sonuçlandırılması olanağı getiriliyor'' dedi. 
     Bakan Yıldırım, personel yapısıyla ilgili düzenlemeler içeren ikinci maddeyi ise bu aşamada bazı huzursuzluklara yolaçacağı gerekçesiyle geri çekeceklerini bildirdi. 
     Tasarıyla Türk Telekom'un üzerinde bulunan ek bazı mali yükümlülüklerin de kaldırılacağını vurgulayan Yıldırım, ''Örneğin sivil savunmaya aktarılan fon gibi'' dedi. 
     Türk Telekom'da bulunan asli ve sürekli kadroların kaldırılarak personel arasındaki eşitsizliğin giderilmesinin de amaçlandığını ifade eden Yıldırım, şunları kaydetti 
     ''Bugün Türk Telekom'da 5 farklı statüde çalışan insan var. Her birinin özlük hakları, emeklilikle ilgili konuları tamamen farklı. Ayrıca geçmişte olduğu gibi bu dönemde de emekliliğe hak kazanan işçi statüsündeki personelin tazminatının yüzde 30 fazlasıyla verilmesi imkanı getirilerek emeklilik teşvik ediliyor. 
     Dünyadaki Türk Telekom büyüklüğündeki şirketlere bakıldığında ortalama 20-25 bin personel çalıştırdıkları görülüyor. Ancak Türk Telekom'da 63 bin kişi çalışıyor. Bunlardan sadece bini kalifiye, yetişmiş eleman.'' Türk Telekom'un gelirlerinde de bir adaletsizlik bulunduğuna işaret eden Ulaştırma Bakanı Yıldırım, Türk Telekom'un tüm gelirlerinin yüzde 50'sinin yüzde 5'lik aboneden, yüzde 50'sinin de geriye kalan aboneden karşılandığını söyledi. Türk Telekom'un sadece 10 ilde kar ettiğini, diğer 71 ilde ise zarar ettiğini anlatan Yıldırım, oluşturulacak ''Üniversal Hizmet Fonu'' aracılığıyla gerekli sübvanselerin yapılabileceğini bildirdi. 
     Binali Yıldırım ayrıca, tasarıyla uydu hizmetlerinin Türk Telekom'dan ayrılarak devlette kalmasına olanak sağlandığını ifade ederek, ''Böylece Türk Telekom'da stratejik önemi olan hiçbir hizmet kalmayacak'' dedi. 
     Yıldırım, Türk Telekom Yönetim Kurulu üyesi sayısının 5'ten 7'ye çıkarılacağını da kaydetti. Bakan Yıldırım, tasarıyla TMSF tarafından devralınan şirketlerin varlıklarının, alacakları teminen yerli ve yabancı kişi veya kuruluşlara biran önce satışının öngörüldüğünü belirterek, bununla TMSF'nin elinde bulunan GSM şirketinin satışının amaçlandığını bildirdi. 
     Bakanın sunuş konuşmasının ardından Komisyon Başkanı Sait Açba, tasarının bir maddesinin geri çekilmek istendiğini, ayrıca iki yeni madde eklenmesine ilişkin öneri bulunduğunu belirterek, bu aşamada tümü üzerinde görüşme dahi yapmadan alt komisyona gönderilmesi yönündeki önerileri oylatmak istediğini söyledi. Yapılan oylama sonucu tasarı alt komisyona havale edildi. Açba, 3 kişilik alt komisyondan çalışmalarını Salı gününe kadar tamamlamasını istedi. Açba, tasarının gelecek hafta salı günü komisyonda görüşüleceğini ifade etti. 
     Bakan Yıldırım, komisyon toplantısının ardından gazetecilerin soruları üzerine, Türk Telekom ile ilgilenen firmaları şimdilik açıklamayacaklarını belirterek, ''Bu firmalar resmen teklif almaya başlayacağımız 15 Temmuz tarihinden sonra açıklanacak'' dedi. 
     
</TEXT>
</DOC>
