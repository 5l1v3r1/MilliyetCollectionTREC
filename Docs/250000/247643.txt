<DOC>
<DOCNO> 247643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/guncel/agun.html </URL>
<DATE> 2004/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Zana, PKK'dan süre istedi 
</HEADLINE>
<TEXT>


Diyarbakır'da binlerce kişiye Kürtçe seslenen Zana, PKK'ya 6 ay daha ateşkesi bozmama çağrısında bulunarak, "Haklarımızı kimseyi incitmeden alacağız' dedi 

Namık Durukan Diyarbakır 

Güneydoğu turuna başlayan eski DEP milletvekilleri Leyla Zana, Orhan Doğan, Selim Sadak ve Hatip Dicle Diyarbakır'da görkemli şekilde karşılandı. Vatandaşlara önce Kürtçe seslenerek barış çağrısı yapan Zana, PKK KONGRA- GEL'den de eylemlerini en az altı ay daha askıya almasını istedi. PKK için genel af isteyen Dicle de "sayın" diye hitap ettiği Abdullah Öcalan'ın barışın mimarı olduğunu söyledi. 
İstasyon Meydanı'nda toplanan binlerce kişiye önce Kürtçe seslenen Zana, TRT'de Kürtçe yayının başlamasıyla bir tabunun yıkılmasına şahit olduklarını belirtti. Zana, "Gönlü büyük olan halklar, barışı gerçekleştirir. Altı yıldır hepimiz barış için mücadele ediyorsak bu büyüklüktür. Canımın pahasına da olsa her isteğinizi yapmaya hazırım. Halkımın ve ülkemin beklentisine yanıt olmak namus borcumdur" dedi. 
Konuşmasına Türkçe devam eden Zana, barışın sağlanması için hükümete ve PKK'ya da çağrıda bulunarak şunları söyledi 
"Haklarımızı kimseyi incitmeden alacağız. Hükümete çağrım şudur bu umutların bir daha kırılmaması için adımlar atılmalıdır. Bizler asla şiddetin körüğü olmayız, sadece barışın emekçisi oluruz. Bizden bir kez daha özveri yapmamız isteniyorsa bunun gereğini yerine getirmeliyiz. Bu çağrım da KONGRA - GEL'edir. Fedak rlık, özveri büyük insanların ve toplumların işidir. En az altı ay daha ateşkes bozulmamalıdır." 

'Lübnan, Filistin olmayız' 
ABD ve AB'ye de "Bu coğrafya Filistin, Lübnan olmaz, Yugoslavya hiç olmadı. Halkımızı birbirlerine kırdırtmasınlar. Bir halk iyidir derken diğerini kötülemesinler. Birilerini yanlarına çekerken diğerini kanda bırakmasınlar" diye seslenen Zana, "Biz bir insanın parmağının kanamasını istemiyoruz. Ama onursuz yaşamak da istemiyoruz. Bir halk kimliği varsa eşit, özgür ve kardeşlik hakkına sahiptir" dedi. 

'Genel af istiyoruz' 
"Güneşin yoldaşı güzel insanlar merhaba" diye halka seslenen Dicle de şunları kaydetti 
"Son günlerde güvenlik güçlerinden ve dağdaki gençlerden toprağa düşenleri görmek yüreğimizi parçalıyor. Devlet yetkililerine sesleniyorum. Dağdaki gençleri tekrar halkın arasına getirmek için ne gerekiyorsa o yapılmalı. Bunun için genel af ilan edilmeli. 5 yıldır barış projesi var. Bunun mimarının sayın Öcalan olduğunu herkes biliyor. Sayın Öcalan'ın barış mimarı olmasının koşulları yaratılmalıdır. Hükümete sesleniyorum. Gölge etmeyin, Kürt halkı kendi kültürünü yaşatmayı bilir." 

Erdoğan DEP'lilerle görüşürüm 

ABD'den dün dönen Başbakan Erdoğan, Dışişleri Bakanı Abdullah Gül'ün, "başbakan vekili" olarak Leyla Zana ve arkadaşlarıyla yaptığı görüşmeyi, "Türkiye için çok önemli bir aşama" diye değerlendirerek, "DEP'lileri benim de kabul etmemem için hiçbir neden yok" dedi. Erdoğan, DEHAP lideri Tuncer Bakırhan'ın, "Kürt sorunu çözümü konusunda genel af beklentisi olduğu" yönündeki açıklamasını da, "Hükümet tüm açılımları yaptı" diye yorumladı. 

"SIRA ABDULLAH ÖCALAN'DA" 

Havaalanından kente geliş sırasında kalabalık, Kürtçe şarkılar eşliğinde "Leyla dışarıda, sıra Öcalan'da" diye slogan attı.DEP'lileri karşılayanlar arasında Abdullah Öcalan'ın kardeşleri Mehmet Öcalan ve Havva Öcalan da yer aldı.Öcalan lehine sloganların atıldığı meydanda Öcalan posterleri de açıldı.Zana, Kürtçe ve Türkçe olarak yaptığı konuşması sırasında zaman zaman ağladı.Otobüsün üzerinden beyaz güvercinler bırakıldı.Eski DEP'liler, DEHAP içindeki küskün grupları da barıştırdı. Çeşitli nedenlerle partiden ayrılan eski yöneticiler Murat Bozlak, Sırrı Sakık, Sedat Yurttaş ve Ahmet Türk, DEP'lilerin Diyarbakır gezisinde DEHAP'lı yöneticilerle bir araya geldi. Mitinge Bozlak dışında tüm isimler katıldı.Mitinge katılanların bazıları, nüfus cüzdanlarını göstererek "Kimliğimizi istiyoruz" sloganları attı.Zana ve arkadaşları, dün akşam Vali Nusret Miroğlu'yla makamında görüştü. Kervansaray Oteli'nde de DEP'liler için yemek verildi. 


</TEXT>
</DOC>
