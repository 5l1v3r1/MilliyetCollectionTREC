<DOC>
<DOCNO> 230590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sondun35.html </URL>
<DATE> 2004/04/12/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
AP ABD'nin Irak'ta kayıp sayısı 900 
</HEADLINE>
<TEXT>

     Irak'ın Felluce kentinde 1 Nisan'dan bu yana çıkan çatışmalarda çoğu sivil en az 600 Iraklının öldüğü belirtilirken, ülke genelinde yaklaşık 1 haftada ölen Iraklı sayısının da 900'e yaklaştığı kaydedildi. 
     Associated Press ajansı, ABD ordusu, Irak polisi ve hastane yetkililerinden aldığı bilgiler doğrultusunda, 4 Nisan'dan bu yana Felluce dahil ülke genelindeki çatışmalarda ölen Iraklı sayısının 882 olduğunu duyurdu. 
     Irak'taki operasyonlar komutan yardımcısı General Mark Kimmitt'se, Bağdat'ta bugün düzenlediği basın toplantısında, 1 Nisan'dan bu yana süren çatışmalarda yaklaşık 700 Iraklının öldüğünün belirlendiğini açıkladı. Kimmitt, sivil kayıplara ilişkin güvenilir ve resmi kayıt bulunmadığını kaydetti. 
     Kimmit, çatışmalarda koalisyonun 1 Nisan'dan bu yana 70 kadar askerini kaybettiğini söylemişti. 
     Irak İslami Partisi'nden Alaa El Mekki de, hastane kaynaklarına dayanarak, kentteki çatışmalarda şu ana kadar 600'den fazla Iraklının öldüğünü, yaklaşık 1250 kişinin yaralandığını açıklamıştı. 
     Felluce'deki hastanenin müdürü Rafi El İsavi, kentte çoğu sivil 600 Iraklının öldüğünü doğruladı. 
     Rakamın Felluce Genel Hastanesi ile 4 kliniğin verilerinden elde edildiğini söyleyen El İsavi, Felluce'de öldürülenlerin çoğunun kadın, çocuk ve yaşlı olduğunu kaydetti. 
     
</TEXT>
</DOC>
