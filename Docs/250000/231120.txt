<DOC>
<DOCNO> 231120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/dunya/adun.html </URL>
<DATE> 2004/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın Er Ryan olayı 
</HEADLINE>
<TEXT>

   Irak'taki ABD ordusunda görevli üç kız kardeşten biri Bağdat'ta öldürülünce, diğer iki kardeşin geleceği ABD'de günün konusu oldu 
      SEMA EMİROĞLU New York 

   
   Onlar, üniversite parası çıkarmak için barış zamanında Wisconsin Ulusal Muhafızları'na yazılan ikisi ikiz, üç kız kardeştiler. Akıllarına çarpışmalarda yer almak hiç gelmemişti, ama savaş başlayınca "er" olarak hep birlikte Irak'ın yolunu tuttular. 
   Üç kızını da savaşmak için Irak'a gönderen John ve Lori Witmer çifti, internette aylardır kızlarının Bağdat'tan gönderdiği resimler ve mesajlarla donattıkları web sitesine, şu notu düştüler "Size Michelle Witmer'in 9 Nisan'da muharebe esnasında öldüğünü üzüntüyle duyururuz." 
   20 yaşındaki ikiz kız kardeşlerden biri, konvoyunun pusuya düşürülmesi sonucu ölmüştü. Bunun üzerine "Diğer kardeşleri savaşta kalmalı mı " sorusu ortaya atıldı. 
   Gözü yaşlı anne, "Yeni bir acıya dayanamam" diye kızlarının savaş alanına dönmesine karşı olduğunu açıkça ilan etti. 
   
   Üstüne bomba atıldı 
   20 yaşındaki er Michelle, Bağdat'ta içinde bulunduğu Humwee aracına atılan bomba ve açılan ateş sonucunda hayatını kaybetti ve Wisconsin Ulusal Muhafız Birliği'nin, savaşta ölen ilk kadın askeri oldu. 
   Michelle'in ikizi olan Charity, aynı birliğin sağlık taburunda görevli olarak geçen yıl sonundan beri Irak'ta. Onların 24 yaşındaki ablaları Rachel de, ölen kız kardeşi ile aynı birliğin inzibat kıtasında görev yapıyordu. 
   3 kız kardeşin ABD'ye dönmelerine az bir süre kalmıştı ama görevleri rotasyonların askıya alınması nedeniyle 3 ay daha uzatılmıştı. 
   
   Ryan yasası 
   ABD Savunma Bakanlığı'nın İkinci Dünya Savaşı'ndan sonra getirdiği kurala göre, eğer bir asker cephede ölürse, o askerle aynı aileden olan askerler, talep etmeleri halinde savaştan muaf tutulabiliyorlar. Ama talebin askerlerin kendilerinden gelmesi gerekiyor. 
   "Er Ryan'ı Kurtarmak" adlı filmde, 2. Dünya Savaşı sırasında 3 kardeşi de ölen Amerikalı asker Ryan, eve götürülmek için cephe cephe dolaşılarak aranıyordu. 
   Wisconsin Ulusal Muhafız Birliği Komutanlığı'na başvuran gözü yaşlı aile, Rachel ve Charity'nin geri gönderilmemesi taleplerinin ABD Savunma Bakanlığı'na iletilmesini istedi. Ailenin talebinin dün kabul edildiği bildirildi. 
   
   
   
   
</TEXT>
</DOC>
