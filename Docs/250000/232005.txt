<DOC>
<DOCNO> 232005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/soneko17.html </URL>
<DATE> 2004/04/16/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Eski Başkan Köhler IMF, Türkiye'ye yaptığı yardımın meyvesini aldı 
</HEADLINE>
<TEXT>

     IMF İcra Direktörleri Kurulu üyeleri, Almanya Cumhurbaşkanlığına aday gösterilmesi nedeniyle IMF başkanlığı görevinden ayrılan Horst Köhler'e veda yemeği verdiler. 
     Köhler, veda yemeğinde yaptığı konuşmada, Fon'un amacının, küresel ekonomik krizleri önlemek olduğunu ve bu çerçevede üyelerine yardım yaptığını hatırlatarak, ''Fon, geçtiğimiz yıllarda, Türkiye ve Brezilya gibi ciddi zorluklarla karşı karşıya kalan üyelerimize önemli mali kaynak ayırmıştır. Bu yardımların meyvesinin alındığına inanıyorum'' dedi. 
     Köhler, bu yardımlar sonucunda, krizlerin, bölgesel ya da küresel olarak yayılma göstermediğini de vurguladı. 
     Önleme gayretlerine rağmen, ekonomik krizlerin dünya üzerinden tamamen kaybolmasını beklemenin gerçekçi olamayacağının altını çizen Köhler, dinamik piyasaların, ara sıra krizlerle karşılaşmaya devam edeceklerini ifade etti. 
     IMF'nin rolünün, krizi önlemenin yanı sıra krize girmiş bir üyesine, krizin etkisi ve sürecini azaltarak yardım etmesi gerektiğini kaydetti. 
     
     BRETTON WOODS SİSTEMİ... 
     IMF'nin, Dünya Bankası ve IMF gibi uluslararası ekonomik ve mali kuruluşların kurulduğu Bretton Woods sisteminden bu yana, kriz önlemede mesafe kaydettiğini de işaret etti. 
     Köhler, Bretton Woods'tan bu yana dünya genelinde, özgürlük, demokrasi ve piyasa ekonomisi açısından çok büyük bir ilerlemenin görüldüğünü de bildirdi. 
     Fon'un, yoksullukla mücadele için de gayret gösterdiğinin altını çizen Köhler, ancak bunun uzun vadeli bir mücadele olduğuna da dikkati çekti. 
     Köhler, IMF'nin ayrıca, üye ülke yetkililerini de teşvik ederek, şeffaflık yolunda önemli bir mesafe aldığını, böylece üye ülkelerin halklarının da, ülkelerindeki ekonomik veriler hakkında bilgi sahibi olabildiklerini kaydetti. 
     Almanya'da, muhalefetteki Birlik partileri CDU CSU ile Hür Demokrat Parti de Horst Köhler'i cumhurbaşkanlığına aday göstermişti. 
     Muhalefet parti temsilcilerinin Federal Eyalet Temsilcileri Meclisi'nde çoğunluğa sahip olmalarından dolayı, cumhurbaşkanlığı seçimini Köhler'in kazanması bekleniyor. 
     
</TEXT>
</DOC>
