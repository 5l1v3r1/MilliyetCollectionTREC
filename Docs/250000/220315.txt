<DOC>
<DOCNO> 220315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sontur07.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçmen bilgi kartalarının dağıtımına başlandı... 
</HEADLINE>
<TEXT>

     28 Mart Mahalli İdareler Genel Seçimleri'nde oy kullanacakların seçmen bilgi kartlarının dağıtımına başlandı. Seçmenler, bağlı bulundukları muhtarlıktan kartlarını alabilecekler. 
     Seçmen Kütüğü Genel Müdürlüğü seçmen bilgi kartlarını, ilçe seçim kurulları vasıtasıyla muhtarlıklara gönderdi. Yüksek Seçim Kurulu'nun seçim takvimine göre, bugünden itibaren seçmen bilgi kartlarının dağıtımı başladı. 
     Seçmenler, hangi seçim bölgesinde kaç numaralı sandıkta oy kullanacakları bilgisini içeren seçmen bilgi kartlarını, bağlı bulundukları muhtarlıklardan alabilecekler. 
     Herhangi bir nedenle seçmen bilgi kartlarını seçim gününe kadar almayan seçmenlerin kartları, oy kullanacakları sandık kurullarına gönderilecek. Seçmenler, kartlarını burada alarak oylarını kullanabilecekler. 
     Seçmen bilgi kartı olmayan vatandaşlar, seçmen kütüğünde kayıtları varsa ve hangi sandıkta oy kullanacaklarını biliyorlarsa, kimliklerini göstermek şartıyla oy kullanabilecekler. Seçmenlerin, nüfus cüzdanı, resmi daireler veya KİT'lerden verilen kimlik kartları, pasaport, evlenme cüzdanı, askerlik belgesi, sürücü belgesi gibi kimliği tereddütsüz ortaya koyan resimli, resmi nitelikteki belgeleri kimlik olarak kabul edilecek. 
     
</TEXT>
</DOC>
