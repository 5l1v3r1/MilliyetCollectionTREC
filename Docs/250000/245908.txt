<DOC>
<DOCNO> 245908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sondun02.html </URL>
<DATE> 2004/06/07/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
G-8 Zirvesi yarın başlıyor... Erdoğan, Çarşamba oturumuna katılacak 
</HEADLINE>
<TEXT>

     Sanayileşmiş yedi ülkenin yanı sıra Rusya'nın oluşturduğu G-8 grubunun zirvesi yarın ABD'nin güneydoğusundaki Sea Island beldesinde başlayacak. 
     Başbakan Recep Tayyip Erdoğan, zirvenin bir numaralı maddesini oluşturacak Büyük Ortadoğu Projesinin tartışılacağı Çarşamba günkü oturumda ''demokratik ortak'' sıfatıyla Türkiye'yi temsil edecek. 
     ABD Başkanı George W. Bush'un evsahipliğini yapacağı zirvenin ilk gününde Almanya, Fransa, İngiltere, İtalya, Japonya, Kanada ve Rusya liderlerinin Sea Island'a ulaşmalarının ardından bazı ikili görüşmeler yapılacak ve ortak bir akşam yemeği yenilecek. 
     Zirvenin ikinci gününde önce G-8 liderleri, kendi aralarında toplanacak ve bu toplantıda Irak, teröre karşı mücadele ve yüksek petrol fiyatları gibi konular tartışılacak. 
     Ardından ikinci oturumda Büyük Ortadoğu Projesini hayata geçirecek adımlar görüşülecek. Bu oturuma Başbakan Erdoğan'ın yanı sıra Irak, Ürdün, Afganistan, Cezayir, Bahreyn ve Yemen liderleri de katılacak. Ancak söz konusu ülkeler için davetiyede ''bölgesel ortak'' ifadesi kullanılırken, Türkiye ''demokratik ortak'' sözüyle nitelendirilmişti. 
     Bush'un Ulusal Güvenlik Danışmanı Condoleezza Rice, hafta içinde verdiği brifingde, Türkiye'nin zirveye katılımına ilişkin olarak, ''Nüfusunun çoğunluğunu Müslümanların oluşturduğu bir ülkenin laik bir demokrasi kurmadaki başarısını dinleyeceğiz'' demişti. 
     Bu oturumun ardından G-8 ve diğer katılımcı ülkeler adına Büyük Ortadoğu Projesi konusunda ortak bildiri yayımlanacak. Geleceğe yönelik olarak proje çerçevesinde bakanlar düzeyinde düzenli toplanacak bir platformun da oluşturulabileceği belirtiliyor. 
     Başkan Bush'un bu yıl başlarında resmen ortaya attığı girişimde amaç, Ortadoğu ülkelerinde reformlar ve demokrasinin ilerletilmesiyle daha yüksek bir refah düzeyi sağlanması olarak dile getiriliyor. Böylece bölgede terörist unsurların gelişmesine olanak sağlayan unsurların ortadan kaldırılması hedefleniyor. 
     Buna karşılık bazı bölge ülkeleri, Filistin-İsrail sorununa öncelik vermediği ve dışarıdan baskı anlamına geldiği gerekçesiyle bu girişime pek sıcak bakmıyor. Bundan dolayı, zirve bildirisinde, söz konusu eleştirileri yanıtlayacak ifadeler kullanılması bekleniyor. 
     Zirvenin üçüncü ve sonuncu günü olan Perşembe de G-8 liderleri bazı Afrika ülkelerinin liderleriyle bir araya gelerek, Kara Kıta'nın sorunlarının hafifletilmesi yönünde önlemler üzerinde çalışacak. 
     Bu arada, hafta sonunda yaşamını yitiren eski ABD Başkanı Ronald Reagan'ın cenaze töreninin, G-8 zirvesinin programına bir etkisinin olmaması bekleniyor. Reagan için Washington'daki resmi cenaze töreni, zirvenin kapanmasından bir gün sonra yapılacak. 
     
</TEXT>
</DOC>
