<DOC>
<DOCNO> 241733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sonspo17.html </URL>
<DATE> 2004/05/21/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Çalımbay Beşiktaş isterse memnuniyetle giderim... 
</HEADLINE>
<TEXT>

     Teknik direktör Rıza Çalımbay, antrenörlük kariyerinde belli bir noktayı yakaladığını ve çıtasını daha da yükseltmek istediğini söyledi. 
     Ankara Üniversitesi İletişim Fakültesi'nde düzenlenen söyleşiye katılan Rıza Çalımbay, bugüne dek çalıştırdığı takımlarda beklentilerin üstünde bir başarı elde ettiğini ve bundan sonra daha iyi işler yapabileceği takımlarda çalışmak istediğini söyledi. 
     Bir süre önce Ahmet Nazif Zorlu ile biraraya geldiğini ifade eden Çalımbay, ''Sayın Zorlu bana teknik direktörlük önerisi getirdi. Aramızda kısa bir görüşme oldu. Birinci Süper Lig'de 10. olacak bir takımı çalıştırmaktansa, İkinci Lig'de şampiyon olmayı yeğlerim. Görüşmelerimiz sürüyor. Bunların dışında Malatyaspor, Diyarbakırspor ve Çaykur Rizespor ile de temaslarımız var'' diye konuştu. 
     
     ÇALIMBAY ''BEŞİKTAŞ İSTERSE MEMNUNİYETLE GİDERİM'' 

     Gönderilecek futbolcular konusunda yönetimle anlaşamadıkları için Ankaragücü'nden ayrıldığını vurgulayan Çalımbay, Beşiktaş'a gideceği yönündeki iddialar hakkında ise şöyle konuştu 
     ''Şu ana kadar bana sadece Samet Aybaba'dan bir teklif geldi. Kendisinin menajer, benim de antrenör olmam yönünde bir teklifti. Böyle birşeyi memnuniyetle kabul edeceğimi söyledim. Benim o camia içinde 20 senem geçti. 6 defa şampiyonluk yaşadım. Beşiktaş'a mutlaka yerli bir antrenör gerekli. Galatasaray ve Fenerbahçe eksiklerini hızla tamamlamanın yollarını ararken, Beşiktaş hala bekliyor. Yeni gelen antrenör yabancı olursa takımı sadece kendisine verilen bilgiler ve kasetlerle idare edebilir. Benim göreve gelmem durumunda ise yapacağım ilk iş takımı hızla gençleştirmek ve kaliteyi artırmak olacak.'' Bir öğrencinin Galatasaray'ın durumunun nasıl düzeleceği yönündeki bir sorusuna ise deneyimli teknik adam, ''Galatasaray'ın bu sezon en büyük sıkıntısı hiçbir yabancı oyuncusundan faydalanamaması oldu. En iyi yabancıları Felipe'yi gönderdiler. Bana göre bu saatten sonra yapacakları en iyi şey kaleci Mondragon dışındaki tüm yabancıları gönderip, 5 tane iyi yabancı almak'' yanıtını verdi. 

     
</TEXT>
</DOC>
