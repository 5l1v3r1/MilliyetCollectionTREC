<DOC>
<DOCNO> 242721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sonspo13.html </URL>
<DATE> 2004/05/25/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Beşiktaş'ta, Affan Geçeci, yönetim kurulu aday listesini tanıttı... 
</HEADLINE>
<TEXT>

     Beşiktaş'ta 30 Mayıs Pazar günü gerçekleştirilecek kongre öncesi başkan adaylarından Affan Keçeci, yönetim kurulu aday listesindeki isimleri açıklayıp, basına tanıttı. 
     Keçeci, Çırağan Kempinski Oteli'nde düzenlediği basın toplantısında, Beşiktaş'ta gerçekleştirilecek bu kongrenin çok önemli olduğunu belirterek, ''Beşiktaş her zaman spor sayfalarında başarıları, şampiyonlukları, gelenekleri ile yer alan bir kulüptü. Son günlerde yaşananlar çok üzücü. Kulübümüz gazetelerin 1. sayfalarında olumsuz bir şekilde yer aldı. Bu da benim içimi çok acıttı. Birkaç kendini bilmez Beşiktaş'ı yıpratamaz, buna müsade etmeyeceğiz'' diye konuştu. 
     Kulüp başkanı Serdar Bilgili'nin dünkü açıklamalarının kendisini daha da hırslandırdığını kaydeden Keçeci, ''Camiamız böyle üzüntüleri yaşamaya müstahak değil. Beşiktaş'ta kirliliği temizlemeyi, kaybolan değerleri yeniden sağlamayı vaad ediyorum. Beşiktaş'taki sessiz çoğunluk gerekeni 30 Mayıs'ta yapacaktır'' dedi. 
     Basının kendisine fazla yer ayırmamasından yakınan Keçeci, başkaları gibi teknik direktör veya futbolcu ismi vermediğini belirterek, ''Ben kesin anlaşmaya varmadan isim vermem. Şu anda arkadaşlarımız yurtdışında transfer için gerekli çalışmaları yapıyor'' şeklinde konuştu. 
     
     YÖNETİCİLERİNİ TANITTI 
     Keçeci, konuşmasının ardından yönetim kurulu listesindeki adayları tek tek tanıttı. 
     Yönetim kurulu listesine 17 kişi alan ve son kişiyi yarın açıklayacağını belirten Keçeci'nin yönetim kurulu aday listesi şu isimlerden oluşuyor 
     Murat Akdoğan, Zekeriya Alp, Ziya Alp, İlhan Atadeniz, Orhan Ballı, Coşkun Bozanlı, Hayri Cem, Murat Daşdemir, Nadir Doyuran, İbrahim Fırat, Figen İşbir, Okay İşcan, Yusuf Men, Suat Oktar, Ethem Özçelik, Nejdet Tarhan ve Dündar Yetişener. 
     Bu arada Orhan Ballı sağlığı, Coşkun Bozanlı ve Hayri Cem de yurtdışında teknik direktör arayışında olduğu için toplantıya katılamadı. 
     
</TEXT>
</DOC>
