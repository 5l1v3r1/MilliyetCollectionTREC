<DOC>
<DOCNO> 201727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/ekonomi/eko03.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Patronlardan popülizm uyarısı 
</HEADLINE>
<TEXT>

   TÜSİAD, hükümetin emekli maaşı, asgari ücret zammı ve iptal edilen Tekel ihalesindeki tutumunu eleştirdi ve '2004'teki en büyük tehlike popülizm' dedi 
      ANKARA Milliyet 
   
   Türk Sanayicileri ve İşadamları Derneği TÜSİAD hükümete "popülizme kaçmayın" uyarısında bulundu. 
   TÜSİAD Yüksek İstişare Konseyi YİK dün Ankara'da toplandı. TÜSİAD Başkanı Tuncay Özilhan, hükümetin en kötü performansı özelleştirmede gösterdiğini belirtti ve fiyat yeterli bulunmadığı için iptal edilen Tekel ihalesine isim vermeden atıfta bulundu. Özilhan, "Kamuoyundaki spekülatif fiyat değerlendirmelerini dikkate almak sürecin iyi yönetilemediğinin en belirgin işareti sayılmalıdır" dedi. 
   
   'Popülizm izi var' 
   TÜSİAD YİK Başkanı Muharrem Kayhan da 2004'deki asıl büyük tehlikenin popülizm olduğunu söyledi. Son günlerde emekli maaşları ile asgari ücret konusunda özel sektörün rekabet gücünü etkileyebilecek enflasyon oranındaki zamlar ve sicil affı hazırlıklarının olduğunu belirten Kayhan, "Bunlar popülizmin yeniden canlandırıldığı izlenimi yaratıyor" dedi. 
   İsim vermeden Tekel örneğini dile getiren Kayhan, şöyle konuştu 
   "Dünyanın aynı sektördeki önemli şirketlerinin katıldığı bir uluslararası ihale açıp, cari piyasa koşullarıyla belirlenmemiş bir fiyat çizgisi koyup, sonra da 'ederini bulmadı' diyerek ihaleyi iptal etmenin arkasında popülist bir yaklaşımın izleri vardır." 
   
   'İhtiyacımız yok' 
   TÜSİAD YİK toplantısına katılan Başbakan Yardımcısı Mehmet Ali Şahin, gazetecilerin TÜSİAD'ın "popülizm yapmayın" uyarısıyla ilgili sorularını yanıtlarken şöyle dedi 
   "Biz popülizm yapma ihtiyacı duymuyoruz. Tek başına iktidarız. Her türlü yasal düzenlemeyi, toplumsal uzlaşmayı yakalamaya özen göstererek yapacak güçteyiz." 
   Parlamento ve halk nezdinde itibarları veya destekleri az olan iktidarların popülizme yönelme ihtiyacı duyduğunu belirten Başbakan Yardımcısı Şahin, "Biz öyle bir ihtiyaç duymadık" ifadesini kullandı. 
   
   
   '2004'te AB'den uzaklaşmayalım'    TÜSİAD YİK Başkanı Kayhan, siyasi risklerin en büyüğünün AB'nin ve Türkiye'nin yapabileceği hatalar nedeniyle Türkiye'nin AB'den uzaklaşmaya başladığı yolunda bir kanının dünya piyasalarında oluşması olacağını vurguladı. Kıbrıs sorununun da bu çerçevede değerlendirilmesi gerektiğine dikkat çeken Kayhan, şöyle konuştu "2004'te Kıbrıs Rum kesiminin, KKTC olmaksızın AB'ye üye olması halinde, Kıbrıs sorunu Türkiye ile AB'yi birbirinden uzaklaştıran temel faktör haline gelebilecektir. Kimileri için koz, kimileri için yük, kimileri için bahane olan Kıbrıs konusunda üzerinde birleşilmesi gereken yaklaşım, bu meselenin acilen çözülmesi gereğidir. Türkiye'nin tavrı, Türkiye hükümetleri tarafından belirlenmelidir." 
   Merkez Bankası Başkanı Süreyya Serdengeçti de 2004 sonunda yüzde 12 enflasyon hedeflendiğini hatırlattı. Enflasyonun 2004'te yüzde 10'un altına inebileceğini söyleyen Serdengeçti, "Ama bu kalıcı olmaz. Kalıcı olacağı yer 2005'tir. Kimse heyecana kapılmasın" dedi. 
   
   
   
</TEXT>
</DOC>
