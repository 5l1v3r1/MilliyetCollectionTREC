<DOC>
<DOCNO> 246293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sontur09.html </URL>
<DATE> 2004/06/08/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Arapça ilk yayın da TRT-3'den Türkçe altyazılı olarak yapıldı... 
</HEADLINE>
<TEXT>

     Türk vatandaşlarının günlük yaşamlarında geleneksel olarak kullandıkları farklı dil ve lehçelerde yayın yapılması kapsamında, bugün Arapça ilk yayın, TRT-3 televizyonunda Türkçe alt yazılı olarak yapıldı. 
     Yarım saat süren yayın, saat 10.30'da TRT-3'te spiker Yasemin Pamukçu'nun anonsuyla başladı. 
     Bugünden itibaren ''Kültürel Zenginliğimiz'' adı altında yeni bir programın yayınına başlayacaklarını belirten Pamukçu, bu programların hafta içi her gün TRT-3'te saat 10.30'da değişik dil ve lehçelerde yapılacağını söyledi. ''Kültürel Zenginliğimiz'' adlı programlarda yurttan ve dünyadan önemli gelişmelerin yer aldığı haber özetleri ile çeşitli iç ve dış spor olaylarından oluşan spor haberlerinin yer alacağını ifade eden Pamukçu, ayrıca gelenek ve göreneklerden oluşan çeşitli belgesellerle Türkiye'nin doğal ve tarihi yörelerini sergileyen magazin programlarının da bu yayınların konuları arasında bulunduğunu ifade etti. Pamukçu, ''Kısacası yurdumuzdaki çeşitli dil ve lehçelerde yayınlanacak olan bu programlar, kültürel zenginliğimizin bir aynası olacak'' dedi. 
     Pamukçu, bugünkü yayının Arapça yapılacağını anımsattı. 
     Daha sonra Türkiye'nin doğal ve tarihi güzelliklerinin görüntüleri eşliğinde, ''Kültürel Zenginliğimiz'' programı Türkçe alt yazılı olarak Arapça ekrana geldi. 
     Haber özetlerinin yer aldığı ''Yurttan Dünyadan'' bölümüyle başlayan program, Arapça parçaların sunulduğu ''Müzik'' bölümü, spor haberleri, ''Maviden Yeşile'' ve ''Anadolu'nun Esintiler'' adlı kısa belgesellerle sürdü. Yurttan Dünyadan bölümündeki haberlerin, gündemdeki konulara göre güncelleştirildiği bildirildi. 
     Sabah 06.10'da da Radyo 1'de 35 dakika süreyle Arapça yayın gerçekleştirildi. 
     Radyo-1 ve TRT-3'teki yayınlar pazartesi günleri Boşnakça, salı günleri Arapça, çarşamba günleri Kirmanca, perşembe günleri Çerkezce, cuma günleri de Zazaca yapılacak. 
     
</TEXT>
</DOC>
