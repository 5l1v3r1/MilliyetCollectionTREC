<DOC>
<DOCNO> 248244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonyas11.html </URL>
<DATE> 2004/06/15/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Türkiye'ye özgü beslenme rehberi... 
</HEADLINE>
<TEXT>

     Bir yumurtanın, protein değeri açısından yumurta büyüklüğünde ete eşit olduğu her ikisinin de bulunamadığı durumlarda kurubaklagil tüketimi artırılarak protein gereksiniminin karşılanabileceği bildirildi. 
     Sağlık Bakanlığı ile Hacettepe Üniversitesi Beslenme ve Diyetetik Bölümü işbirliğinde, ''Türkiye'ye Özgü Beslenme Rehberi'' hazırlandı. Rehberde, sağlığın korunmasında ve hastalıkların önlenmesinde yeterli ve dengeli beslenmenin esas olduğu vurgulanarak, yetersiz ve dengesiz beslenenlerde hareketlerde ağırlık, isteksizlik, eğilmiş bir vücut, şişkin karın, ciltte çeşitli yara ve pürüzler, sık sık baş ağrısından şikayet, iştahsız, yorgun ve isteksiz bir kişilik görüleceği belirtildi. 
     Zihinsel gerilik, hal ve hareketlerde dengesizliğin ileri aşamadaki yetersiz beslenmenin işaretleri olduğu kaydedilen rehberde, obezitenin de genellikle dengesiz beslenmenin bir belirtisi olduğu ifade edildi. 
     Araştırmaların, Türkiye toplumunun önemli bir kısmının yetersiz ve dengesiz beslendiğini gösterdiğine işaret edilen rehberde, bu nedenle dengesiz beslenmenin önlenmesinde beslenme eğitimi ile sağlıklı beslenme bilincinin kazandırılmasının önemine işaret edildi. 
     
     YUMURTA, PROTEİN KALİTESİ EN YÜKSEK BESİN 
     Yaş ve cinsiyete göre, 4 besin grubundan günlük tüketilmesi gereken besin miktarının tablolarla gösterildiği rehberde, başlıca besin ögelerine tek tek yer verildi. 
     Rehberde, yumurtanın protein kalitesi en yüksek besin olduğu ve yapılan araştırmaların yumurtadaki proteinlerin yüzde 100 oranında vücut proteinlerine dönüştüğünü gösterdiği belirtildi. 
     Yumurta yağının sarısında yoğunlaştığı ifade edilen rehberde, yumurta sarısının, yüksek kolesterol içermesine rağmen doymamış yağ asitleri yüksek olduğundan kolesterol yükseltici etkisinin et ve süt ürünlerinden daha düşük olduğu vurgulandı. 
     Tuzlu suda yüzen yumurtaların bayat, dibe çökenlerin taze olduğu ifade edilen rehberde, yumurta tüketimiyle ilgili şu önerilerde bulunuldu 
     ''Protein kalitesi yüksek olduğu için, bebek ve çocuklar tarafından her gün 1 yumurta tüketilmeli. 
     Diyette protein miktarının kısıtlandığı böbrek ve karaciğer yetmezliği gibi hastalıklarda, yumurta önemli protein kaynağıdır. 
     Yumurta kabuklarından mikroorganizmalar kolaylıkla geçtiği için özellikle akı iyi pişirilerek tüketilmeli, pişmemiş çiğ yumurta tüketilmemeli. 
     Kalp-damar hastaları, haftada 1-2 kez yumurta yiyebilir. 
     Et yemeyenler, seçenek olarak yumurta tüketebilir. Bir yumurta, besin değeri açısından yumurta büyüklüğünde ete eşittir. 2 yumurta, 2-3 köfteye eşdeğerdir. 
     Yumurta, sebze ve tahıllarla birlikte yenirse kan kolesterolüne olumsuz etkisi olmaz. 
     Yumurtanın içindeki lesitin, beyin işlevlerinin düzenlenmesine yardımcı olur.'' 
     
     ET, YUMURTA YOKSA KURUBAKLAGİL 
     Rehberde, günlük posa alımını artırmak için haftada en az iki kez kurubaklagil tüketmeye özen gösterilmesi, yağ içeriklerinin düşük olması nedeniyle özellikle kalp-damar ve diyabet hastalarının diyetinde kuru baklagillerin sıklıkla yer alması önerildi. 
     Özellikle et, yumurta bulunmadığı veya yağ ve kolesterolden kısıtlı diyet önerildiği durumlarda diyette kuru baklagillerin artırılarak protein ihtiyacının karşılanabileceği belirtilen rehberde, ancak, protein miktarı yüksek kuru baklagillerin protein kalitesinin orta derecede olduğu vurgulandı. Bu nedenle, kuru baklagillerin, belirli oranda tahıllarla karıştırılıp iyi pişirilerek protein kalitesinin yükseltilebileceği kaydedildi. 
     Rehberde, kuru baklagillerin, iyi pişirme ve C vitamini kaynağı sebze ve meyvelerle birlikte tüketilmesinin de yapılarındaki demir ve kalsiyumun vücutta kalma oranını artırdığı ifade edildi. 
     
</TEXT>
</DOC>
