<DOC>
<DOCNO> 228247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sonsiy12.html </URL>
<DATE> 2004/04/03/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Arınç TBMM, AB ile ilgili 40 yıldır çözülemeyen konuyu 1 yılda çözdü 
</HEADLINE>
<TEXT>

     TBMM Başkanı Bülent Arınç, Meclis'in AB ile ilgili uzun yıllardır çözüm bekleyen birçok konuyu çözdüğünü belirterek, ''Ben böyle bir meclisin başkanı olarak, milletvekillerimizin, halkımız için gerçekten gayretli bir çalışma yaptığını görüyor ve bununla iftihar ediyorum'' dedi. 
     TBMM Başkanı ve Manisa Milletvekili Bülent Arınç, Demirci'yi ziyaret etti. Daha sonra Cumhuriyet Meydanı'nda halka hitap eden Bülent Arınç, seçimlerde AK Partili Belediye Başkanı Mithat Erşahin'in yeniden seçilmesini kutladı. 
     28 Mart'ta halkın, yerel yöneticilerini seçtiğini hatırlatan Arınç, ''Mahalli seçimler başarılı geçti, büyük bir katılım oldu. Olgunluk içersinde demokratik tercihini halkımız kullandı. Bu, alkışlanacak bir olaydır. Böylesine büyük bir seçimin böylesine büyük bir anlayışla olgunlukla sonuçlanması ve halkımızın tercihlerini ortaya koyması, takdire değer bir davranıştır'' diye konuştu. 
     
     ''AVRUPA PARMAK ISIRIYOR'' 
     AK Parti'nin tek başına iktidarının yıllar sonra Türkiye'ye istikrar getirdiğinin görüldüğünü belirten TBMM Başkanı Arınç, şöyle konuştu 
     ''Parlamentomuz da çok güçlü. Bütün milletvekili arkadaşlarımızla bugüne kadar yapılamayan pekçok hizmeti, pekçok yatırımı 1 yıl içinde başardık. Avrupa parmak ısırıyor. Bütün dünya, Parlamento'nun bu etkinliği karşısında saygı duyuyor. Avrupa Birliği'ne gireceğiz diye 40 yıldan beri hayal eden Türkiye, 40 yılda yapılamayanların 1 yılda nasıl yapılabildiğini gözleriyle görüyor. Ben böyle bir meclisin başkanı olarak, milletvekillerimizin, halkımız için gerçekten gayretli bir çalışma yaptığını görüyor ve bununla iftihar ediyorum.'' Meclisin milletin temsilcisi olduğuna işaret eden Bülent Arınç, ''Böyle bir yerde halkımızın inancını, kültürünü, tarihini temsil edebiliyorsa, ne mutlu bize. Böyle bir gayretin içindeyken, emelimiz toplumda yaşayan 70 milyon insanımızın birikmiş sorunlardan ve dertlerden kurtulması, gelecek endişesi taşımaması, çocuklarımızın yaşanabilir bir dünya, yaşanabilir bir ülke bırakmasıdır'' şeklinde konuştu. 
     Türkiye'de fakirlik ve yoksulluktan yıllardır şikayet edildiğini kaydeden Arınç, geçen dönemlerde yaşanan krizler ve sorunlar yüzünden birçok işyerinin kapandığını, iflaslar yaşandığını söyledi. Bülent Arınç, ''Türkiye'de 1,5 yıldan bu yana meclisiyle, hükümetiyle güzel şeyler olmaya başladı. Halkımız yeniden umut kazandı. Yeniden geleceğe güven duymaya başladı. Ekonomide iyileşme alametleri görüldü '' dedi. 
     Arınç, 30 yıl sonra ilk defa yüzde 70-80'lik enflasyonların yüzde 18'lere düşebildiğini de belirterek, yüzde 49'lardaki faizlerin yüzde 29'lara düşmeye başladığını, Merkez Bankası'nın her gün faiz oranlarını düşürdüğünü söyledi. 
     
     ''BORÇLARIMIZDAN BİRAZ KURTULMAYA BAŞLADIK'' 
     Esnaf ve çiftçi kredisinin ilk defa yüzde 20'ler seviyesinde konuşulmaya başlandığını kaydeden Arınç ''Çok şükür borçlarımızdan biraz kurtulmaya başladık. Tasarruf etmeye başladık. Yolsuzluklarla mücadele ederken, hortumları kesmeye başladık. Böylece insanlar güzel şeyler görerek, herhalde daha iyi olacak diye ümitlendiler'' dedi. 
     Sosyal yardımlaşma ve dayanışmada da başarılı çalışmaların ortaya çıktığını belirten Arınç, ''Devletin katkısıyla insanların evine 500-700 kilo kömür gitmeye başladı. Sosyal yardımlaşmanın kolları köylere kadar uzanmaya başladı. Üniversiteli gençlerimiz için alabildikleri bursların imkanları artırıldı'' diye konuştu. 
     Cumhuriyet Meydanı'ndaki konuşmasından sonra belediye hizmet binasına geçen Arınç, Belediye Başkanı Mithat Erşahin'e plaket verdi. Mithat Erşahin de Meclis Başkanı Arınç'a bir Demirci halısı hediye etti. 
     Bülent Arınç, Belediye toplantı salonunda toplanan kadınları da seçim dönemindeki çalışmalarından dolayı kutladı. 
     Manisa'nın Köprübaşı İlçesi'nde de belediye önünde halka hitap eden Arınç, ilçenin yol yapım çalışmalarının en kısa sürede tamamlanacağını söyledi. 13 yıldır yapılamayan hastanenin de en kısa sürede tamamlanarak hizmete açılacağını belirten Arınç, Celal Bayar Üniversitesi'nin su ürünleri bölümünü ilçeye getirmeye söz verdi. Arınç, Belediye Başkanı Dr. Ahmet Kışla'ya plaket verdi. 
     
</TEXT>
</DOC>
