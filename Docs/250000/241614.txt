<DOC>
<DOCNO> 241614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sondun22.html </URL>
<DATE> 2004/05/21/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Belçika, 19 yıl önce kaybolan Türk çocuğu arıyor... 
</HEADLINE>
<TEXT>

     Brüksel Savcılığı, 1985 yılında kaybolan Türk çocuğunun cesedinin aranması için gelecek hafta bir evde kazı başlatılacağını bildirdi. 
     Belçika'ya 1984 yılında gelen 14 çocuklu bir ailenin ferdi olan Gevriye Çavuş, 17 yıl önce 6 Şubat 1985 tarihinde 6 yaşındayken, futbol oynamaya giden kardeşinin arkasından evden çıkmış ve bir daha geri dönmemişti. 
     Belçika adli makamları, çok sayıda çocuğu kaçırarak tecavüz ettikten sonra öldüren Marc Dutroux adlı sapığın yakalanması üzerine, 22 Mayıs 1997'de Gevriye'nin kaybolması konusunda adli soruşturma başlattı. Çavuş ailesinin avukatı Vicyor Hissel, çocuğun kaybolmasından yıllar sonra soruşturma açılmasının ve aramalara başlanmasının anlamsızlığı üzerinde duran bir açıklama yaptı. 
     Gevriye'nin kaybolmasına ilişkin ilk gerçek soruşturmanın, olaydan 13 yıl sonra, 1998 yılının Nisan ayında başladığı belirtiliyor. 
     Çavuş'un kaybolduğu dönemde Molenbeek belediyesinin aynı mahallesinde oturan bazı çocuklar, aradan geçen yıllardan sonra, bölgedeki bir sapığın cinsel tacizlerine hedef olduklarını açıkladılar. Louis Vilain isimli söz konusu sapığın, Gevriye'nin kaybolmasından birkaç ay sonra öldüğü belirlendi. 
     Savcılık, Vilain'in zaman zaman Gevriye'ye şeker verdiğini ve çocuğu evine aldığını tespit etti. 
     Vilain'ın oturduğu evin yıkılmasından sonra, 1998-2000 arasında, arazi üzerinde kazılar yapılarak Gevriye Çavuş'un cesedi arandı, ancak sonuca ulaşılamadı. 
     Bu aşamadan sonra, Sorgu Hakimi Patrick Collignon, dosyanın kapatılmadığını, yeni verilerin analiz edildiğini açıklamıştı. 
     Çavuş ailesi, Gevriye'nin kaybolması olayına ilişkin araştırma ve soruşturmaların yavaşlığı nedeniyle 2002 yılında, devlete karşı dava açtığını duyurdu. 
     Çavuş ailesinin 13 çocuğuyla Gevriye'nin anne ve babası, Belçika devletinden, ailenin her üyesi için 100 biner euro olmak üzere toplam 1,5 milyon euro tazminat istiyor. 
     Ailenin avukatı, dosyanın 2005 yılının Şubat ayında zaman aşımına uğrayacağını hatırlatarak, Çavuş ailesinin sabrının tükendiğini belirtti. 
     
     YENİ KAZILAR 
     Adli makamlar, 58 yaşındaki Belçikalı bir sapığın 2002 yılında yakalanarak 6 yıl hapis cezasına çarptırıldığını, bu kişinin, ifadelerinde, ''Gevriye'yi son gören şahıs olduğunu'' söylediğini ve Çingene bir kadınla çocuğun el ele gittiğine şahit olduğunu anlattığını bildirdiler. Çavuş ailesinin komşu sokağında oturan bu şahısın evinde, gelecek hafta, kazılar başlatılarak ceset aranacağı duyuruldu. 
     Savcılık, Belçikalı tutuklunun ifadelerinde çelişkiler olduğunu, şüphe üzerine evinde kazı ve arama yapılacağını bildirdi. 
     
</TEXT>
</DOC>
