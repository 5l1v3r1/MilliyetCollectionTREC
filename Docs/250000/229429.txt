<DOC>
<DOCNO> 229429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonyas09.html </URL>
<DATE> 2004/04/07/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İstanbul Film Festivali'nin biletleri satılıyor... 
</HEADLINE>
<TEXT>

     İstanbul Kültür ve Sanat Vakfı İKSV tarafından 23'üncüsü düzenlenen ''Uluslararası İstanbul Film Festivali''nin biletlerinin satışına başlandı. 
     İKSV'den verilen bilgiye göre, 10-25 Nisan tarihleri arasında gerçekleştirilecek festivalin rezervasyon dışında kalan biletleri, Beyoğlu'nda Emek, Atlas, Sinepop ve Beyoğlu sinemaları ile Kadıköy'de Rexx sineması gişelerinden satın alınabilecek. 
     Festival gösterimlerinin bu yıl gişedeki bilet fiyatları tam 10 milyon, tüm seanslarda öğrenci ile 65 yaş ve üstü izleyiciler için 7.5 milyon lira olarak belirlendi. 
     Etkinlik boyunca hafta içi günlerde, 13.30 ve 16.00 seanslarında tam biletler 8.5 milyon, öğrenci ile 65 yaş ve üstündekiler için de 6.5 milyon liradan satın alınabilecek. 11.00 seanslarının biletlerini ise herkes indirimli olarak 6 milyon liraya alabilecek. 
     62 ülkeden 203 filmin gösterileceği ''23. Uluslararası İstanbul Film Festivali''nin açılış töreni, 9 Nisan Cuma akşamı Emek Sineması'nda yapılacak. 
     
</TEXT>
</DOC>
