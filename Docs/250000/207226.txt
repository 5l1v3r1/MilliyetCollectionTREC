<DOC>
<DOCNO> 207226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/yazar/sazak.html </URL>
<DATE> 2004/01/08/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Esad ailesi 
</HEADLINE>
<TEXT>

   
   Suriye Devlet Başkanı'nın Ankara ziyareti iki ülke ilişkilerinde açılan 'beyaz sayfa' dışında Esad ailesinin verdiği 'sıcak görüntüler'le de ilgi uyandırdı. 
   Başkan'ın eşi Esma Esad'ın üç aylık kızı ve iki yaşındaki oğluyla indiği Esenboğa'da Türk hükümetinin türbanlı eşleri nedeniyle 'protokol krizi' yaşanmasın diye bulunan yöntem bile anlamlıydı Esadlar'ı karşılayacak bakan eşlerinin çoğu 'örtülü' olduğu için Devlet Bakanı Kürşat Tüzmen'in eşi Perihan Hanım formülüyle kriz aşılmış. 
   Türban 'muhafazakar demokratlar'ca kadını toplum yaşamında görünür kılmanın, 'modernleşmenin' aracı sayılıyor. AB adayı Türkiye 'kapandıkça', Avrupa Parlamentosu üyesi Ozan Ceyhun'un tanımıyla 'şarklılaştıkça' Batı'ya yaklaşıyor 
   Suriye gibi Ortadoğu'da Türkiye'ye göre daha muhafazakar ve kapalı bir toplumda Devlet Başkanı'nın 'Batılı' eşi 'değişim'in simgesi olabiliyor. 
   Suriye'de Başar Esad'la başlayan 'değişim rüzgarı'nın tek simgesi Esma Esad değil kuşkusuz. Uzun yıllar ABD'nin 'terörist ülke' listesinde ön sıralarda yer alan, PKK nedeniyle 1990'larda Türkiye ile savaşın eşiğinden dönen Suriye'de Hafız Esad'ın ölümünden önce başlattığı değişim, sonuçlarını şimdi veriyor. Suriye'nin genç lideri Başar Esad daha barışçı ve uzlaşmacı bir profil çiziyor. Hatay politikası yumuşamaya somut örnek. 
   Irak gibi Suriye'de de 35 yıldır Baas rejimi iktidarda. 
   Saddam yönetiminden farklı olarak Suriye'de halkın çoğunluğu Sünni, yönetim Alevi. 1980'lerde Sünni İslamcılara karşı ağır baskı uygulandı. İç savaştan dönüldü. 
   Hafız Esad'ın ölümünden sonra bu dengenin bozulacağı öne sürülüyordu. 
   Suriye'de iktidar mücadelesini araştıran Hollandalı diplomat Nikolaos van Dam'ın 1990'ların ortasındaki saptaması geleceğin habercisiydi 
   "Başar hayat dolu ve dinamik. Köklü Esad ailesinin bir mensubu... Başar hem istikrarın hem de Devlet Başkanı Esad'ın devamının garantisidir. Suriye Devlet Başkanı olan babasından hiçbir farkı yoktur." 
   Başar Esad'a başkanlık yolunu açan bir başka olay da ağabeyi Basil Esad'ın bir trafik kazasında ölümü oldu. Suriye'de son yıllarda gözlenen değişim şöyle yorumlanıyor 
   "Rejimin imkan tanıyacağı sınırlı ve seçici bir çoğulculuk, demokratikleşme ya da siyasi liberalleşmeden çok, sistemin devam ettirilmesi olarak görülebilir. Suriye örneği, iktisadi liberalleşmenin, belirgin bir siyasi dönüşüm ile desteklenmeden de mümkün ve oldukça başarılı olabileceğini gösteriyor." 
   Suriye liderliği, Saddam'ın hatasına düşmedi, mezhepsel ve askeri diktayı normalleşme sürecine aştı. Bunda ABD'nin 11 Eylül sonrası baskısı da etken oldu. Ortadoğu'da barış ve demokrasi Türkiye'nin çıkarınadır. 
   Esad'ın ziyareti iki ülke dostluğuna katkı yapacak. 
   
      
   
   
</TEXT>
</DOC>
