<DOC>
<DOCNO> 207587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sontur11.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Genelkurmay ile Dışişleri etle kemik gibi 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Genelkurmay Başkanlığı ile Dışişleri Bakanlığı'nın Kıbrıs davasında olduğu gibi her davada ''et ve kemik gibi'' olduğunu ve bütün çalışmaların beraber yürütüldüğünü söyledi. 
     Gül, Azerbaycan'a giderken uçakta gazetecilerin sorularını yanıtladı. 
     Demokratik bir ülkede kurumlar içerisinde farklı düşünceler olabileceğini, demokrasi içinde bunun doğal olduğunu belirten Gül, ''Ancak bu konuları bilinçli olarak ve gereksiz bir şekilde kurcalarsak, bütün Türkiye'ye zarar vermiş oluruz'' dedi. 
     Türkiye'nin önceki dönemlerden farklı olarak gayet samimi ve tatmin edici bir çözüme ulaşılabilmesi için müzakerelere başlanmasını istediğini vurgulayan Gül, çözümsüzlüğün çözüm olmadığını, çözümün sağlananaması halinde ortaya daha sıkıntılı alternatiflerin çıkabileceğini kaydetti. 
     Bakan Gül, ancak çözümün, Türklerin haklarından, geleceklerinden vazgeçmeyecekleri ve eski acıların yeniden yaşanmasına yol açmayacak nitelikte olması gerektiğini kaydetti. 
     1 Mayıs'a kadar çözüm bulunanaması halinde ne olacağının ve çözümsüzlüğün Türkiye'nin AB sürecini nasıl etkileyeceğinin sorulması üzerine de Gül, ''Mayıs'a kadar çözüm iyi olur, ama yetişmezse de yetişmiyor diye biz hak ve hukukumuzdan vazgeçmeyiz. Yapmamamız gereken şeyleri yapar duruma geçmeyiz'' dedi. 
     Çözüme yönelik hazırlık sürecinin devam ettiğini belirten Gül, şunları söyledi 
     ''Biz çözüm yolunda kararlıyız. Bildiğimiz yolda da devam edeceğiz. Ama bazıları bilerek ya da bilmeyerek kurumlara, bütün Türkiye'ye, bu davaya ve davadaki pozisyonumuza zarar veriyor. Bunu bildiğimiz için Kıbrıs'la ilgili tüm birimler birlikte çalışıyor. Polemiğe girmeyeceğiz.'' Çankaya Köşkü'ndeki Kıbrıs zirvesinde kurumların farklı yönde brifingler vermediğini, başından beri birlikte çalışıldığını söyleyen Gül, konunun çözümünün Türkiye-AB ilişkilerinden ayrı olarak da önem taşıdığını kaydetti. 
     Gül, bir soru üzerine, konunun Milli Güvenlik Kurulu'nda değerlendirilmesinin normal olduğunu belirterek, ancak MGK'nın mekanizmasında karar almanın bulunmadığını söyledi. 
     Yukarı Karabağ sorununa ilişkin bir soru üzerine de Gül, Kafkaslar'ın Türkiye ve dünya için çok önemli olduğunu, bu nedenle buradaki gelişmelerden uzak kalınamayacağını bildirdi. Bu bölgedeki gelişmelerin Türkiye için her açıdan önemli olduğunu belirten Gül, bu bölgenin istikrarı, barışın sağlanması ve insanların huzura kavuşması için Türkiye'nin üzerine düşeni yapacağını belirtti. Gül, sorunun toprak bütünlüğüne saygı temelinde çözümünün önemine işaret etti. 
     
</TEXT>
</DOC>
