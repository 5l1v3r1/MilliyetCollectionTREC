<DOC>
<DOCNO> 216135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/siyaset/siy20.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Lojmancı vekilden kira istenecek 
   Toplu Konut İdaresi TOKİ Başkan Vekili Erdoğan Bayraktar, AKP Tokat Milletvekili Ergun Dağcıoğlu'nun, Bilkent 3. etaptaki daireye, "idarenin bilgisi dışında" yerleştiğini belirterek, "Dağcıoğlu, bu daireyi satın almazsa çıkacak" dedi. Bayraktar, dün TBMM KİT Komisyonu'nda Emlak Gayrimenkul Yatırım Ortaklığı'nın 1998 - 2001 yılı hesaplarının genel görüşe sunulmasının ardından soruları yanıtladı. Bayraktar, Dağcıoğlu'nun bu daireyi satın almaması halinde geriye dönük olarak "ecrimisil" kira bedeli isteneceğini kaydetti. Bayraktar, "Devletin bir kuruşunu kimseye bırakmayız" dedi. 
   
   Cep melodilerine telif hakkı geliyor 
   Korsan yayınların satışına son veren tasarıyla, artık cep telefonlarına yüklenen melodiler için de, bu melodileri hizmete sunan işletmeci firma tarafından eser sahiplerine telif ödenecek. Kültür ve Turizm Bakanı Erkan Mumcu, tasarının AB'ye de örnek olacağını belirterek, "Bu kez uyum, tersine yaşanacak" dedi. Korsan yayınlarla mücadele edilmesi amacıyla bazı kanunlarda değişiklik yapılmasını öngören yasa tasarısı, TBMM Milli Eğitim, Kültür, Turizm, Gençlik ve Spor Komisyonu'nda kabul edildi. Bir önerge ile "rüsum vergisi" olarak bilinen ve sinema biletlerinden alınan yüzde 10 oranındaki verginin bundan sonra belediyeler tarafından değil, Kültür Bakanlığı'nca toplanması kararlaştırıldı. 
   
   Dinçer'e protesto 
   Kamu Yönetimi Yasa Tasarısı TBMM'de görüşüldüğü sırada tasarının mimarı Başbakanlık Müsteşarı Ömer Dinçer, Türkiye Odalar ve Borsalar Birliği'nde TOBB düzenlenen panelde yuhalandı. "Kamu Yönetimi Reformu" başlıklı bir panel düzenleyen TOBB, Dinçer'i sunum yapması için davet etti. TOBB Başkanı Rıfat Hisarcıklıoğlu, açılış konuşmasını yaptıktan sonra salonda bulunan yaklaşık 50 Kamu - Sen üyesi, AKP aleyhine sloganlar atmaya başladı. Bunun üzerine salonu terk eden Dinçer, Kamu-Sen'liler tarafından yuhalandı. 
   
   Erdoğan'dan NATO'ya jest 
   BAŞbakan Recep Tayyip Erdoğan, dün Türkiye'ye gelen NATO Genel Sekreteri Jaap de Hoop Scheffer'e ATA uçağını özel olarak gönderdi. 
   Scheffer, NATO'ya üye ülkelerin başkentlerine yaptığı nezaket ziyaretleri çerçevesinde dün akşam saatlerinde Etimesgut askeri havaalanına indi. Scheffer'in Türkiye ziyareti için Erdoğan, Başbakanlığa ait ATA uçağını dün öğle saatlerinde Brüksel'e gönderdi. Dışişleri Bakanı Abdullah Gül'ün, Devlet Konukevi'nde verdiği akşam yemeğine katılan Scheffer, bugün Gül'ün yanı sıra Erdoğan, Cumhurbaşkanı Ahmet Necdet Sezer ve Milli Savunma Bakanı Vecdi Gönül ile bir araya gelecek. Scheffer, Ankara'da gerçekleşecek görüşmelerde, haziranda İstanbul'da yapılacak NATO Zirvesi ile ilgili bilgi alacak. 
   
   Bacanağının cenazesini taşıdı 
   CHP Genel Başkanı Deniz Baykal, geçen pazar günü kalp krizi sonucu 86 yaşında ölen Antalya'nın ilk mimarı, bacanağı Tarık Akıltopu'nun cenaze törenine katıldı. Akıltopu'nun cenazesi kılınan namazın ardından Uncalı'daki aile mezarlığında toprağa verilirken, Baykal bacağının cenazesini bir süre omzunda taşıdı. CHP'li Belediye Başkanı törene katılmadı. 
   
   Ayaklandılar, görevden alındılar 
   Sadi Aslantürk'ün Ordu merkez belediye başkan adayı yapılmasına tepki gösteren partililer, CHP Genel Merkezi'nde protesto gösterisi yaptı. Basının salondan çıkarılması isteğine karşı çıkan partililere sinirlenen Genel Sekreter Önder Sav, "O zaman sizinle görüşmem. Çıkın dışarı" diye bağırdı. Basın, genel merkeze izinsiz alınmıyor. MKY'de, Ordu il ve merkez ilçe yönetimlerinin görevden alınmasına karar verildi. 
   
   Kutan, Kavakçı'yı eleştirdi 
   SP Genel Başkan Vekili Recai Kutan, TBMM'de türbanıyla yemin etme girişimi sonrası kendisine "Siz korkaksınız Recai Bey" dediğini iddia eden eski FP'li Merve Kavakçı'ya sert tepki gösterdi. Kutan, "Böyle bir şeyi kesin olarak hatırlamıyorum. Kimsenin bana 'korkaksın' demesine müsaade etmem mümkün değil" dedi. 
   
   AKP'nin İstanbul adayları açıklanıyor 
   AKP, İstanbul'daki ilçe belediye başkan adaylarını bu sabah açıklayacak. Büyükşehir Belediye Başkanlığı aday adayı olan Erol Kaya'nın yeniden Pendik'te, Ümit Özerol'un ise Kadıköy'de aday gösterileceği öne sürüldü. Şişli'de Mustafa Sarıgül'ün karşısına eski DYP İstanbul İl Başkanı Muhsin Divan'ın çıkarılması bekleniyor. Beşiktaş'ta Şahin Özer, Beyoğlu'nda Ahmet Demircan, Esenler'de Mehmet Öcalan, Avcılar'da İbrahim Bıçakçı, Eminönü'nde Nevzat Er'in aday lığı beklenirken, Bahçelievler'de Saffet Bulut'un yerine Osman Develioğlu'nun aday gösterileceği iddia edildi. Bayrampaşa'da Hüseyin Bürge'nin, Tuzla'da ise Büyükşehir Belediye Başkan aday adayı İdris Güllüce'nin yerine Menmet Demirci'nin adaylığı bekleniyor. Diğer adaylar için geç saatlere kadar çalışma yapıldığı, mevcut adaylarda da değişiklik olabileceği öğrenildi. 
   
   
   
</TEXT>
</DOC>
