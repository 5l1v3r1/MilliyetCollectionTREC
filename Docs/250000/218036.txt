<DOC>
<DOCNO> 218036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sonspo12.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray-Villarreal... Tarih yeniden yazılır mı 
</HEADLINE>
<TEXT>

     2000 yılında UEFA Kupası'nı kaldıran Galatasaray, 3. tur ilk randevusunda İspanyol Villarreal'i Olimpiyat Stadı'nda ağırlıyor. Saat 20.30'da başlayacak ve İtalyan hakem Stefano Farina'nın yöneteceği maçı Show TV yayınlıyor. 
     Süper Lig'de en kötü sezonunu yaşayan ve Şampiyonlar Ligi'nde tutunamayarak UEFA'ya kalan sarı kırmızılılarda, teknik direktör Fatih Terim ve futbolcularda tek hedef İspanyol ekibini eleyerek Avrupa'da yola devam etmek. 
     Fatih Terim, Galatasaray'la dün 3 yıllık yeni sözleşme imzalayan Ümit Karan'ı bu akşamki Villarreal maçında Necati ile birlikte forvette görevlendirecek. 
     Rakip Villarreal'de ise hafta içi istifa eden teknik direktör Floro şoku sürüyor. Sarı mavililer Intertoto'dan çıkarak 1. turda Trabzonspor'u elemişti. 
     
     Hakan Şükür henüz netleşmedi 

     Galatasaray'da sakatlığı süren Hakan Şükür'ün, bu akşamki maçta oynayıp oynamayacağı henüz netleşmedi. 
     Kulüp doktoru Serhan Kurtulmuş, bel kaslarında oluşan ciddi spazm sonucu tedavisi süren golcünün forma giymesinin zor olduğunu, hafta sonundaki Fenerbahçe derbisine yetiştirmeye çalıştıklarını söyledi. 
     Sarı-kırmızılılarda ayrıca, sakatlığı nedeniyle Hasan, sakatlıktan yeni çıkan ve maç eksiği bulunan Batista'nın yanı sıra statü gereği Bratu da forma giyemeyecek. 
     
     Muhtemel 11 

     Galatasaray'ın Villarreal karşısına şu 11'le çıkması bekleniyor 
     Mondragon, Prates, Ömer, Orhan Suat , Ergün, Sabri, Petre, Ayhan Ümit Karan , Volkan, Murat, Necati. 
     
     Avrupa'da 186. sınav 

     Galatasaray, bu akşam Avrupa kupalarında 186. randevusuna çıkacak. Sarı-kırmızılılar, 99 yıllık tarihlerinde bugüne dek Avrupa kupalarında yaptıkları 185 karşılaşmada 69 galibiyet elde ederken, 70 karşılaşmada da sahadan boynu bükük ayrıldı. ''Cim Bom'', Avrupa kupalarında 46 maçta ise berabere kaldı. Galatasaray, Avrupa arenasında rakip fileleri toplam 238 kez havalandırırken, kalesinde ise 271 gol gördü. 
     VILLARREAL 
     
     Intertoto'dan Trabzon'a... 

     Villarreal ilk kez bu sezon UEFA Kupası'na katıldı. 2001 yılında La Liga'dan düşen İspanyol ekibi buna rağmen bu sezon kupada başarılı bir grafik çizdi. 
     Sarı-Mavili ekip ilk bakışta toplama takım görünümü veriyor. Büyük takımlarda oynamış Anderson gibi birçok oyuncuyu bünyesinde barındırıyor. Hafta başında teknik direktörleri Floro'nun sürpriz istifasıyla sarsılan Villarreal buna rağmen tur için umutlu. 
     Intertoto'dan UEFA'ya gelen Sarı-Mavililer ilk turda Trabzon'u 0-0 ve 3-2, ikinci turda Torpedo Moskova 2-0 ve 1-0'lık sonuçlarla geçti. 
     
     Savunma 4'lüsü süper 

     Antrenör Garcio, Galatasaray'ın UEFA şampiyonu olmuş güçlü bir ekip olduğunu anımsatarak, "İşimiz kolay olmayacak ama avantajlı bir skor için çalışacağız" dedi. 
     2002'den beri bir arada oynayan defanstaki Arruabarrena-Ballesteros-Alvarez-Belletti dörtlüsü uyumlu bir görüntü sergiliyor. 
     Bir dönem Galatasaray'ın transfer listesine giren Sonny Anderson 33 ilerlemiş yaşına rağmen golleriyle dikkati çekiyor. Gittiği her takıma kısa sürede uyum sağlayan golcü, Lyon'da dört sezonda 71 kez, Avrupa kupalarında 34 maçta 16 kez fileleri havalandırdı. Diğer yıldız Victor ise Anderson ile uyumlu bir ikili oluşturuyor. 
     
     Cimbom'u 1 kez izlediler, Jose Mari şüpheli 

     Villarreal, Galatasaray'ın sadece bir maç kasetini izleyerek sahaya çıkıyor. 
     Takım kaptanı Quique Alvarez, İspanyol basınında yer alan demecinde, Floro'nun istifasını beklemediğini ve kendileriyle de ilgisi olmadığını belirtti. La Liga'da iyi durumda olduklarını ve UEFA Kupası'nda da üst tura çıkmak için iyi bir fırsat yakalandıklarını ifade eden Alvarez, ''İyimseriz ve rahatız. Şimdi Paquito ile ona yardım edip, saygı gösterip, sezon sonuna kadar daha iyi şeyler için mücadele etmek istiyoruz'' dedi. 
     ''Galatasaray'a karşı nasıl hazırlanıyorsunuz'' sorusuna da Villarreal kaptanı, ''Henüz bu maçı konuşmadık. Ama bize dediler ki bizi hazırlamak için Galatasaray'ın bir maç kaseti var'' yanıtını verdi. 
     Öte yandan Villarreal'in yıldız futbolcularından Jose Mari'nin Galatasaray karşısında forma giymesinin şüpheli olduğu bildirildi. Atatürk Olimpiyat Stadı'nda yapılan ilk antrenmana katılamayan Jose Mari'nin oynaması zor gözükürken, sakatlıktan yeni çıkan Calleja ve Senna'nın oynaması bekleniyor. 
     
</TEXT>
</DOC>
