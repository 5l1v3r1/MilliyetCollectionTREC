<DOC>
<DOCNO> 244956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sondun34.html </URL>
<DATE> 2004/06/03/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
CTP ve BDh anlaştı Kriz birlikte çözülecek 
</HEADLINE>
<TEXT>

     KKTC'de mecliste azınlık durumuna düşen CTP-DP koalisyon hükümetinin büyük ortağı Cumhuriyetçi Türk Partisi CTP ile mecliste 4 milletvekili ile temsil edilen Barış ve Demokrasi Hareketi BDH , yeni bir hükümet oluşumu konusunda birlikte hareket edilmesi yönünde görüş birliğine vardı. 
     BDH Genel Başkanı Mustafa Akıncı, hükümet oluşumu çalışmaları çerçevesinde, CTP Genel Başkanı ve Başbakan Mehmet Ali Talat'ı ziyaret etti. 
     CTP Genel Merkezi'nde yapılan görüşmede iki parti, ''Cumhuriyet Meclisi'nden çözüm vizyonuna sahip yeni bir hükümet çıkarma yönünde birlikte çalışma'' konusunda görüş birliğine vardı. 
     İki parti, bu çalışmaların en kısa sürede sonuçlandırılması konusunda hemfikir olduğunu belirtirken, ortaya kesin bir tarih koymadı. 
     50 sandalyeli Cumhuriyet Meclisi'nde, CTP'den 1, Demokrat Parti'den DP 2 milletvekilinin istifasıyla CTP-DP koalisyon hükümetinin çoğunluğu 26'dan 23'e inmiş ve koalisyon hükümeti azınlık durumuna düşmüştü. 
     KKTC'de son günlerde erken seçim olasılığı gündeme gelirken, CTP-DP-BDH üçlü koalisyon olasılığı da siyasi kulislerde sıkça konuşuluyordu. 
     
</TEXT>
</DOC>
