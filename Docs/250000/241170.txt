<DOC>
<DOCNO> 241170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sondun31.html </URL>
<DATE> 2004/05/19/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Hollanda'da Türkçe ilkokullardan kaldırıldı 
</HEADLINE>
<TEXT>

     Hollanda'da ilkokullarda verilmekte olan Türkçe anadili derslerinin kaldırılmasına ilişkin yasa tasarısı, parlamentonun Senato kanadı tarafından da onaylandı. 
     Senato'daki oylamada, yalnızca ana muhalefet partisi İşçi Partisi ile Yeşil Sol karşı oy kullandı. 
     Yasa esas itibarıyla, ilkokullarda yabancıların çocuklarına anadillerinin öğretilmesi amacıyla verilmekte olan derslerin maliyetinin bundan böyle karşılanmamasına ilişkin olarak hükümete yetki veriyor. 
     Yasanın kesinleşmesiyle, ilkokullarda, ''yaşayan azınlık dilleri'' adı altında, Türkçe ve Arapça gibi, ülkedeki yabancıların çocuklarına verilmekte olan dersler, bu eğitim döneminden itibaren kaldırılacak. 
     Buna göre yasanın 1 Ağustos'ta yürürlüğe girmesiyle, gelecek eğitim döneminden itibaren ülkedeki yaklaşık 70 bin yabancı kökenli öğrenci, kendi dillerini öğrenmek üzere ders alamayacak. 
     Hıristiyan Demokratlar öncülüğündeki üçlü koalisyon hükümetinin protokolünde, ''yabancı çocukların Hollandaca dil öğrenmede geri kalmalarına ve buna bağlı olarak entegrasyon sürecine olumsuz yansımaları görüldüğü'' gerekçesiyle bu derslerin kaldırılması benimsenmişti. 
     Hollanda'da 1980'li yılların ikinci yarısından itibaren, yasayla tanınan hak çerçevesinde, ilkokullara devam eden Türk öğrenciler, haftada 2,5 saat üzerinden Türkçe anadili ve kültürü dersleri alabiliyordu. 
     
</TEXT>
</DOC>
