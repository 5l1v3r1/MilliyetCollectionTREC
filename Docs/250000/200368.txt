<DOC>
<DOCNO> 200368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sondun27.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da zehirli su alarmı... 
</HEADLINE>
<TEXT>

     İtalya'da şişe sularına şırıngayla zehir zerketme olaylarındaki artış, vatandaşlar arasında paniğe neden oldu. 
     Palermo kentinde süpermarketten su alan bir vatandaşın, pet şişede küçük bir deliği fark etmesinin ardından Jandarma'ya başvurduğu bildirildi. 
     Jandarma yetkilileri, suyun içine zehir zerkedilmiş olmasından kuşkulanıyor. Gün içinde Milano ve Trentino Aldo Adige'den de benzer haberler gelmesi, korkunun giderek büyümesine yol açtı. 
     Milano'da da süpermarketten bugün aldığı şişe suyunu içen bir turistin, dilinde şişkinlik, bulantı ve kusma şikayetiyle Cavalese'de hastaneye başvurduğu bildirildi. 
     İtalya'da Kasım ayından itibaren şişe sularına şırıngayla zehir zerketme eyleminin yaygınlaşması dikkat çekiyor. 
     İçlerine bulaşık deterjanı, amonyak, çamaşır suyu ve tuzruhu gibi maddeler zerkedildiği saptanan sular, özellikle ülkenin kuzeyinde çeşitli vatandaşların kendilerini kötü hissederek hastalanmalarına yol açtı. 
     Zehirli su şişelerinin ardında kimin veya kimlerin olduğuna ilişkin henüz bilgi edinilemedi. Bilinen tek şey, su şişelerine şırıngayla zerk edilen yabancı maddelerin farklılık gösterdiği. Konuya ilişkin soruşturma başlatan Verona Cumhuriyet Savcısı Guido Papalia, ''Muhtelif vakalar arasında bir bağ olduğu ortada. Ancak her ihtimali değerlendiriyoruz. Eylemleri farklı kişilerin gerçekleştirmiş olması da mümkün'' diye konuştu. 
     Zehir zerkedilen su şişelerinin, çokuluslu şirketlere ait iki markada odaklaşması da dikkati çekiyor. Bu olgudan hareketle, eylemlerin ardında çokuluslu şirketlere karşı çıkan bir kişi veya grubun bulunabileceği de ileri sürülüyor. Güvenlik birimleri ve savcılık mevcut bulgulardan hareketle iz sürmeye çalışırken, vatandaşların süpermarketlerden şişe suyu almaktan korkar hale geldikleri belirtiliyor. 
     
</TEXT>
</DOC>
