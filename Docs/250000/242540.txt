<DOC>
<DOCNO> 242540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/siyaset/axsiy01.html </URL>
<DATE> 2004/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'TÜRKİYE AVRUPALI' 
</HEADLINE>
<TEXT>


AB Komisyonu'nun Dış İlişkilerden Sorumlu Üyesi Patten, "Türkiye Avrupalı mı " sorusunun cevabının 'gürleyen bir evet' olması gerektiğini söyledi... 

GÜVEN ÖZALP Brüksel 


Avrupa Birliği AB Komisyonu'nun Dış İlişkilerden Sorumlu Üyesi Chris Patten, AB'nin yıl sonunda Türkiye'yle müzakerelere başlama konusunda vereceği kararın önemli olacağını belirterek, "Türkiye, AB ile İslam Dünyası'nın kesişim noktasında bulunuyor" dedi. 
Oxford İslam Araştırmaları Merkezi'nde, "Dört yol ağzındaki İslam ve Batı" başlıklı bir konuşma yapan Patten, müzakerelere başlamanın bambaşka bir Türkiye'ye ve Avrupa İslam arasında farklı ilişkilere yol açabileceğini söyledi. Aralık ayında müzakerelere ilişkin olarak takınılacak tavıra kadar AB'nin Türkiye konusunda kendisine birçok soru sorması gerekeceğinin altını çizen Patten, alınacak kararın önemini, "Bu kültürel ve jeopolitik açıdan kendimizi nasıl gördüğümüzü, nasıl görünmek istediğimizi ortaya koyacak" diye vurguladı. 
Avrupa'nın dinle tanımlanabileceği savının tehlikeli olduğunu ifade eden Patten, Komisyon'un sonbaharda yapacağı tartışmada potansiyel olarak çok farklı bir Avrupa'ya yol açılabileceğinin bilincinde olacağını da söyledi. Patten, şöyle konuştu 

'Zor ve sıkıntılı olabilir' 
"Bunun siyasi olarak göze alınması zor ve idari açıdan yürütülmesi sıkıntılı olabilir. Ancak ortaya çıkacak sonucun ne olacağı belli olmasa da Türkiye'yle müzakerelere başlamanın bizi bambaşka bir Türkiye'ye ve İslam Dünyası ile Avrupa arasında çok farklı ilişkilere yönelteceğinin farkında olarak tartışmayı açmalıyız." 
Patten, Türkiye'nin şu aşamada AB'nin ilkelerine saygı konusunda eksikleri bulunduğuna işaret etse de, "Türkiye Avrupalı mı " sorusuna verilmesi gereken cevabın, "gürleyen bir evet" olması gerektiğini söyledi. 

'Türkiye, Arap ülkesi değil' 
Türkiye'nin Atatürk'ten bu yana kararlı bir şekilde rotasını Batı'ya çevirdiğini belirten Patten, "hayır" demenin Arap dünyasını Avrupa'ya karşı hale getireceğine yönelik söylemin de abartılı olduğunu belirterek, "Türkiye, İslam ülkesi değil. Ayrıca Arap ülkesi de değil" dedi. 
Patten, buna karşın içinde bulunulan ortamda nüfusu Müslüman olan bir ülkeye el uzatmamanın sembolik anlamının farkında olunması gereğinin altını çizdi. Patten, askerin siyasete müdahale etmesinin Avrupa'nın demokratik kriterleri arasında bulunmadığını da sözlerine ekledi. 


</TEXT>
</DOC>
