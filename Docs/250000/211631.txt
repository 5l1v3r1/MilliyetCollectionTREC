<DOC>
<DOCNO> 211631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/yasam/yas03.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gagası değil 'çenesi' var 
</HEADLINE>
<TEXT>

   N'kisi adlı bir Afrika papağanı, 950 kelime biliyor, espri yapıyor, kelime uyduruyor. Bilim dünyası ise bu duruma akıl erdiremiyor 
      DIŞ HABERLER SERVİSİ 
   
   ABD'de, tam 950 İngilizce kelime kullanarak konuşan, kendi kendine kelimeler uyduran, espri yapan N'kisi adlı Afrika papağanı, bilim adamlarını şaşırttı. 
   İngiliz yayın kuruluşu BBC'nin haberine göre, New Yorklu bir sanatçının yetiştirdiği akıllı papağan N'kisi'nin iletişim yetenekleri saymakla bitmiyor. Bilim adamlarının incelemeye aldığı papağan, bildiği kelimeleri, doğru zamanda ve doğru bağlamda kullanıyor. 
   Fiillerin zaman çekimlerini hemen hemen yanlışsız yapıyor, gereken durumlarda bildiği kelimeleri kullanarak, yeni deyimler oluşturuyor. 
   Kendisine gösterilen fotoğrafları da anında, aynı bir insanın yapacağı şekilde yorumlayan N'kisi'ye, sarılan bir çiftin fotoğrafını gösteren bilim adamları, papağanın 'Hadi bana sarıl' demesi üzerine şoka girdiklerini itiraf ediyor. Papağanı inceleyenler arasındaki şempanze uzmanı Dr. Jane Goodall'a göre, N'kisi'nin sahip olduğu yetenek, iki tür arasındaki iletişimi, olabilecek en ileri düzeye götürüyor. 
   
   
   
   
</TEXT>
</DOC>
