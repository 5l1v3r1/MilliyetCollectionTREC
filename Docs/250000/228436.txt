<DOC>
<DOCNO> 228436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/sonsiy02.html </URL>
<DATE> 2004/04/04/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Seçimlerde oy kullanmayan Yeralan Köyü hizmet bekliyor 
</HEADLINE>
<TEXT>

     Muş'ta köylerine hizmet götürülmediği gerekçesiyle oy kullanmayan vatandaşlar, köylerinin acil ihtiyacı olan sağlık ve su sorunlarının çözülmesini istiyor. 
     Yaygın Beldesi'ne bağlı Yelalan Köyü'ndeki vatandaşlar, seçim öncesi köy yaşlı heyetinin öncülüğünde oy kullanmamaya karar verdiler. Belediye başkanlığı, il genel meclisi ve belediye meclis üyeliği için oy kullanmayan vatandaşlar, sadece muhtarlık seçimi için sandık başına gitti. 
     Yelalan Köyü Muhtarı Seyithan Yaşlı, önceki dönemlerde sorunlarının çözümü için girişimde bulunmalarına rağmen, 90 hanesi bulunan 750 nüfuslu köylerinin sağlık ve su sorunlarının çözülmediğini, siyasilerin ve yetkililerin dikkatini çekmek için 268 seçmenli köyde oy kullanılmadığını anımsattı. 
     Köyde sağlık ocaklarının bulunduğunu belirten Yaşlı, sağlık personeli olmadığı için 20 kilometre uzaktaki Yaygın Beldesi'ne giderek, buradan sağlık hizmeti almaya çalıştıklarını söyledi. 
     Köylerinin önemli sorunlarından birisinin de su sorunu olduğuna değinen Yaşlı, şöyle devam etti 
     ''Köyümüzün içme suyu sorununu bir türlü çözemedik. Köyümüzdeki tek çeşmeden içme suyu ihtiyacımızı gideriyoruz. 90 haneli köyümüzdeki vatandaşlar, çeşme başında saatlerce sıra bekledikten sonra bir miktar su alabiliyorlar. Elektrik kesintisinin sık sık yaşanıyor. Köyümüzde cami olmasına rağmen imam da yok. Bu tür sorunlarımızı gündeme getirmek için oy kullanmadık.'' 28 Mart Mahalli İdareler Genel Seçimi'nde, 268 seçmeni bulunan Yelalan Köyü'ndeki 303 No'lu sandıkta oy kullanılmamıştı. 
     
</TEXT>
</DOC>
