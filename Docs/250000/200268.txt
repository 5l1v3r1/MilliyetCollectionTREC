<DOC>
<DOCNO> 200268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/ekonomi/eko09.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da su ucuzladı 
</HEADLINE>
<TEXT>

   İSKİ okul, hastane ve işyerlerinin su fiyatını yüzde 18 ile 50 arasında değişen oranlarda indirdi. Konutlarda ise ucuz tarifedeki su kullanım miktarı artırıldı 
   İSTANBUL Anka 
   
   İstanbul Büyükşehir Belediye Meclisi, İSKİ'nin teklifi ve komisyon raporları doğrultusunda yılbaşından sonra geçerli olmak üzere İstanbul'daki su tarifelerine yüzde 18 - 50 oranında indirim yaptı. 
   
   Fiyat indirimi kararı 
   İSKİ Basın Müdürlüğü'nden yapılan yazılı açıklamaya göre, İSKİ'nin 2004 yılı bütçesi ve gelecek yıla ilişkin tarife teklifi, tarifeler yönetmenliğinde değişiklik önerileri İstanbul Büyükşehir Belediye Meclisi tarafından kabul edilerek, onaylandı. 
   Karar ile birlikte, önümüzdeki yıl konut tarifelerinde 15 metreküpe kadar su kullananları kapsayan ve birim fiyatı 1 milyon 345 bin lira olan "Konut 1"de kullanım sınırı 20 metreküpe çıkarılırken, işyerlerinde uygulanan 4 milyon 713 bin liralık birim fiyat da 2004 yılı için 4 milyon liraya indirildi. Genel ve katma bütçeli kuruluşlar olan resmi daireler ve belediyeler için de 3 milyon 900 bin lira olan birim fiyat, önümüzdeki yıl için 2 milyon 500 bin lira belirlendi. 
   
   Devlet okuluna yüzde 50 
   Resmi okullarda esas alınan 2 milyon 670 bin liralık birim fiyatın "Konut 1" ile eşdeğer konuma getirilmesi teklifi de, meclis toplantısında kabul edilerek yürürlüğe girdi. İSKİ Genel Müdürü Dursun Ali Çodur yaptığı açıklamada, kentteki resmi okulların da bundan sonra suyu yüzde 50 indirimli kullanacağını bildirdi. 
   
   
</TEXT>
</DOC>
