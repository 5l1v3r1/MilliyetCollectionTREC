<DOC>
<DOCNO> 216067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sontur18.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Valisi Haftasonu kar genel hayatı etkilemeyecek 
</HEADLINE>
<TEXT>

     İstanbul Valisi Muammer Güler, ''kentte yine karlı havanın etkili olacağı'' yönündeki bazı tahminlere ilişkin, ''Şu ana kadar gelen haberler, genel hayatı olumsuz yönde etkileyecek bir kar yağışı boyutunda olmadığı şeklinde'' dedi. 
     Vali Güler, basın mensuplarının ''Türkiye'nin Sibirya üzerinden gelecek yeni bir yağışlı havanın etkisine gireceği'' yolundaki bazı tahminleri hatırlatmaları üzerine, Meteoroloji Bölge Müdürlüğü ile sürekli irtibat halinde olduğunu söyledi. 
     ''Şu ana kadar gelen haberler bir meteorolojik uyarı boyutunda değil'' diyen Güler, öğleden sonra yeni bir değerlendirme yapacaklarını bildirdi. 
     Güler, ''gelen haberlerin 'meteorolojik uyarıya' dönüşmesi halinde alınacak tedbirleri planlayacaklarını'' kaydederek, şöyle konuştu 
     ''Ancak şu ana kadar gelen haberler, genel hayatı olumsuz yönde etkileyecek bir kar yağışı boyutunda olmadığı şeklinde. 
     Her duruma uygun planımız var. İnşallah etkili olmaz. Ama İstanbul'da en küçük bir hava şartı olumsuzluğu bile maalesef bazı sıkıntılar yaratabiliyor. Özellikle trafikte... Onun için İstanbulluları bu konuda önceden bilgilendireceğiz. Kamuoyuna mutlaka bilgi sunacağım.'' 
     
</TEXT>
</DOC>
