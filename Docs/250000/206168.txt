<DOC>
<DOCNO> 206168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/yasam/yas06.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Talihli bekçi' bileti kaybetti 
</HEADLINE>
<TEXT>

   Yılbaşı büyük ikramiyesinin dört ortağından olan Volkan Ateş, "Bileti kaybettim" dedi ama kimse inanmadı 
      DOĞAN HABER AJANSI, ANKARA Milliyet 
   
   Milli Piyango'nun yılbaşı özel çekilişinde 10 trilyon liralık büyük ikramiyenin dört ortağından biri olduğunu iddia eden Turhal Belediyesi işçisi Volkan Ateş, dün çark etti. Biletini İzmir'den çağırdığı yakını gelince göstereceğini söyleyen Ateş, dün sabah "Bilet kayboldu" dedi. 
   Biletini güvenlik nedeniyle bir kasaya kilitlediğini söyleyerek kimseye göstermeyen Ateş'i, önceki gün Turhal Belediye Başkanı Duran Evren ve Ziraat Bankası görevlileri ziyaret etti. Ateş, İzmir'den beklediği yakınının gelmediğini öne sürerken, "Bileti dün kaybettim. 15 bira içmiştim. Alkollüydüm. Nasıl kaybettim, bilmiyorum" dedi. Ateş'in açıklamaları inandırıcı bulunmazken, Turhal 2. Noteri Engin Akyunak, "Biletin kendisine ait olduğunu tespit etmemi istedi. Bir süre sonra arayarak gelmememi söyledi" dedi. Ateş'in bacanağına otomobil almak için gittiği otomobil bayisi görevlisi Doğan Porsuk da, "Çok heyecanlıydı. İş Bankası müdürüyle görüştüğünü, bileti onaylattığını söyledi" diye konuştu. 
   
   Diğer talihliler parayı aldı 
   ESKİŞEHİR Emirdağ'da bir otobüs yazıhanesinde bilet keserek yaşamını sürdüren 45 yaşında ve 4 çocuk babası Necmi Yıldırım, ikramiyesini aldı. Yıldırım, bileti bir iş için gittiği Eskişehir'den aldığını ve kazandığını gazetede gördüğünü söyledi. 
   AYDIN Ziraat Bankası'na başvuran evli ve üç çocuk babası, 60 yaşındaki talihlinin büyük bir ihtimalle emekli bir öğretmen olduğu sanılıyor. 
   BATMAN Kamyon şoförü Ahmet Beycür, çekini eşi Hatice Beycür ile birlikte Milli Piyango İdaresi'nden aldı. Hayli heyecanlı görünen çift, çocuk sayısında anlaşamadı. Beycür yedi çocukları olduğunu belirtirken, eşi Hatice altı çocukta ısrar etti. 
   
   
</TEXT>
</DOC>
