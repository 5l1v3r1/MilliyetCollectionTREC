<DOC>
<DOCNO> 208713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/spor/spo05.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakemler krizde 
</HEADLINE>
<TEXT>

   Futbol Federasyonu, maç tazminatlarını yaklaşık 1.5 aydır ödemeyince hakemler büyük bir sıkıntıya düştü, bazıları "haciz" işlemleriyle karşı karşıya kaldı 
      CEMAL ERSEN 

   
   Kartlar iptal 
   LİGLERİN ilk yarısının son haftası ve Türkiye Kupası maçlarından doğan alacaklarını alamayan hakemlerin büyük bir krizin içine girdiği ortaya çıktı. Süper Lig, 2 ve 3. Lig'de yer alan bazı hakemlerin bu nedenle kredi kartlarının iptal edildiği, bazılarının da haciz tehlikesiyle karşılaştığı öğrenildi. Hakemlerin federasyondan yaklaşık 70 - 80 milyar lira alacağı bulunduğu bildirildi. 
   
   Federasyon sessiz 
   SÜPER Lig'de hakem ücretlerini maç hasılatından aynı gün tahsil eden federasyonun ödemeyi geciktirmesi tepki uyandırdı. Ayrıca 2 ve 3. ligde özellikle hasılatı yeterli olmayan maçların ödemesinin yapılmaması şaşkınlık yarattı. Konuyla ilgili bugüne kadar yapılan başvurulara hiçbir yanıt verilmediği ifade edildi. Hakemlerin konuyu Başkan Haluk Ulusoy'a iletecekleri kaydedildi. 
   
   En stresli gün 
   MHK tarafından cooper testinden geçecek olan hakemler, bugün İzmir Atatürk Stadı'ndaki 2 bin 800 metrelik koşuyu 12 dakikada tamamlayamazsa, 6 hafta görev alamayacak, eğitim seminerine katılamayacak. Büyük huzursuzluk yaratan testin ilk kez devre arası seminer öncesi yapılacak olması tepkiyle karşılandı. MHK geçerli mazeret bildiren hakemlere dahi "ret" yanıtı verdi. 
   
   
   
</TEXT>
</DOC>
