<DOC>
<DOCNO> 211269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/soneko40.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kilci Telekom'un özelleştirilmesinde farklı bir yol izleyeceğiz 
</HEADLINE>
<TEXT>

     Özelleştirme İdaresi Başkanı Metin Kilci, Telekom'un özelleştirilmesinde farklı bir strateji izleyerek, firmaların yatırım ilgilerini ifade eden ancak finansal bağlayıcılığı olmayan tekliflerini alacaklarını bildirdi. 
     Kilci, İstanbul Ticaret Odası'nda İTO düzenlenen ''Türkiye'de Geçmişten Geleceğe Özelleştirme'' konulu panelde yaptığı konuşmada, 2004 yılında daha çok, özelleştirme portföyünde uzun zamandan bu yana yer alan kurumlara yoğunlaşılacağını söyledi. 
     Metin Kilci, bunun yanında bazı belli kurumların da özelleştirilmesi için çalışıldığını, Petkim'de 30 Ocak'ta tekliflerin alınacağını, Telekom'un en az yüzde 51'inin blok olarak satışı için çalışmalarına devam edeceklerini duyurdu. 
     TEKEL'in yeniden özelleştirilmesi çalışmalarına devam ettiklerini, satış stratejisini baştan değerlendirip yeniden ihaleye hazırlayacaklarını kaydeden Kilci, 2004 yılında elektrik sektöründe de önemli özelleştirmeler planladıklarını söyledi. 
     Kilci, şeker fabrikalarının özelleştirilmesini, ayrıca Sümer Holding, Seka, Et Balık Kurumu'nun bünyelerinde yer alan birtakım tesislerinin özelleştirmesini 2004 yılı içinde tamamlamayı hedeflediklerini bildirdi. 
     THY konusunda da gerekli çalışmaların yapılacağını anlatan Kilci, 2004 yılı içinde özelleştirme kapsamını genişletmekten daha çok halen özelleştirme kapsamında, programında bulunan kuruluşların özelleştirmelerinin tamamlanmasını hedeflediklerini kaydetti. 
     
     TELEKOM'UN ÖZELLEŞTİRİLMESİNDE YENİ STRATEJİ 
     Kilci, konuşmasının ardından soruları yanıtlarken, Telekom'un özelleştirilmesinde farklı bir strateji izleyeceklerini söyledi. 
     Öncelikle ilgili firmaların yatırım ilgilerini ifade eden ancak finansal bağlayıcılığı olmayan tekliflerini alacaklarını ve bu firmalarla görüşme sürecini başlatacaklarını bildiren Kilci, diğer detayları da bu strateji üzerine inşa etmek istediklerini anlattı. 
     Metin Kilci, '' Yatırımcı nasıl bir Telekom istiyor, biz nasıl bir Telekom sunabiliriz Tüm amacımız bu, ama biz Telekom'u özelleştirme ihale sürecine monte ederek bunu yapmak istiyoruz. Bunu hazırlama çabası içindeyiz. Yani yatırımcının içinde ne olduğunu bilmediği bir mal için yüksek miktarda teminat yatırarak büyük bir teklif vererek daha sonra pişman olmasını istemiyoruz'' dedi. 
     
</TEXT>
</DOC>
