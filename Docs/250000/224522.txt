<DOC>
<DOCNO> 224522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonsiy14.html </URL>
<DATE> 2004/03/22/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Kutan Dökülen yapraklara değil, çınarın gövdesine ve köklerine oy verin 
</HEADLINE>
<TEXT>

     Saadet Partisi SP Genel Başkan Vekili Recai Kutan, ''Dökülen yapraklara değil, o ulu çınarın gövdesine ve köklerine oy verin'' dedi. 
     Kutan, partisince Zonguldak'taki Madenci Anıtı önünde düzenlenen mitingde halka hitap etti. Kutan, ekonomik ve sosyal alanda Türkiye'nin perişan hale getirildiğini savunarak, 17 aylık icraatları doğrultusunda Hükümet'e yerel seçimlerde kullanılan oylarla karne verileceğini söyledi. 
     AK Parti Hükümeti'nin daha önceki iktidarlar gibi IMF politikalarını devam ettirdiğini, bu nedenle de diğerleriyle aralarında fark bulunmadığını savunan Kutan, şöyle konuştu 
     ''AK Parti, oyları bölmeyin diye propaganda yapıyor. Asıl bölücü onlar, böldüler ve kaçtılar. Eğer bir yerde toplanmak gerekirse kök SP'dir, dökülen yapraklardan ise bir şey çıkmaz. Dökülen yapraklara değil, o ulu çınarın gövdesine ve köklerine oy verin. Hükümet'in işbaşına geldiğinden itibaren icraatları var. Çöküntü halindeki ekonomi, medya desteğiyle pempe tablolar çizilerek gösteriliyor. Enflasyon düştü de mutfaktaki tencereye niye hiçbir şey düşmedi Pahalılık aynı pahalılık, millet perişandır, en önemli sorunumuz da işsizliktir.'' 
     
     ''DIŞ POLİTİKA'' 

     Kutan, Türkiye'nin ateş çemberi ile çevrildiğini, Balkanlar'ın kaynadığını, Sırpların da Arnavutları katlettiğini belirterek, şunları söyledi 
     ''Doğumuzda Ermenistan sorunu var. Bu ülkenin Büyük Ermenistan hayali devam ediyor. Suriye'yi de karıştırdılar. ABD, Büyük Ortadoğu Projesi ile Fas'tan Türki Cumhuriyetlere kadar bütün Müslüman ülkelerin sınırlarını yeni baştan gözden geçireceğini açıkladı. Oralara demokrasi ve insan hakları özgürlüğünü getireceklerini söylüyorlar. ABD, Afganistan ve Irak'a ne götürdü 10 binlerce ton bombayı sakatların ve kadınların tepelerine indirdiler. Ey Bush Dünya'da terör arıyorsan, en başta ABD ve İsrail terörist bir ülkedir. Kendi halinize bakın.'' Kutan, SP Zonguldak Belediye Başkan Adayı Şahin Kalça'ya vatandaşlardan destek istedi. 
     
</TEXT>
</DOC>
