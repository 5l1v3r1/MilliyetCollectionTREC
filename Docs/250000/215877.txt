<DOC>
<DOCNO> 215877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/guncel/gun20.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Yakılan ev için 119 milyar... 
   Avrupa İnsan Hakları Mahkemesi AİHM , Türkiye'de güvenlik güçlerinin yargısız infaz ve ev yaktıkları iddiasıyla yapılan bir şik yet başvurusunda, insan hakları ihlalinde bulunulduğuna hükmetti. 
   Diyarbakır'ın Lice ilçesinin Çaylarbaşı mezrasında yaşayan Abdürrezak İpek adlı vatandaş, AİHM'ye yaptığı şik yet başvurusunda, 1994'te güvenlik güçleri tarafından gözaltına alındıklarını iddia ettiği İkram ve Servet adlı oğullarından bir daha haber alınamadığını öne sürmüş ve köydeki eviyle mallarının yine güvenlik güçleri tarafından yakıldığını iddia etmişti. 
   AİHM'den yapılan açıklamada, Türkiye'nin söz konusu başvuruyla ilgili olarak, Avrupa İnsan Hakları Sözleşmesi'nin 1, 2, 3, 5 ve 13'üncü maddelerinin ihlal ettiği görüşüne varıldığı bildirildi. Karar gereği Türkiye, başvuruda bulunan Abdürrezak İpek ile kayıp iki oğlunun eşlerine mahkeme masrafları da içinde olmak üzere yaklaşık 70 bin euro yaklaşık 119 milyar TL maddi tazminat ödeyecek. 
   
   Mumcu Anzak için karar yok 
   KÜLTÜR ve Turizm Bakanı Erkan Mumcu, Avusturalya basınına yansıyan Anzak Koyu ve şehitliklere girişte ücret alınması hakkında karar verilmediğini bildirdi. Mumcu, Milli Parklar Genel Müdürlüğü ile Kültür ve Turizm Bakanlığı'nın Gelibolu Milli Parkı'nın açık müze olarak yeniden dizayn edilmesine ilişkin bir çalışma yürüttüğünü anımsattı. Mumcu, "Vatandaştan ne alırsak Anzaklar'dan da onu alacağız. Farklı uygulama söz konusu olmaz" diye konuştu. 
   
   Trafikte taciz 'adam öldürme' 
   ADANA'DA 2.5 ay önce Oxford mezunu Ayşe Örtimur'u, trafikte taciz ederek ölümüne neden olduğu öne sürülen Nazım Bağlan'ın, "Kastın aşılması suretiyle adam öldürmek" suçundan yargılanmasına karar verildi. İncirlik Hava Üssü'ndeki hastanede tercümanlık yapan Örtimur, iddiaya göre, otomobilliyle işyerine giderken, Bağlan'ın kullandığı kamyonetin tacizine uğradı. Örtimur'un otomobili kamyonete çarptı. Takla atan araçtaki Örtimur hayatını kaybetmişti. 
   
   Mısırlı ataşeye bıçaklı saldırı 
   ATATÜRK Bulvarı üzerindeki Mısır Basın Ataşeliği'ne giren bir saldırgan, idari ataşe Safi Edin Ahmed'e bıçakla saldırdı. Ahmed olaydan yara almadan kurtulurken, emniyet saldırganın yakalanması için geniş çaplı soruşturma başlattı. Ahmed'in olaydan yara almadan kurtulmasının ardından saldırgan, Muhep Osman adlı görevliyi de darp etti. Saldırgan, ataşelikte şoför olarak çalışan Memduh Tıraş'ın müdahalesi üzerine kaçtı. 
   
   
   
</TEXT>
</DOC>
