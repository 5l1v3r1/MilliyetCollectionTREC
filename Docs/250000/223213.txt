<DOC>
<DOCNO> 223213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sontur16.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Üniversiteye hazırlık kursu zorunluluğu ortadan kalkmalı 
</HEADLINE>
<TEXT>

     Başbakan Recep Tayyip Erdoğan, ''Cumhuriyet'in kurucusu Atatürk'ün bize gösterdiği muasır medeniyetler seviyesinin üstüne çıkabilecek bilgi ile mücehhez güçlü bir nesli yetiştirmemiz gerekiyor'' dedi. 
     Başbakan Erdoğan, İstanbul Valiliği'nde eğitim yatırımlarının tanıtılması ve hayırseverlerce inşa ettirilecek okulların protokol imza töreninde yaptığı konuşmada, İstanbul'da eğitime ciddi yatırımlar yapıldığını, ama gerçekleştirilen yatırımların artan öğrenci sayısını ancak karşıladığını söyledi. 
     Kendisinin büyükşehir belediye başkanı olduğu 1994 yılında İstanbul'da yaklaşık 15 bin derslik açığı bulunduğunu hatırlatan Erdoğan, bugünkü açığın da yine o civarda olduğunu vurguladı. 
     Erdoğan, konuşmasına şöyle devam etti 
     ''Öyleyse bu açığı kapayabilmemiz için daha fazla yatırım yapmamız lazım. Eğer eğitimde başarılı olamaz, yeni nesilleri güçlü bir şekilde yetiştiremezsek, varlık nedenimiz ortadan kalkar. 
     Cumhuriyet'in kurucusu Atatürk'ün bize gösterdiği muasır medeniyetler seviyesinin üstüne çıkabilecek bilgi ile mücehhez güçlü bir nesli yetiştirmemiz gerekiyor. Bu nesil, içine kapalı bir nesil olamaz. Dünya ile rahat anlaşabilecek, rahat entegre olabilecek, dünya ile yarışabilecek ve rekabet edebilecek bir nesil yetiştirmemiz gerekiyor.'' Bunların yapılabilmesi için öğretmenlerin çok rahat ortamlarda öğrencilerine ulaşabilmelerinin önemine işaret eden Başbakan Erdoğan, ''Eksiklerimiz var. Okulları yapmakla eksiklerimiz bitmiyor. Çünkü öğretmenlerimizin özlük hakları noktasında ciddi sıkıntılarımız var. Benim öğretmenimin, dersten çıktıktan sonra süratle mendil satmayı düşünmemesi lazım. 'Çarşı pazarda başka ne iş yapayım' diye düşünmemesi lazım. Bu açıkları gidermemiz lazım'' dedi. 
     
     ÖĞRENCİLERİN EK EĞİTİM ALMALARI 
     Lisede okuyan öğrencilerin üniversiteye girebilmek için okul dışında kurslara gitmek zorunda kaldıklarına da dikkat çeken Erdoğan, ''Okuldan mezun olan öğrencinin üniversiteye girebilmesi için, hazırlık kursuna gitme zorunluluğunun ortadan kaldırılması gerekir'' dedi. 
     Başbakan Erdoğan, öğrencilerin okullarını bitirince bir üniversiteye girebilecek bilgi birikimine sahip olmaları gerektiğini de vurgulayarak, şunları kaydetti 
     ''Eğer bunu yapamıyorsanız, o zaman yaptığınız öğrenimin ne anlamı kalıyor Veliler, çocuklarının üniversiteye girebilmesi için onları hazırlık kurslarına gönderiyor. Oralara milyarlar harcıyor. Kusura bakmayın, bu çok ciddi bir kaynak israfıdır. Geleceğe yönelik olarak kaynakları iyi değerlendirirsek, okullar, öğretmenler ve öğrenciler noktasında çok büyük bir açığı telafi ederiz. Bunların planlarını, programlarını çok iyi yapmaya mecburuz.'' 
     
</TEXT>
</DOC>
