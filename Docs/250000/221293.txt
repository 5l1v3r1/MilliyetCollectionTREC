<DOC>
<DOCNO> 221293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sonspo21.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşar Doğu turnuvası Cuma başlıyor... 
</HEADLINE>
<TEXT>

     32. Uluslararası Yaşar Doğu Serbest Güreş Turnuvası, 12-14 Mart tarihleri arasında Ankara'da yapılacak. 
     Güreş Federasyonu'ndan yapılan açıklamada turnuvaya, evsahibi Türkiye'nin yanısıra Güney Kore, Bulgaristan, İtalya, Macaristan, Japonya, Slovakya, İran, Gürcistan, Moldova, Ukrayna, Moğolistan, Kazakistan ve Rusya'nın katılacağı bildirildi. 
     Turnuvanın teknik toplantısı ile tüm sıkletlerin tartısı yarın yapılacak. 12 Mart Cuma günü açılış töreni ve eleme müsabakaları, 13 Mart Cumartesi günü 2. tur ve çeyrek final müsabakaları gerçekleştirilecek olan turnuva, 14 Mart Pazar günü yapılacak yarı final ve final müsabakalarıyla sona erecek. 
     
     GREKOROMENDE OLİMPİYAT İÇİN SON ŞANS 
     Bu arada Türkiye, grekoromen stilde olimpiyat vizesi alamadığı tek sıklet olan 74 kiloda, son şansını Ali Arıkoğlu ile kullanacak. 
     Özbekistan'ın başkenti Taşkent'te 13-14 Mart tarihlerinde yapılacak olimpiyat eleme turnuvasında Türkiye'yi, 74 kiloda Ali Arıkoğlu temsil edecek. 
     Mehmet Türkmen'in başkanlığındaki milli takım kafilesinde ayrıca antrenörler Majdar Kamandar ve Seçkin Saruhan, hakem Ender Büyükerşen ile masör Mecnun Paşalı yer alacak. 
     
</TEXT>
</DOC>
