<DOC>
<DOCNO> 232645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/guncel/gun01.html </URL>
<DATE> 2004/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da titreten safari 
</HEADLINE>
<TEXT>

   Kamyonetin arkasında başlayan safari turunda macera ve espri eksik olmadı. Zigana'ya tırmanışta kamyonet iki kez kar engeline takılınca iş 'ayağa' düştü 
      Gülay Fırat Trabzon 
   
   Kentin turizm mek nlarını tanıtıp yeni turizm hedeflerini anlatmak için düzenlenen etkinlikleri izlemek üzere Trabzon'dayız. Temel ve Fadime'nin torunları, yaylalara safari düzenleyerek yerli ve yabancı turist çekme peşinde. 
   Gazetecileri davet eden Kültür ve Turizm İl Müdürlüğü görevlileriyle "safari turu" yaptık. Trabzon'da safari, alternatif turizm kapsamında geçen yıl başlamış. 
   Safari öncesi Coşandere Tesisleri'nde enerji dopingi yüklü kahvaltı yaptık. Sonra kamyonete bindik. Hedefimiz yaklaşık 60 kilometre uzaklıktaki Dilaver Yaylası. Safari, Karadeniz türküleri eşliğinde kuru ve ılıman havada, asfalt yolda gayet iyi başladı. Ama az sonra 2 bin 500 rakımlı yaylaya çıkmak için Zigana'ya doğru tırmanışa geçtiğimizde durum biraz değişti. Araç, refüjsüz yol kenarlarından derin uçurumları takiben ilerlerken heyecan ve endişemiz arttı. 
   Bir süre gittikten sonra kar sürpriziyle karşılaştık. İlkbaharın ortasında karşımıza çıkan kar, yükseklik arttıkça kör edici beyazlığıyla gözlerimizi kamaştırdı, fotoğraf makinelerimizin göstergelerini de yanılttı. 
   
   Nihayet yayla göründü 
   Kamyonetimiz bir süre yol aldıktan sonra kar engeline takıldı. Yol kapalıydı, inip yürümek zorunda kaldık. Dozer yolu açtıktan sonra aracımız bize yetişti. Ancak kar engeli bir kez daha karşımıza çıktı. Patinaj yapan kamyonetten inip geri kalan 3 kilometrelik yolu yürüdük. Nedense bu yol bana daha uzun geldi. 
   İki saatin sonunda nihayet yayla göründü eşsiz bir güzellik. Ayaklarımız su içinde. Hemen yayla tesisi içindeki odun sobasının başındaki yerimizi aldık. Ayakkabılar çıktı, çoraplar kurutuldu. Sıcak çay sonrası, ızgara balık ve yöresel yemekler ise safarinin tüm yorgunluğunu unutturdu. 
   Dönüşte safarinin son halkası Sumela Manastırı'ydı. Yeterince korunamamasına rağmen tüm gizemi ve heybetiyle bizi bekliyordu... 
   
   
   
</TEXT>
</DOC>
