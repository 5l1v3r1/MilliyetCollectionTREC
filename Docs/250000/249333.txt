<DOC>
<DOCNO> 249333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/dunya/axdun01.html </URL>
<DATE> 2004/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'AB hızımıza yetişemiyor' 
</HEADLINE>
<TEXT>


Dışişleri Bakanı Abdullah Gül Türkiye'de o kadar hızlı değişiklikler oluyor ki, buraya yansıması o kadar hızlı olmuyor 

GÜVEN ÖZALP Brüksel 


Avrupa Birliği AB Zirvesi sonuçlarını değerlendiren Dışişleri Bakanı Abdullah Gül, Türkiye'de çok hızlı değişiklikler olduğunu ve AB'nin bunların hızına yetişemediğini söyledi. Gül, Türkiye'nin AB'den beklentisinin müzakerelere gecikmeksizin başlamak olduğunu söyledi. 
AB Zirvesi sonrası Türkiye'ye dönmeden önce Brüksel'de açıklama yapan Gül, zirve sonuç bildirisinde Birlik'in Türkiye'deki gelişmeleri görmezden gelen yaklaşımına ilişkin olarak, "Türkiye'de o kadar hızlı değişiklikler oluyor ki buraya yansıması o kadar hızlı olmuyor. O kadar hızlı gidiyoruz ki, burası yetişemiyor. Bizim için önemli olan bildiride Kopenhag söyleminin yer alması" dedi. 
Müzakere başlangıç tarihi olarak tarih vermekten kaçınan Gül, "Bizim beklentimiz gecikmeksizin başlamak. Karardan sonra teknik süreç ne kadar sürerse o zaman. Kopenhag'da alınan karar 2005'in ilk aylarında başlama olanağı yaratıyor" dedi. Kıbrıs konusuna da değinen Gül, "Parasal yardım ve liman ticareti konusunda gelişme var ancak uçuşlar için bazı çalışmalar yapılması gerekiyor" derken, Gümrük Birliği konusunda da önemli olanın konuya olumlu yaklaşmak olduğunu söyledi. 
Eski DEP milletvekillerinin açıklamalarına da değinen Gül, "Herkes güvenlik ve terör kaygısıyla hürriyetleri sınırlandırırken, biz bunların sınırlarını genişletiyoruz. Ancak terör ve şiddete en ufak bir hoşgörü göstermeyiz, göstermeyeceğiz" dedi. 


</TEXT>
</DOC>
