<DOC>
<DOCNO> 236701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sonspo16.html </URL>
<DATE> 2004/05/02/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Nobre "Kırk gün kırk gece" sambaya hazır olun... 
</HEADLINE>
<TEXT>

     Fenerbahçe'nin Brezilyalı yıldızı Marcio Nobre, taraftarlarına şampiyonluk sevinci yaşatacaklarını ifade ederek, ''Şampiyonluk turumuz tam bir karnaval havasında geçecek. Brezilyalı takım arkadaşlarımızla birlikte bütün samba hünerlerimizi sergileyeceğiz'' dedi. 
     Fenerbahçe Kulübü'nün aylık resmi dergisinin mayıs sayısına açıklamalar yapan Nobre, takım arkadaşlarının Fenerbahçe'de şampiyonluk kutlamalarının nasıl yapıldığını kendisine anlattığını ifade ederek, şunları kaydetti. 
     ''Takım arkadaşlarımın söylediğine göre Türkiye'de 'Kırk gün kırk gece düğün yapmak' diye bir atasözü varmış. Fenerbahçe'nin şampiyonluk kutlamaları da bu havada geçermiş. Caddebostan'da oturuyorum. Evimin olduğu semtler trafiğe kapalı olacak ve milyonlarca taraftar ellerinde bayraklarla kilometrelerce yol kat edecek. Böyle bir manzarayı dünyanın başka hiçbir kulübünde göreceğime inanmıyorum. Taraftarlarımıza bu sevgi selini yaşatacağız.'' Şampiyonluk coşkusuna kendi geleneklerinden aşina olduğunu vurgulayan Nobre, ''Şampiyonluk turumuz tam bir karnaval havasında geçecek. Biz de taraftarlarımızla kutlamalara dahil olacağız. İşte o zaman diğer Brezilyalı takım arkadaşlarımla birlikte bütün samba hünerlerimizi sergileyeceğiz. Hatta takımda birçok kişi de bize katılacak'' dedi. 
     Nobre, sezon sonuyla ilgili olarak da Fenerbahçe'de kalıcı olmak için geldiğini ve bu ülkeyi çok sevdiğini kaydetti. 
     
</TEXT>
</DOC>
