<DOC>
<DOCNO> 220196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/yasam/ayas.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayberk'e sevgileri bir oda çocuğa yetti 
</HEADLINE>
<TEXT>

   Adalılar çifti, dünyalar yakışıklısı oğulları Ayberk'i daha 4 yaşında kaybetti. Ve ona veremedikleri sevgiyi, kimsesiz çocuklara verdi 
      Ümran Avcı 
   
   Su yeşili gözleri vardı. Görenin sevip öpmeden geçemeyeceği bir güzelliği. Öyle güzel, öyle çocuktu. 2003'ün 19 Mayıs'ında ailece tatile gitmişlerdi. Gerede'de trafik kazası geçirdiklerinde Ayberk artık yaşamıyordu. 
   Daha 4 yaşında, çocukluğuna, yaşayacaklarına, okullarına, gençliğine, evliliğine, anne babası, kardeşi, sevenleri, seveceklerine doyamadan, ulaşamadan gidiverdi. Öyle vakitsiz, öyle yakışıksız geldi ölüm. Ayberk öldüğünde anne babası bir daha nefes alamayacaklarını sandı. Yaşıyorlardı oysa... Ve, Ayberk'i kaybetmenin korkunç acısını hiç olmazsa biraz olsun hafifletebilmek için bir yol buldular. Halkla ilişkiler uzmanı anne Esra ve endüstri mühendisi baba Orkun Adalılar, Ayberk için yapacakları ne varsa, kimsesiz çocuklar için yapmaya karar verdiler. Önce Ayberk'in oyuncaklarını ve kıyafetlerini, 0 - 6 yaş çocuklarının kaldığı Göztepe SHÇEK Çocuk Yuvası'na bağışladılar. Ardından oğullarının anısını yaşatmak için aynı yuvada bir bölüm açtılar. Çocukların duygusal ve matematik zek larını geliştirecek oyuncaklar aldılar Ayberk'e vermeye doyamadıkları sevgilerini, kimsesiz çocuklara verdiler... 
   
   'Siz de o çocuklara sarılın' 
   Adalılar çifti, yakında daha sık gidecekler, daha çok görecekler Ayberk'in kimsesizlerin kaldığı yuvada dolaşan anısını. Başka çocuk gülüşlerinde, Ayberk'in kahkahalarını işitecekler... Acılı anne babanın kendilerine teselli saydıkları bir de dilekleri var diğer anne babalardan 
   "Ayberk için yapacağımız çok şey vardı. Hiçbir şey yapamadık. Henüz oyun çağındaydı. Doyamadığı oyuncaklarla başka çocuklar oynasın, giyemediği kıyafetlere başka çocuklar kavuşsun istedik. Biz yavrumuzu kaybettikten sonra yaptık. Siz onların önemini, başka çocukların da sizden ilgi beklediğini sevdiklerinizi kaybetmeden anlayın. Bağış yapın. Kimsesiz çocuklar için, huzurevleri için. Onlara dokunun. Parası olanlar maddi olarak bağış yapsın. Olmayanlar sevgilerini, dokunuşlarını, öpüşlerini bağışlayıp kucaklarını bu çocuklara açsın..." 
   
   
</TEXT>
</DOC>
