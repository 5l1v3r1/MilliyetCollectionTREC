<DOC>
<DOCNO> 236829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sondun11.html </URL>
<DATE> 2004/05/03/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Dünyanın üçte biri basın özgürlüğünden yoksun... 
</HEADLINE>
<TEXT>

     Dünya halklarının üçte birinin basın özgürlüğünden yoksun olduğu bildirildi. 
     Sınır Tanımayan Gazeteciler RSF örgütünün 14. uluslararası basın özgürlüğü günü dolayısıyla yayımladığı 2003 raporunda, dünyada 130'dan fazla gazetecinin ''insanları bilgilendirmek istedikleri için'' halen cezaevinde olduğu vurgulandı. 
     Geçen yıl özellikle Asya ve Ortadoğu'da 42 gazetecinin görev başında ya da fikirleri nedeniyle öldürüldüğü belirtilen raporda, bunun 1995'den bu yana en yüksek rakam olduğu kaydedildi, 2002'de öldürülen gazetecilerin sayısının 25 olduğu anımsatıldı. 
     Raporda, geçen yıl 766 gazetecinin tutuklandığı ya da gözaltına alındığı, 1460'ının saldırıya uğradığı, 501 basın kuruluşunun sansüre maruz kaldığı belirtildi. 
     2003'ün özellikle Afrika kıtasında medya açısından hiç de iyi geçmediğine işaret edilen raporda, Amerikan kıtasının basın özgürlüğü bakımından ''zıtlıklar diyarı'' olmaya devam ettiği, Asya'nın gazeteciler için ''dünyanın en büyük cezaevi'' olduğu kaydedildi. 
     Raporda, Avrupa'daki durumun ''tatminkar seviyede'' olduğu belirtildi. 
     RSF raporunda, aralarında Türkiye'nin de bulunduğu 37 ülkenin basın özgürlüğünü ''çiğnediği'' görüşü savunuldu. 
     37 ülkeyi de kendi aralarında sınıflandıran RSF Türkiye'yi Laos, Burma ve Pakistan'la ''askeri'' ülkeler kategorisinde değerlendirdi. 
     Bangladeş, Etiyopya, Rusya gibi ülkelerde demokrasinin sadece ''görüntü'' olduğu öne sürülen raporda Çin, Kuzey Kore, Vietnam ve Türkmenistan ''diktatörlük'' olarak nitelendirildi. 
     
</TEXT>
</DOC>
