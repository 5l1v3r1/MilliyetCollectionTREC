<DOC>
<DOCNO> 237876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonspo16.html </URL>
<DATE> 2004/05/06/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Finalde kupa töreni televizyondan niye canlı yayınlanmadı 
</HEADLINE>
<TEXT>

     Finalde Gençlerbirliği'ni 4-0 yenerek Türkiye Kupası'nın sahibi olan Trabzonspor'un kulüp başkanı Atay Aktuğ, kupaya alışık bir kulüp olduklarını söyledi. 
     Aktuğ, Trabzonspor'un Türkiye Kupası'nı alma görüntülerinin yayıncı kuruluş tarafından yayınlanmamasının kendilerinden kaynaklanmadığını belirterek, ''Bizim bir ücret istediğimizden dolayı bu görüntülerin yayınlanmadığı söyleniyor. Bunun gerçekle bir ilgisi yoktur. Halen görüntülerin neden verilmediğini anlayamadık. Show TV yetkilileri ile görüşeceğiz'' diye konuştu. 
     Aktuğ, AA muhabirine yaptığı açıklamada, bordo-mavili kulübün mazisinin kupalarla dolu olduğunu belirterek, ''7. kez Türkiye Kupası'nın sahibi olduk. Kupaya alışık bir kulübüz'' dedi. 
     Kendi yönetimlerinin ilk kupası olduğunu, ancak bu konuda genel düşündüklerini ifade eden Aktuğ, ''Bu kupa yönetimlerin değil, Trabzonspor'un kupasıdır. Trabzonspor'un başarısı da bizim hoşumuza gider'' diye konuştu. 
     Trabzonspor'un hedeflerini gerçekleştirdiğini ve önlerinde şampiyonluk hedefinin bulunduğunu dile getiren Aktuğ, şöyle devam etti 
     ''Gençlerbirliği maçında çok iyi bir Trabzonspor vardı. Futbolcularımızın inancı ve kendilerine güvenleri üst düzeyde. Bu hafta lig şampiyonluğu belli olur. Fenerbahçe yenerse onlar, yenilirse de biz şampiyon oluruz.'' 
     
     KUPA KUTLAMASI PAZARTESİ 

     Trabzonspor Kulübü Futbol Şube Sorumlusu Süleyman Atal da Türkiye Kupası'na sahip olmalarının sevincini yaşadıklarını, ancak önlerinde çok önemli bir Galatasaray maçının olduğunu söyledi. 
     Atal, yönetim kurulu ve futbolcular olarak pazartesi günü bir yemekle Türkiye Kupası kutlamalarını yapacaklarını kaydetti. 
     
     SOMERS'IN FEDAKARLIĞI 

     Trabzonspor'da Bursaspor maçında sakatlanan ve sezonu kapadığı açıklanan, ancak dün akşamki Gençlerbirliği maçıyla sahalara beklenenden önce dönen Belçikalı Somers'ın eski sakatlığının nüksettiği ve sezonu kapadığı bildirildi. 
     Süleyman Atal, bordo-mavili takımın futbolcularının lig ve Türkiye Kupası'na çok inandıklarını kaydederek, ''Somers da iyi bir profesyonel. Kendine bakarak hızla düzeldi. Son idmanda da iyiydi. Bu maçta çıkıp oynamak istiyorum dedi. Ancak aldığı darbe sonucu yine sakatlandı'' dedi. 
     
     1 TRİLYON 600 MİLYAR LİRA PRİM 

     Bordo-mavili takımın futbolcuları, Avrupa Şampiyonlar Ligi'ne katılma hakkı elde etmeleri ve Türkiye Kupası'nı kazanmalarından dolayı toplam 1 trilyon 600 milyar liralık prim elde etti. 
     Karadeniz ekibinde Şampiyonlar Ligi'ne katılma primi 1 trilyon, Türkiye Kupası primi de 600 milyar lira olarak belirlenmişti. 

     
</TEXT>
</DOC>
