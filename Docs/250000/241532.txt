<DOC>
<DOCNO> 241532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/ekonomi/eko02.html </URL>
<DATE> 2004/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi rekortmenleri kamudan 
</HEADLINE>
<TEXT>


T. Telekom'un birinci olduğu Kurumlar Vergisi listesinin ilk 10'unda sadece iki özel şirket yer alırken, bankaların sıralamadaki yerinin yükseldiği dikkat çekti 

ANKARA Milliyet 

Özelleştirme çalışmaları devam eden Türk Telekom TT , geçen yıl olduğu gibi bu yıl da Kurumlar Vergisi rekortmeni oldu. Bir önceki yıla göre ilk üç sıranın değişmediği rekortmenler listesinde, 900.2 trilyon lira tahakkuk eden TT'yi, Akbank ve Ziraat Bankası izledi. 
Rekortmenler sıralamasındaki ilk 10'da sadece iki özel şirketin yer alması, yabancı bankaların ise giderek üst sıralara yükselmesi dikkat çekti. 
Gelirler Genel Müdürlüğü, Türkiye'nin en fazla vergi ödeyecek ilk 100 kurumunu açıkladı. 2002 gelirleri karşılığında geçen yıl 536 trilyon 376 milyar lira Kurumlar Vergisi tahakkuk eden TT'nin bu yıl ödeyeceği vergi tutarı 900 trilyon 216 milyar liraya yükseldi. 
İkinci sırada yer alan Akbank'ın tahakkuk eden vergisi 440 trilyon 856 milyar liradan 801 trilyon 861 milyar liraya çıktı. 
Türkiye'nin en fazla Kurumlar Vergisi ödeyecek ilk 100 kuruluşunun 18'ini bankalar oluşturdu. Akbank'ın ikinci, Ziraat Bankası'nın da üçüncü sırada yer aldığı listede Halk Bankası da bu iki bankayı takip etti. Rekortmenler listesinde HSBC Bank, Citibank, Deutsche Bank, Westlb AG gibi yabancı bankaların öne çıkması dikkat çekti. 

Rekortmen Telekom Şirket Tahakkuk Trilyon TL Türk Telekom 900.2 Akbank 801.9 Ziraat Bankası 744.5 Halkbank 331.7 TÜPRAŞ 205.0 İller Bankası 115.7 Şeker Fabrikaları 110.9 Arçelik AŞ 92.9 THY 77.1 HSBC Bank 75.6 

En çok Kurumlar Vergisi ödeyen ilk 10 mükellef. 



</TEXT>
</DOC>
