<DOC>
<DOCNO> 213354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sonspo26.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da oyuncu arayışı, son güne kadar sürecek... 
</HEADLINE>
<TEXT>

     Bursaspor Kulübü Teknik Asbaşkanı Erhan Akbaş, oyuncu arayışlarının transferin son gününe kadar süreceğini bildirdi. 
     Akbaş, yaptığı açıklamada, Gençlerbirliği'nden Mustafa Gürsel, Grozdiç ve Osterc ile güçlendirdikleri kadroya yerli veya yabancı bir oyuncu daha katmak için yoğun şekilde çalıştıklarını söyledi. 
     Denenen birçok oyuncuyu teknik heyetin beğenmediğini ifade eden Akbaş, şöyle dedi 
     ''Transfer yapmış olmak için oyuncu almayacağız. Gücümüze güç katacak, Bursaspor'un bulunduğu durumdan kurtulmasına yardımcı olacak oyuncu arıyoruz. Temaslarımız var. Teknik heyetin takibi sürüyor. Oyuncu arayışlarımız transferin son gününe kadar sürecek. Alacağımız oyuncunun yerli veya yabancı olması konusunda da ısrarcı değiliz. Kadromuza uygun olması yeterli.'' 
     
     VEDAT İNCEEFE'NİN DURUMU 
     Erhan Akbaş, eski Galatasaraylı ve şu anda Vestel Manisaspor'da forma giyen defans oyuncusu Vedat İnceefe'nin transferinin ise kendileri açısından kapandığını söyledi. 
     Tecrübeli oyuncuyla yaptıkları görüşmede her konuda anlaştıklarını, ancak kulübüyle bazı pürüzler çıktığını anlatan Akbaş, ''Biz teklifimizi yaptık. Eğer karşı taraf bu teklifi kabul eder veya başka bir teklifle bize gelirse, o zaman oturur konuşuruz. Şu anda Vedat'ın transferiyle ilgili bir gelişme yok'' dedi. 
     
</TEXT>
</DOC>
