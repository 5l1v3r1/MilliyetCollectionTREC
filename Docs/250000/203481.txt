<DOC>
<DOCNO> 203481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/yasam/yas02.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Cehennem otobüsü 
</HEADLINE>
<TEXT>

   Belçika'da bir yolcu otobüsü, bariyerlere çarpıp yanmaya başladı. En az bir Türk de dahil 11 kişi can verirken, 37 kişi yaralandı 
      GÜVEN ÖZALP Brüksel 
   
   Belçika'nın Fransa sınırı yakınlarında yoldan çıkarak beton bariyere çarpan ve alev alan bir Alman yolcu otobüsündeki 11 kişi öldü, 37 kişi yaralandı. Ölenlerden birinin, yaralılardan da 3'ünün Türk olduğu belirtildi. 
   Polisin verdiği bilgiye göre, yolcuları arasında Almanların yanı sıra Türkler, Boşnaklar, Belaruslular, Hırvatlar, Moğollar, Romanyalılar, Ruslar, Ukraynalılar ve bir Amerikalı bulunuyordu. Yolcuların çoğunun yaşlarının 20 - 25 arasında gençler olduğu öğrenildi. 
   
   Kız arkadaşı öldü 
   Yaralılarla ilgilenen bir yetkili, "Ne olduğunun farkında değilller. Hepsi şok içinde" dedi. Aynı yetkili, özellikle iki ay içinde evlenecek olan Adalet Arapoğlu adlı kız arkadaşı alevlerden kurtulamayıp yanarak can veren genç bir Türk'ün durumuna dikkat çekti. Ölümlerin çarpmanın etkisinden çok, otobüsün alev alması nedeniyle meydana geldiği belirtilirken, ikinci şoförün yerinde müdahalesinin can kaybının artmasını engellediği bildiriliyor. Araç yanmaya başlayınca camlardan birini kırarak dışarı çıkan 2. şoför, kapıyı açarak yolcuların dışarı çıkmalarına olanak sağlamış. 
   
   
   
</TEXT>
</DOC>
