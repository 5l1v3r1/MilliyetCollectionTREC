<DOC>
<DOCNO> 223155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonsiy15.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara, De Soto'nun sunduğu belgede eksiklikler buldu 
</HEADLINE>
<TEXT>

     BM Genel Sekreteri Kıbrıs Özel Temsilcisi Alvaro de Soto'nun Kıbrıs'ta taraflarla dolaylı görüşmeleri sırasında al-ver sürecini başlatmak amacıyla sunduğu yeni belge, Ankara'da yetersiz bulundu. 
     BM belgesinde sürece ilişkin esas konular yerine ikincil konuların yer aldığını belirten diplomatik kaynaklar, belgede bazı eksiklikler olduğunu kaydettiler. 
     Belgede, Türk tarafının Avrupa İnsan Hakları Mahkemesi AİHM ile ilgili değişiklik taleplerinin yer almadığını ve Senatoda 24 24 oranının korunması çerçevesinde Kıbrıs Türk tarafına geçecek Kıbrıslı Rumların siyasi haklarının kullanımına ilişkin ayrıntı bulunmadığını ifade eden kaynaklar, bu konularda Türk tarafının görüşlerinin de Soto'ya iletildiğini belirttiler. 
     Kaynaklar, Rumların da belgede bazı eksiklikler tespit ettiklerini ve bunları aynı şekilde de Soto'ya ilettiklerini kaydettiler. 
     Bu arada, Başbakan Recep Tayyip Erdoğan'ın, BM Genel Sekreteri Kofi Annan'a bir mektup yazarak, Kıbrıs'ta varılabilecek bir anlaşmanın AB mevzuatına tam uyumunun sağlanması konusunda destek istediği, mektuba henüz bir yanıt gelmediği öğrenildi. 
     Öte yandan, KKTC Cumhurbaşkanı Rauf Denktaş'ın görüşmelerden çekileceğine yönelik Ankara'ya bir bildirim yapılmadığını belirten kaynaklar, ancak Denktaş'ın çekilmesi durumunda bunun dünyaya kötü bir mesaj vereceğini ifade ettiler. 
     
</TEXT>
</DOC>
