<DOC>
<DOCNO> 207085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sonspo32.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını Emre'nin kondisyonunun yetersiz 
</HEADLINE>
<TEXT>

     Serie A'da dün yapılan FC İnter-US Lecce karşılaşmasının ardından İtalyan basınında yer alan değerlendirmelerde, Emre Belözoğlu'nun yorgun olduğu için kendisinden bekleneni veremediği vurgulandı. 
     Köşe vuruşuyla takımının ikinci golü atmasını sağlayan Emre ise ilk yarıda kendilerini toparlamakta zorluk çekmiş olsalar da ikinci yarıda durumu düzelttiklerini belirtti. 
     FC İnter'in 3-1 galibiyetiyle sonuçlanan karşılaşma sonrasında Vieri de 100. golünü atmış olmanın sevincini yaşıyor. Gol sonrasında sahada arkadaşları tarafından başına taç geçirilen Vieri, ''Bu rekoru yakalamak en büyük hedeflerimden biriydi. Ama, İnter'de 5 yıl içerisinde fazla gol atamadım. Şimdi golleri değil, elde edilecek zaferleri saymalıyız'' dedi. 
     Oyunculara ilişkin değerlendirmelerde İtalyan basını Emre'ye 5,5 verdi. 
     La Gazzetta dello Sport, ''Emre ve Farinos yorgundular'' başlığını kullandı ve ''Emre'nin gerçekleştirdiği en iyi iş, durumun 2-1 yapılmasını sağlayan köşe atışıydı. Cassetti ve Ledesma'nın presleri karşısında genelde nasıl başlayacağını bir türlü bilemedi. İkinci yarıda daha iyiydi. Ama kondisyonunun ideal düzeyde olmadığı belli'' yorumunu yaptı. 
     Corriere dello Sport ise ''Emre, herkeste bulunmayan bir deha ve atletik niteliklere sahip bir oyuncu. Takım halinde oynanmasını sağlama işi de onun yükümlülüğünde'' ifadelerinin ardından, ''Emre'nin, en iyi repertuarını kaybetme pahasına, büyük bir tutkuyla oynamaya ayak diremesinin nedeni nedir acaba'' diye sordu. 
     
     ZACCHERONİ ''EMRE DAHA DÜZENLİ OLMAYI ÖĞRENMELİ'' 
     Teknik Direktör Alberto Zaccheroni ise Emre'nin daha düzenli olması gerektiğini söyledi. Zaccheroni, ''Farinos olmasaydı, daha fazla zorlanacaktık. Emre daha düzenli olmayı öğrenmeli. Farinos'u ıslıklayıp protesto edenler oldu ama bunu doğru bulmuyorum. Farinos, topa en fazla dokunan oyuncumuzdu'' dedi. 
     Emre Belözoğlu ise maç başında gol yemelerinin kendilerini etkilediğini belirterek, ''Rakip takımın hemen öne geçmesinin ardından, kazanmamız kolay değildi. İlk yarıda mesafeyi ayarlama ve paslar konusunda başarısızdık. Ama ikinci yarıda daha uyumlu bir görüntü sergiledik ve daha iyi bir oyun kurduk'' diye konuştu. 
     
</TEXT>
</DOC>
