<DOC>
<DOCNO> 228077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonyas13.html </URL>
<DATE> 2004/04/02/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
'Son komünist gerilla' bayan Chung öldü 
</HEADLINE>
<TEXT>

     Güney Kore'nin ''son Komünist gerillası'' bayan Chung Soon-duk, dün gece 71 yaşında kalp krizinden öldü. 
     Bayan Chung, kocasının da aralarında bulunduğu binlerce köylü ile birlikte, Haziran 1950'de Kore Savaşı'nın başlamasından kısa bir süre sonra Güney Kore yönetimine karşı başlayan gerilla savaşına katıldı. 
     Bayan Chung'un eşi 1952'de bir çatışmada öldü. Komünist gerillalar Kuzey Kore askerleri geri çekildikten ve 19'de yapılan bir ateşkesle savaş sona erdikten sonra da Güney Kore'nin güneybatısındaki Chiri Dağları'nda savaşmaya devam ettiler. 
     1955'de Chiri Dağları'ndaki komünist gerillaların birçoğu öldü ya da teslim oldu, ancak bayan Chung'un da aralarında bulunduğu bir grup gerilla, Kuzey Kore ile hiçbir iletişimleri olmamasına rağmen savaşa devam etti. 
     Bayan Chung 12 Kasım 1963'de polisle bir çatışmada ayağından vurulup yakalandı ve Güney Kore basını bunu ''yolunu şaşırmış Komünist haydut yakalandı'' manşetleriyle verdi. 
     Güney Kore hükümeti de, bayan Chung'un yakalanması ile çoğunluğu köylülerden oluşan gerillalara karşı operasyonların sona erdiğini açıkladı. 
     Bayan Chung, 22 yıl hapiste yattıktan sonra 1985'de fikirlerinden vazgeçtiğini belirten bir belgeyi imzalayarak cezaevinden çıktı. Ama geçen yıl AP'ye verdiği bir demeçte, belgeyi cezasının indirilmesi ve daha iyi bir tedavi görmek umuduyla imzaladığını söyledi. 
     Basına çok az konuşan Bayan Chung, AP'ye demecinde, hala Komünizme inandığını ve ''benim ideolojik evim'' dediği Kuzey Kore'ye gönderilmek istediğini belirtti. 
     1999'da felç geçiren ve bir hastanede tekerlekli sandalyede yaşamaya mahkum olan bayan Chung, son nefesine kadar Güney Kore'nin Amerikan emperyalizminin bir sömürgesi olduğunu savundu. 
     Öldükten birkaç saat sonra Kuzey Kore, Bayan Chung'un naaşının kendilerine gönderilmesini istedi. 
     
</TEXT>
</DOC>
