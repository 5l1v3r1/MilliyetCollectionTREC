<DOC>
<DOCNO> 237484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/soneko16.html </URL>
<DATE> 2004/05/05/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
McDonald's, yenilenerek büyüyecek... 
</HEADLINE>
<TEXT>

     Türkiye'de yaşanan 1999 depremi ve onu takip eden ekonomik kriz nedeniyle 60 şubesini kapatan McDonalds, restoran sayısını artırmak yerine, mevcut şubelerinde 'yenileme çalışmaları yaparak ve müşteri sayısını artırarak' büyümeyi hedefliyor. 
     McDonalds Türkiye Genel Müdürü Sadi Fansa, Türkiye'de ilk 4 aylık veriler dikkate alındığında satışlarının dolar bazında yüzde 80, TL bazında ise yüzde 45 oranında arttığını bildirdi. 
     Müşteri sayısında, aynı dönem içinde yüzde 22'lik bir büyüme olduğunu belirten Fansa, Türkiye'de bulunan 80 restoranla dünyada olduğu gibi Türkiye'de de fast food pazarında tartışmasız lider olduklarını söyledi. Fansa, şu görüşleri dile getirdi 
     ''Uluslararası hızlı servis restoranları zinciri içinde, en yakın rakibimize göre daha az sayıda restoranımız olmasına rağmen, ki onlar bu konuda son zamanlarda -dünyada restoran sayısı ve ciro açısından McDonalds'ı geçtikleri tek ülkenin Türkiye olduğunu söylediler- kendilerini öven beyanat verdiler. 
     Halbuki bu tür beyanatlar verirken, biraz daha dikkatli olmaları gerektiğine inanıyorum. Onların tahmin ediyorum 100 civarında restoranları var. Piyasa lideri konumunda olmak, sadece restoran sayısıyla değil, yapmış olduğunuz satış, ciro ve karlılıkla ölçülmeli. Onların geçen sene itibariyle 100 veya 102 restoranla yaptıkları toplam ciro, bizim 80 restoranla yapmış olduğumuz cironun daha altında. Kendi ifadeleriyle 50 milyon dolarlık bir ciroları olduğunu ifade ettiler, kendi beyanatları, gazetelerde çıkan... Dolayısıyla toplam ciroda da Mc Donalds'ın altındalar. Başarı restaurant sayısıyla ölçülseydi, bugün dünyanın lider ülkeleri nüfusları en kalabalık olan Çin ve Hindistan olurdu. Ama böyle olmadığını görüyoruz.'' 
     
     MÜŞTERİ KAZANARAK BÜYÜME HEDEFİ 

     Sadi Fansa, 2001-2002'de Türkiye'deki restoranlarının bir kısmını kapattıklarını, bunda 1999'daki iki büyük depremin ve ardından gelen ekonomik krizin etkisi olduğunu belirtirken, ''bu dönemde ileriye dönük olarak açtığımız birçok restoranımızın performansında düşüş oldu. 60 restoranımızı kapattık. Bu yıl içinde uygun şartlar olduğu takdirde 1-2 yeni restoran açmayı düşünüyoruz'' dedi. Fansa, şu görüşleri dile getirdi 
     ''Uluslararası planımız, yeni restaurant açarak değil, mevcut restaurantlara hiç gelmeyen müşterileri çekerek, gelenlerin geliş sıklıklarını artırarak ve karlılığımızı dikkate alarak büyümek. 
     Eski stratejimiz restoran açmaktı. Ama bunun Türkiye gibi ekonomik ve politik ortamı pek stabil olmayan ülkelerde geçerli olmadığını gördük. Yaşananlardan örnek alarak bu temel değişikliği yaptık.'' Fansa, bu yıl da 2003'de başlattıkları restoran yenileme çalışmalarına devam edeceklerini anlatırken, geçen yıl 3.6 milyon dolarlık bir yatırımla 30 restoranı ciddi şekilde yanilediklerini, dekorasyon ve mimarilerini değiştirdiklerini kaydetti. 
     Fansa, ''2004 yılı sonuna kadar da 20 civarında restoranımızı büyük ve orta çapta yenilemiş olacağız. Bunun için 2.5 milyon dolar civarında bir rakam ayırdık'' dedi. 
     
     ''YEREL ÜRÜNLERİ MCDONALDS'LAŞTIRDIK'' 

     Fansa, ürün ve menü fiyatlarını mümkün olduğunca sabit tutmaya çalıştıklarını ve fiyatları enflasyonun çok daha altında artırma gibi bir prensip hedefleri olduğunu, dondurma fiyatını 20 aydır, tavuklu burger fiyatını 18 aydır, hamburger fiyatını ise 8 aydır artırmadıklarını söyledi. 
     2003 yılının ilk çeyreğinden itibaren brokoli ve karnabahardan oluşan çıtır sebzeler, tavuklu ve etli Mc Turco ve puf böreği gibi aslında pek de McDonalds'a has olmayan ürünlerin tüketicilerin beğenisine sunulduğunu ifade eden Fansa, ''Bunlar, yerel müşterilerimizin damak tadına hitap edebilecek lokal ürünler geliştirmek konusundaki girişimlerimizin bir parçası. Yerel ürünleri McDonalds'laştırıp kendi kalite ve hijyen standartlarımız içinde müşterilerimize sunmaya çalışıyoruz'' diye konuştu. 
     
     ''KRİZ ÇIKMAMASI İÇİN TEDBİR ALIYORUZ'' 

     Dünyanın diğer ülkelerinde olduğu gibi Türkiye'de de McDonalds'ın her türlü kesimden insana hitap edebilecek restoran konumuna gelmekte zorluk çektiğini kaydeden Sadi Fansa, Türkiye'deki fiyatların tarımsal girdi maliyetlerinin aşırı yüksek olmasından dolayı daha pahalı olduğunu söyledi. 
     Fansa, ''Bizim ürün fiyatlarımız Türkiye'nin her yerinde aynı olduğu için İstanbul'da normal görülen bir fiyat Anadolu'daki insanlarımıza fazla geliyor'' dedi. 
     Hamburger işinde olduklarından deli dana, kuş gribi gibi krizlerden dolaylı da olsa etkilendiklerini ifade eden Fansa, şöyle konuştu 
     ''Ancak ürünlerimizi üretme standartlarımızda o kadar kılı kırk yararak hareket ediyoruz ki bu tür ihtimallerin McDonalds'da hayat bulması imkansız denecek kadar zor. Hammadde tedariki aşamasından müşteriye ulaşıncaya kadarki her türlü kademede bir şekilde yakalanması söz konusu. Biz böyle bir kriz çıktığı zaman tedbir almıyoruz. Bilakis kriz çıkmaması için tedbir alıyoruz.'' Fansa, restoranlarında kullanılan ürünlerin yüzde 98'ini Türkiye'deki tedarikçilerden elde ettiklerini, donat, pay ve hamburger kağıdı gibi ürünlerin ise yurtdışından getirildiğini sözlerine ekledi. 
     Fast food sektöründe faaliyet gösteren herkesin rakipleri olduğunu belirten Fansa, ''Dışarıda yemek yeme pastası büyüdüğü sürece yeni oyuncular da olacaktır'' dedi. 

     
</TEXT>
</DOC>
