<DOC>
<DOCNO> 232044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sonsiy09.html </URL>
<DATE> 2004/04/16/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Erdoğan Hangi partiden olursa olsun tüm belediyelere destek vereceğiz 
</HEADLINE>
<TEXT>

     
     Bilal Yakınbaş bildiriyor 
     

Başbakan Recep Tayyip Erdoğan, şehirlerin arzuladıkları yere gelmesi için hangi partiden olursa olsun tüm belediyelere destek vereceklerini söyledi. 
     Erdoğan, Antalya Büyükşehir Belediyesi'ni ziyaret ederek partisinden Büyükşehir Belediye Başkanı seçilen Menderes Türel'den brifing aldı. 
     Erdoğan, yaptığı konuşmada, Türel ve ekibini seçimde gösterdikleri başarıdan dolayı kutladı. 
     Antalya'nın dünya turizminde farklı bir yere sahip olduğunu belirten Erdoğan, ziyaret ettiği ülkelerde temas kurduğu insanların Antalya'dan övgüyle bahsettiğini ifade etti. Erdoğan, ''Ancak biz bu güzelliklerin farkında değiliz'' dedi. 
     Kundu Beldesi'nden Antalya'ya gelirken yolda gördüğü çarpık yapılaşmadan son derece rahatsız olduğunu ifade ederek, bunu ''şehri katletme'' olarak nitelendiren Erdoğan, AK Parti'nin belediyecilik anlayışıyla ''bu katliamın son bulacağını'' söyledi. 
     Lisede okurken Alanya'ya ilk kez geldiğinde otobüsten inince güzel bir portakal ve mandalina kokusuyla karşılaştığını anlatan Erdoğan, artık bu kokunun gelmediğini, çünkü betonlaşmanın doğal çevreyi bozduğunu söyledi. 
     Erdoğan, turistik tesislerin dünya çapında olduğunu, ancak gelen turistlerin ulaşım sıkıntısından duydukları şikayeti dile getirdiklerini anlattı. 
     Bu sorunu mutlaka çözmek zorunda olduklarını belirten Erdoğan, ''Bunu başarmalıyız. Altyapı olayını çözmeliyiz. Vizyon şehirlerine farklı şekilde yaklaşım ile Türkiye'nin tanıtımına bir fırsat yakalamamız lazım. Çünkü, buralara gelenler ülkelerine döndüklerinde kültür elçisi olarak bizim tanıtımımızı yapıyorlar'' diye konuştu. 
     Başbakan Erdoğan, reklam panolarının şehirlerde çirkin görüntülere yol açtığını da ifade etti. Erdoğan, Büyükşehir Belediye Başkanı Türel'e dönerek ''Sayın Başkan ineceksin arabandan, sahibinden bunu indirmesini isteyeceksin. Bunlar çok basit ama görüntü kirliliğinin en çirkin alametleridir'' dedi. 
     Erdoğan, yaptıkları işin ''delisi'' olacaklarını dile getirerek, ''Hangi partiden olursa olsun tüm belediyelere destek vereceğiz ki şehirlerimiz arzuladığımız yerde olsun'' dedi. 
     Erdoğan, daha sonra, belediye binası önünde bazı bakanlar, milletvekilleri ve Türel ile birlikte anı fotoğrafı çektirdi. 
     Erdoğan'a burada vatandaşlar sevgi gösterisinde bulundular. 
     
</TEXT>
</DOC>
