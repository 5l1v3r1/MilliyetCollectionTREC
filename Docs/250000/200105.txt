<DOC>
<DOCNO> 200105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/ekonomi/eko03.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Futbolda haksızlığı yendiniz Avrupa'da da başarırsınız' 
</HEADLINE>
<TEXT>

   İtalya Başbakanı Berlusconi TÜSİAD yöneticilerine, 'Kurallarıyla oynayınca, Avrupa'da da Juventus maçındaki gibi kazanırsınız' dedi 
      EYLEM TÜRK 
   
   İtalya Başbakanı Silvio Berlusconi Roma'da Başbakanlık Sarayı'nda Avrupa'daki iş dünyası örgütlerinin çatısı olan UNICE onuruna verdiği davette, Türk İşadamları ve Sanayicileri Derneği TÜSİAD yöneticilerine, İtalyan takımı Juventus'un Galatasaray maçını tarafsız sahada oynatmasını 'haksızlık' olarak tanımladı. 
   Berlusconi, TÜSİAD Başkanı Tuncay Özilhan ve TÜSİAD International Başkanı Aldo Kaslowski ile sohbet ederken, "Juventus bir kere daha anladı ki Türkiye iyi bir Avrupalıdır. Uğradığı haksızlığa rağmen oyunu kuralıyla oynayıp, dirayet gösterip kazanmasını bildi. Bu iyi bir örnektir. Türkiye yılmadığı ve oyunu kurallarıyla oynadığı zaman sporda olduğu gibi ekonomi ve siyasette de kazanacaktır" dedi. 
   
   Türk şirketleri şaşırtıyor 
   Türk şirketlerinin küresel düzendeki rekabet gücünün Avrupa'da birçok eskiyen şirkete de örnek olması gerektiğini söyleyen Berlusconi, "Bazen Türk şirketlerinin rekabetçiliği, yenilikçiliği Avrupa standartlarının çok ötesine geçiyor ve bizi şaşırtıyor" diye konuştu. 
   Berlusconi, toplantının başında bütün UNICE üyelerine hitaben yaptığı konuşmada da Türkiye'ye özel bir yer ayırarak, "İtalya, Türkiye ile 2004'te müzakerelerinin başlaması için sonuna kadar bastırmaya kararlı" dedi. 
   Tuncay Özilhan TÜSİAD Başkanı olarak son kez katıldığı toplantıda bir veda konuşması yaptı. Türkiye'nin Kopenhag siyasi kriterlerine uyma tartışmasının artık bitmiş olduğunu vurgulayan Özilhan, "Türkiye'nin AB üyeliği, Türkiye için yadsınamaz öneminin dışında Avrupa'nın siyasi istikrarı ve ekonomik rekabet gücü açısından da önemli bir katkıdır" dedi. 
   
   'Türkiye için önemli girişimlerim olacak'    Berlusconi, TÜSİAD yöneticileri ile görüşürken, 2004 başında Türkiye ilgili bir dizi önemli girişimde bulunacağını söyledi. Berlusconi, "Bunları önümüzdeki günlerde açıklayacağım. Ama bilin ki Kıbrıs dahil her konuda Türkiye'nin önündeki engelleri aşmasına sonuna kadar destek olacağım" dedi. 
   Türkiye demokratik reformlarını sürdürdüğü ve Kıbrıs sorununu da çözdüğü zaman kimsenin 'müzakereler başlamasın' diyemeyeceğini kaydeden Berlusconi, "Türkiye AB üyeliğine giden yolu kendisi doğru analiz etmelidir. Kıbrıs dahil hiçbir konuda korkmayın. Kendinize güvenin. AB yolu açık" diye konuştu. 
   
   
</TEXT>
</DOC>
