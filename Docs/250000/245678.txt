<DOC>
<DOCNO> 245678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/guncel/gun01.html </URL>
<DATE> 2004/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
250 yabancıya 'NATO' yasağı 
</HEADLINE>
<TEXT>


NATO Zirvesi'ne katılacak ülkeler, eylem yapabilecek 250 kişinin isimlerini bildirdi. Emniyet, Türkiye'ye giriş yasağı koydu 

Tolga Şardan Ankara 

Emniyet Genel Müdürlüğü, 28 - 29 Haziran'da gerçekleştirilecek NATO Zirvesi nedeniyle, İstanbul'a istihbarat ve terör uzmanı takviyesi yapacak. Protesto eylemleri için çeşitli ülkelerden gelebilecek 250 kişiye de "Türkiye'ye giriş yasağı" konuldu. 
Zirveye yönelik terör tehdidinin her geçen gün artması, yeni önlemleri beraberinde getirdi. Çevik Kuvvet'le Özel Tim takviyesi yapılacak İstanbul Emniyet Müdürlüğü kadrosundaki terör ve istihbarat birimleri büyük kentlerde görevli 500 sivil polisle desteklenecek. Bomba uzmanlarının sayısı da artırılacak. 
Emniyet, protestocu grupların Türkiye'ye gelmesini engellemek amacıyla, zirveye katılacak ülkelerle görüşmelerini sürdürüyor. 
Bugüne kadar isimleri bildirilen 250 kişiye de "ülkeye giriş yasağı" getirildi. ABD'den gelen, El Kaide'nin kimyasal silahla eylem yapabileceği bilgisi nedeniyle, İçişleri Bakanlığı'na bağlı Sivil Savunma Genel Müdürlüğü'nde görevli NBC nükleer biyolojik kimyasal timleri de İstanbul'da görev yapmaya hazırlanıyor. 

Polis, Aycell kullanınca 
Özellikle polisin kullandığı GSM şebekesi Aycell'in, zirve sırasında görüşme yoğunluğundan etkilenmemesi için, bölgeye sabit ve mobil baz istasyonları yerleştirilecek. 

Yemekli protesto 

NATO Zirvesi için hemen her gün protesto eylemleri düzenleniyor. "Bomba Değil Yemek İstanbul" grubu üyeleri de dün NATO'ya karşı yemekli eylem yaptı. Taksim'de toplanan protestocular, kurdukları standda vatandaşlara yemek ikram etti. 


</TEXT>
</DOC>
