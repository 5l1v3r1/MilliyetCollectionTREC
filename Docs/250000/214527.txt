<DOC>
<DOCNO> 214527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sonspo10.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tamas'ın Rusya'ya transferi netleşiyor 
</HEADLINE>
<TEXT>

     Galatasaray, Gençlerbirliği ile yapacağı lig maçının hazırlıklarını, sabah çalışmasıyla sürdürdü. 
     Florya Metin Oktay Tesisleri'nde, teknik direktör Fatih Terim yönetiminde gerçekleştirilen ve yaklaşık 1.5 saat süren idmanda sarı-kırmızılı futbolcular, kondisyon ağırlıklı istasyon çalışması yaptılar. 
     Sakatlığı süren Batista ile ülkesine giden Tamas idmanda yer almazken, Hasan takımdan ayrı olarak çalıştı. 
     Diğer yandan teknik direktör Terim tarafından ikinci yarı öncesinde kadro dışı bırakılan Bülent, Hakan Ünsal, Baliç ve Arif, üst sahada yaptıkları idman sonrası, tesislere A takımın çalıştığı bölümden girdi. Saha kenarında takım arkadaşlarıyla selamlaşan oyuncular, bir süre şakalaşarak hasret giderdi. 
     Galatasaray, akşam yapacağı idmanla hazırlıklarını sürdürecek. 
     Bu arada Galatasaray, Rumen oyuncu Gabriel Tamas'a talip olan Rusya'nın Spartak Moskova takımıyla görüşmelerde son aşamaya geldi. 
     Kulüp ikinci başkanı ve basın sözcüsü Ali Dürüst, Spartak Moskova ile görüşmelerin sürdüğünü ve ilerleme kaydedildiğini belirterek, genç oyuncunun transferinin 1-2 gün içinde netlik kazanacağını açıkladı. 
     
</TEXT>
</DOC>
