<DOC>
<DOCNO> 243448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/siyaset/axsiy01.html </URL>
<DATE> 2004/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Meclis izni gerekir' 
</HEADLINE>
<TEXT>


ABD, İncirlik ile Konya üslerini kullanma ve U-2'ler için iniş izni istedi. Başbuğ, "Anlaşma dışı talepler siyasi iradeye gidebilir" derken, Gül, "Taleplere sıcak bakmıyorum" diye konuştu 

Barkın Şık İstanbul 


Irak operasyonu öncesi 1 Mart tezkeresinin TBMM'de kabul edilmemesiyle gerilen ve daha sonra Başbakan Recep Tayyip Erdoğan'ın ziyaretiyle yeniden yumuşama sürecine giren Türkiye - ABD ilişkilerinde yeni bir sıkıntı yaşanıyor. 
ABD'nin, Savunma Ekonomik İşbirliği Anlaşması SEİA kapsamında İncirlik Üssü'ne yeniden 48 savaş uçağı konuşlandırmayı planladığı, U - 2 casus uçakları için de talepte bulunduğu öğrenildi. Genelkurmay 2. Başkanı Orgeneral İlker Başbuğ, SEİA kapsamındaki taleplerin karşılanmasında sıkıntı olmadığını, bunun dışındaki taleplerin karşılanabilmesi için hükümet ve Meclis izni gerektiğini söyledi. Ancak Dışişleri Bakanı Abdullah Gül, SEİA dışındaki taleplere sıcak bakmadığını belirterek, U - 2'lere hava sahasının açılması için gerekli Bakanlar Kurulu kararı için olumsuz mesaj verdi. 

ABD'nin U-2 talebi 
Balkanlar, Kafkaslar ve Ortadoğu'daki askeri güçlerini yeniden yapılandıran ABD, İncirlik ve Konya üslerini SEİA kapsamında kullanmak için, 18 Mart'ta Türkiye'ye mutabakat zaptı önerdi. Türkiye'ye konuşlandırmayı planladığı askeri gücün bir bölümünü NATO ve Türkiye ile imzaladığı anlaşmalara göre biçimlendirmeyi öngören ABD'nin U-2'lerle ilgili talebinin, Türk hava sahasının kullanımı ve acil durumlarda İncirlik'e iniş izni kapsadığı öğrenildi. Türk tarafıysa istihbaratın ortak paylaşılmasını önerdi. Taleplere ilişkin görüşmelerde sona yaklaşıldığı, ortaya çıkacak anlaşma metninin de ilgili makamlara iletileceği bildirildi. Hava sahasının U - 2'lere açılabilmesi için Bakanlar Kurulu onayı gerektiği de vurgulandı. 

Eğitim için kullanılır 
Başbuğ ise konuyla ilgili şu değerlendirmede bulundu 
"Bazı istekler aldık. Üzerinde çalışıyoruz. SEİA çerçevesinde olanlar karşılıklı görüşülür. Karşı taraf SEİA çerçevesinde kullanımı arzu ederse, bu anlaşmanın içine giren konularda sorun olmaz. SEİA çerçevesinde İncirlik'te bulunacak uçaklar, sadece eğitim amaçlı kullanılır. SEİA dışına çıkan talepler ayrı konudur. Siyasi irade ve parlamentonun kararına kadar gidebilecek hususlardır." 
Başbuğ, ABD'nin Samsun ve Trabzon'da üs kurmaya ilişkin talepleri için de "Onlarla ilgili konuşmamız uygun olmaz. Görüşmeler zaten bitiyor. Resmi görüşlerimizi ilgili makamlara ileteceğiz" dedi. 
NTV'ye açıklama yapan Gül de, ABD'nin yeni üs, hava ve deniz limanı talebi olduğu yönündeki haberlerin gerçeği yansıtmadığını belirterek, "Her şey, 1980'den gelen anlaşma paralelinde gidiyor. Bazı önerileri var. Bu öneriler anlaşma çerçevesinde olursa kabul görecek" dedi. ABD'nin askeri eğitim konusunda bazı talepleri olduğunu da kaydeden Gül, SEİA çerçevesi dışındaki taleplere sıcak bakmadıklarını dile getirdi. 

Gül'le çelişti 
Başbakan Recep Tayyip Erdoğan ise, söz konusu talebin hatırlatılması üzerine Gül'ün aksi yönde bir yanıt verdi. Erdoğan, "Genelkurmayımızdan böyle bir bilgi çıkmadı. Sizin nereden böyle bir bilgi aldığınızı bilmiyorum. Bu tür talepler her zaman olabilir. Kaldı ki, cevap verilecekse hükümet verir" açıklamasını yaptı. 

Dışişleri yalanlamıştı 

Dışişleri Bakanlığı ve ABD Büyükelçiliği, konuyla ilgili ilk haberleri yalanlamıştı. Ancak belgelerin yayımlanması üzerine Dışişleri, bir taslak üzerinde Genelkurmay'la Ankara'daki ABD Savunma Ofisi arasında müzakerelerin sürdüğünü duyurmuştu. SEİA, ABD'nin Türkiye'deki askeri tesislerini nasıl kullanacağını belirleyen hükümler içeriyor. ABD, İncirlik'le Konya üslerini NATO kapsamındaki operasyonlarda ve eğitim amaçlı kullanabiliyor. 

Bakan Gönül Görüşüm olmaz 

Milli Savunma Bakanı Vecdi Gönül, Ankara Aydınlar Ocağı'nın düzenlediği "Türk Siyasetinde Son 50 Yıl" konulu toplantıda, gazetecilerin ABD' nin taleplerine ilişkin sorusuna "Görüşüm olmaz" diye yanıt verdi. 

Laiklik vurgusu 

Genelkurmay İkinci Başkanı Org. Başbuğ, Genelkurmay Başkanlığı Askeri Tarih ve Stratejik Etüt Başkanlığı'nın düzenlediği "Türkiye, NATO ve AB Perspektifinden Kriz Bölgelerinin İncelenmesi ve Türkiye'nin Güvenliğine Etkileri" konulu sempozyumun açış konuşmasını yaptı. Başbuğ, şu değerlendirmeleri yaptı 
LAİKLİK Türkiye nüfusunun yüzde 99'una yakın bölümü Müslümandır. Türkiye'den hareketle, nüfusunun çoğunluğu Müslüman olan ülkelerin kolaylıkla demokratik yapıya dönüşebileceği sonucunu çıkarmak yanıltıcı olur. Burada dikkatten kaçırılan husus, laikliğin Türk demokrasisinin gelişmesinde ana itici güç oluşudur. Laiklik, Türkiye'nin temel taşıdır. 
IRAK Irak Devleti Geçiş Dönemi İdari Yasası, Irak'ın ulusal ve toprak bütünlü-ğünü korumaya çalışırken, devletin laik yapıda olmayacağını göstermektedir. Sorun, Irak'taki etnik ve inanç gruplarının hakça nasıl bir arada olacağı hususunda düğümlenmektedir. 
AB Türkiye'nin önceliği, bu yıl sonunda üyelik müzakerelerinin başlatılmasına ilişkin kararın alınmasını sağlamaktır. TSK, katkı sağlamak amacıyla gerekli özeni göstermektedir, 
EGE Türkiye ile Yunanistan ilişkilerinde sorunların çözümüne yönelik somut ilerleme kaydedilemedi. Türkiye, Ege'de taviz vermez. 
TERÖR Terör tehdidi sürdürüyor. Terör örgütünün K. Irak'taki unsurlarının varlığı sürdüğü müddetçe, TSK bölgede kalacaktır. ABD, terör konusunda bugüne kadar aktif bir faaliyette bulunmadı. 
TRUVA Truva filminin konusunun geçtiği topraklar Türkiye'nin sınırları içinde. Truva, hırsın ve ihtirasın nelere yol açtığını gösteren bir hik yedir. Ülkemizin toprakları, tarih boyu hırsına ve ihtirasına gem vuramayan kişilerin yenilgilerine ev sahipliği yapmıştır. 

Özkök de "laiklik" dedi 
Sempozyuma mesaj gönderen Genelkurmay Başkanı Org. Hilmi Özkök de laikliğe vurgu yaptı. Özkök, Türkiye'nin laik ve demokratik özellikleri ile eşik konumunda olduğunu belirtti. 


</TEXT>
</DOC>
