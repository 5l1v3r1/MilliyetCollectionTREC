<DOC>
<DOCNO> 226257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/spor/ydemirkol.html </URL>
<DATE> 2004/03/28/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Yine şampiyon balı 
</HEADLINE>
<TEXT>

   
   Normal şartlarda, Fenerbahçe'nin bugün şampiyonluk şansı olmayan, üst sıraları zorlayan ve futbolunu günden güne geliştiren bir ekip olması gerekiyordu. Ama ligin kaderini belirleyen zarlar öyle denk geldi ki, bir anda 6 puan farkla zirveye oturdular. Halbuki Türkiye'nin en iddialı camiası onlarca yıldır ilk kez şampiyonluk isteğini yüksek sesle belirtmiyordu. Hedef, gelecek senelere yatırım yapmak... 
   Fenerbahçe'nin dünkü kötü durumuna bu pencereden bakmak lazım. Beklenmedik zirve, Fenerbahçe'nin oturmamış, gelişen kadrosunu baskı altına soktu. Geçen hafta Bursa maçında olduğu gibi yine Türkiye'nin en olgunlaşmamış takımlarından Adana'ya karşı dün akıl almaz bir zayıflığa mahkum oldular. Bunda bahsettiğimiz zirve baskısı önemli rol oynadı. Maç boyunca en basit paslaşmaları, alan paylaşımını yapmakta bile çok zorlandılar. Geçtiğimiz haftalarda kariyerinin zirvesine çıkan Kaptan Ümit'in dün düştüğü vahim durum, Fenerbahçe'nin halini de özetliyor. Sarı - Lacivertliler, bu tip durumlara düştüğünde isyan edip, durumu toparlayan Tuncay'ın olmayışı da konuk ekibi çok etkiledi. 
   Daum'un henüz 36. dakikada Tomas'ın yerine Rebrov'u oyuna alışı, bu değişikliğin zincirleme bir reaksiyonla neredeyse tüm oyuncuların yerlerini değiştirişi de herhangi bir iyileşme sağlamadı. Adana'nın kalabalık beşli savunması, Ümit Ozan ve Yusuf'un organizatörlüğü, Murat ile Ümit Bilican'ın yırtıcılığı üzerine kurduğu basit planı Fenerbahçe'yi alt üst etmeye yetti. Kesin bir pozisyon üstünlüğüne ulaştılar. Ancak başlangıcı ofsayt gibi duran erken bir gol bulabildiler. Sonra da frikik organizasyonuna kurban oldular. Özellikle Adanalı iki Ümit'in gol kaçırma yarışı devam edince, Fenerbahçe bir kornerle Nobre'nin 17 yaşındaki kaleci Serkan'ı üç hamlede geçişiyle 2 - 1'i buldu. 
   Mahmut Hanefi - Fatih ikilisi her topu kaçırıyor, Ümit Özat hücum hattına yapışıp kalıyor, Selçuk ve Aurelio duruyordu. Sadece Nobre'nin vasatın üstüne çıkışı Fenerbahçe'nin kazanmasına yetti. Adana'nın gol kaçırma yarışı son dakikaya kadar sürdü ve Fenerbahçe, şampiyonlara özgü şansıyla yoluna devam etti. 
   
      
   
   
</TEXT>
</DOC>
