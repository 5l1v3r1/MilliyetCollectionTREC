<DOC>
<DOCNO> 237949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sontur48.html </URL>
<DATE> 2004/05/06/ </DATE>
<TIME> 21.27 </TIME>
<AUTHOR>  </AUTHOR>
<HEADLINE>
Tekzip yazısı yayınlamayan yerel gazeteye 58 milyar para cezası 
</HEADLINE>
<TEXT>

     Van'da haftalık yayınlanan bir yerel gazete, mahkeme kararıyla gönderilen tekzip yazısını yayımlamadığı için 58 milyar lira para cezasına çaptırıldı. 
     Haftalık yayımlanan Şehrivan Gazetesi İmtiyaz Sahibi ve Yazi İşleri Müdürü Aziz Aykaç, düzenlediği basın toplantısında, geçen yıl gazetelerinde, İstanbul temsilcileri Muhittin Çelebi'ye ait ''Nereden Çıktı Ermeni Karşıtı Dernek'' başlıklı bir makale yayınlandığını söyledi. 
     Makalede, herhangi bir kişi veya kurumu rencide edici bir unsur bulunmadığını savunan Aykaç, bu makalenin ardından Birinci Dünya Savaşı'nda Ermeni Katliamına Uğramış Mağdurlar Derneği'nce Sulh Ceza Mahkemesi yoluyla gazeteye bir tekzip yazısı gönderildiğini bildirdi. Aykaç, şöyle devam etti 
     ''Söz konusu tekzip yazısı, olayın meydana gelmesine sebep olan makaleyle hiç bir ilgisi olmadığından tarafımızca yayınlanmasına gerek duyulmamıştır. Bundan sonraki süreçte olay adliyeye sevk etmiştir. Gerekli itirazımızı bir gün geç yaptığımızdan dolayı kamu davası açılmış, tarafımızdan ön ödemeli 58 milyar lira para istenmiştir.'' Aykaç, hukuki sürecin devam ettiğini ve hukukun bir yerde yanlışı görüp doğru kararı vereceğini kaydetti. 
     Aykaç, Sulh Ceza Mahkemesi kararına göre söz konusu parayı 10 gün içinde ödemesi gerektiğini, ancak bu parayı ödemesinin de mümkün olmadığını sözlerine ekledi. 
     
</TEXT>
</DOC>
