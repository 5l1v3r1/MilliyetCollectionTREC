<DOC>
<DOCNO> 238358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/soneko03.html </URL>
<DATE> 2004/05/08/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Doğu Anadolu, yeni teşvik yasası bekliyor... 
</HEADLINE>
<TEXT>

     Doğu Anadolu Sanayiciler ve İşadamları Derneği DOSİAD Başkanı İbrahim Aydemir, Doğu Anadolu Bölgesi'nde, yürürlüğü giren Teşvik Yasası'ndan yararlanan yatırımcının yok denecek kadar az olduğuna dikkati çekerek, bölgenin şartlarına uygun yeni bir teşvik yasasının hazırlanması gerektiğini ifade etti. 
     Aydemir, milli geliri 1500 doların altında olan her ilin aynı kategoriye konulmasının haksızlık olduğunu belirterek, ''Fiziki şartlar her şeyden önde gelir. Bir Uşak ile Erzurum'u aynı şekilde değerlendirmek yanlıştır. Böyle değerlendirirseniz bir başka haksızlığa neden olursunuz'' dedi. 
     Fiziki şartları birbirine zıt iki ilin aynı teşvikten faydalanmaması gerektiğini anlatan Aydemir, AA muhabirine yaptığı açıklamada, yatırımcının hammadde ve pazara yakın illeri tercih etmesinin doğal olduğunu belirtti. 
     ''Tüccarın basiretli olması ilkesinden hareketle bakıldığında müteşebbisin bölgeye gelmemesini doğal karşılıyoruz'' diye konuşan Aydemir, Doğu Anadolu Bölgesi'ni kalkındıracak yeni teşvik yasası için işadamı ve yatırımcıdan görüşler alınması gerektiğini kaydetti. 
     
     İSTENEN TEŞVİKLER 
     Bölgenin yatırımcı için cazip kılınması gerektiğini kaydeden, Aydemir, bölgeye has çıkarılmasını istedikleri özel teşvik yasası ile ilgili şunları söyledi 
     ''Bölgeye yatırım yapan ve 10 ila 50 işçi istihdam eden firmaların SSK işveren payı sıfır olmalıdır. Enerji maliyetleri de sübvanse edilmelidir. Bölgedeki yatırımcı, elektrik gibi enerji ücretini batıdakine göre yüzde 90 daha ucuz ödemelidir. Yatırımcıdan üç yıl hiç vergi alınmamalı sonraki 7 yıl içinde tahakkuk eden vergide 5 yıl ötelenerek tahsil edilmelidir. Eğer bu tür teşvikler olmazsa bölgeye yatırımcının gelmesini beklemek hayal olur.'' 
     
</TEXT>
</DOC>
