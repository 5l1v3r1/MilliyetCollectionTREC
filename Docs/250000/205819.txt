<DOC>
<DOCNO> 205819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sontur07.html </URL>
<DATE> 2004/12/31/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Tecavüz sanıklarını görünce ağladı 
</HEADLINE>
<TEXT>

     Üniversiteli F.N.A, tecavüz davasının 3 sanığıyla mahkemede yüz yüze gelince gözyaşlarına boğuldu Adana'da 3 kişinin tecavüzüne uğrayıp, çırılçıplak ortada bırakıldığı iddia edilen Çukurova Üniversitesi İktisadi ve İdari Bilimler Fakültesi 4'üncü sınıf öğrencisi 29 yaşındaki F.N.A. gizli celsede nasıl tecavüze uğradığını anlattı. Adana 5'inci Ağır Ceza Mahkemesi'nde açılan "Zorla kız kaçırmak, tecavüz, gasp" davasının ikinci duruşmasına tutuklu sanıklar Tolga Aktaş, Hüseyin Aktaş ve Erhan Günsel katıldı. Mahkeme genç kızın rahat bir ortamda ifadesinin alınabilmesi için celsenin gizli yapılmasına karar verdi. 
     
     Bakireydim 

     F.N.A. nasıl tecavüze uğradığını şöyle anlattı "Amcamlarda kalıyordum. İlacımı almak için gece yarısı dışarı çıkmıştım. Birileri bana 'merhaba' diye bağırdı. Kötü bir şeyler yapacaklar diye korkup hızla kaçmaya başladım. Bu sırada bir otomobil yanıma yaklaştı. Yardım edeceklerini söylediler. İstemedim. İki kişi inip beni zorla otomobile bindirip kaçırdılar. Bağırıp yardım istedim. Ama kimse duymadı. Baraj çamlığına götürüp zorla içki içirdiler. Elbiselerimi çıkarttılar. Yapmamalarını, bakire olduğumu söyledim. Dövdüler. Sonra ıssız bir yerde tecavüz ettiler. Elbiselerimi, cep telefonumu, bankamatik kartımı alıp beni çırılçıplak bırakıp kaçtılar. Olaydan sonra aileleri beni davadan vazgeçmem için tehdit etti." Yaklaşık 2.5 saat süren duruşma 3 sanığın tutukluluğunun devamına karar verilerek, eksik belgelerin tamamlanması için ertelendi. 
     
</TEXT>
</DOC>
