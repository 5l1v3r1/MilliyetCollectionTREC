<DOC>
<DOCNO> 230992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonsiy11.html </URL>
<DATE> 2004/04/13/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Çiçek "Bizim beklentimiz 'Evet' çıkmasıdır" 
</HEADLINE>
<TEXT>

     Adalet Bakanı Cemil Çiçek, Kıbrıs'ta kararı tarafların vereceğini belirterek, ''Beklentimiz, evet çıkmasıdır'' dedi. 
     Çiçek, İslam Ülkeleri Demokrasi Kongresi'nde yaptığı konuşmanın ardından Conrad Otel'den ayrılırken, gazetecilerin çeşitli konulardaki sorularını yanıtladı. 
     Çiçek, bir gazetecinin ''Kıbrıs'ta referanduma az bir süre kaldı, beklentiniz ne yönde '' diye sorması üzerine, ''Bizim beklentimiz evet çıkmasıdır. Ama kararı verecek olan Kıbrıs'ta yaşayan Türkler ve Güney Kıbrıslılar'dır. Biz sadece hükümet olarak, hem bu sorun çözülsün, hem Türkiye'nin, hem de oradaki kardeşlerimizin hak ve menfaatleri teminat altına alınsın diye elimizdeki tüm imkanları kullanarak, bu noktaya geldik. Kararı verecek olan biz değiliz'' diye konuştu. 
     Çiçek, başka bir soru üzerine de Annan Planı'nın metninin yayınlandığını, ''gizli kapaklı'' bir şeyin bulunmadığını dile getirerek, ''Annan Planı'nın toplumdan gizlenen, taraflardan gizlenen başka metinleri yok'' dedi. 
     KKTC Cumhurbaşkanı Rauf Denktaş'ın TBMM Genel Kurulu'na davet edilmesine ilişkin bir başka soru üzerine de Çiçek, Denktaş'ın TBMM'ye ilk kez gelmediğini hatırlattı. 
     Çiçek, ''Bu anlaşmanın referandumda kabul edilmesi halinde Türk Parlamentosu'na gelmesi gerekecek. Bu anlamda bir ön bilgilendirme olarak mütalaa edilebilir'' dedi. 
     Bakan Çiçek, Başbakan Recep Tayyip Erdoğan'ın sözlerine atıfta bulunarak, ''Sayın Başbakan'ın söylediğinde doğru bir taraf var. Ben ona katılıyorum. Kararı verecek olan Kıbrıs'taki taraflardır. İkna edilecek olan da Girne'de, Lefkoşa'da, Magosa'da oturanlardır'' diye konuştu. 
     Oradaki halkın karar verirken 2 şeyi esas alacağını söyleyen Çiçek, konuşmasını şöyle sürdürdü 
     ''Bunlardan birincisi, bugünkü hal böyle devam edebilir mi Ederse bunun getirecek zorluklarını görmek lazım. İkincisi, bu meseleyi bugün çözmezsek yarın bugünkünden daha iyi bir hak elde edebilir miyiz Bizim görüşümüz evet denilmesinden yanadır.'' Çiçek, Irak'ta yaşanan son gelişmelere ilişkin bir soru üzerine de, Türkiye olarak bu noktaya gelinmesin diye çalışıldığını dile getirerek, savaşın, kan ve gözyaşının olduğu yerde öncelikli meselenin insanların hayat hakkı olduğunu söyledi. 
     Çiçek, insanları adil barış ve güvenli bir ortamda yaşatmak gerektiğini ifade etti. 
     
</TEXT>
</DOC>
