<DOC>
<DOCNO> 240358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sonyas05.html </URL>
<DATE> 2004/05/15/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Komşunun "tuvalet sifonu" rahatsız ediyor... 
</HEADLINE>
<TEXT>

     Çevre ve Orman Eskişehir İl Müdürlüğü'nün en çok şikayeti, komşusunun sifonundan kaynaklanan gürültüden rahatsız olan kişilerden aldığı bildirildi. 
     Çevre ve Orman İl Müdür Vekili Erdoğan Saran, AA muhabirine yaptığı açıklamada, Gürültü Kontrol Yönetmeliği'nde, ''oturma odası, banyo, mutfak, tuvalet ve yatak odası'' gibi evin bölümleri için ayrı ayrı gürültü seviyesi belirlendiğini belirterek, en düşük oranın 35 desibelle yatak odası, 70 desibelle de mutfak ve banyo için tespit edildiğini söyledi. 
     Çevresindeki herhangi bir gürültüden rahatsız olan kişilerin, kurumlarına dilekçe ile müracaat etmeleri durumunda teknik ekibin rahatsızlık yaratan yerde ölçüm yaptığı ifade eden Saran, şöyle konuştu 
     ''Uçak sesinden komşusunun beslediği köpeğe ve kuşa kadar her konuda şikayet geliyor. En çok şikayeti komşusunun sifonundan kaynaklanan gürültüden alıyoruz. Teknik ekip gürültü ölçüm cihazıyla gürültünün yapıldığı saatte ölçüm yapıyor. Tespit edilen oran yönetmelikte belirlenen desibelin üzerindeyse gürültü kaynağı uyarılıp bir ay süre veriliyor. Bir ay sonra gürültü yapmaya devam eden kişilere 729 milyon, işletmelere de 2 milyar liraya kadar para cezası verilebiliyor.'' ''SİFON 35 DESİBEL GÜRÜLTÜ YARATIYOR'' Saran, çeşidine göre değişen tuvalet sifonunun bitişik konutta ortalama 35, buzdolabı ve çamaşır makinasının çalışmasının 40, elektrikli süpürgenin 60, kapının set şekilde kapanmasının 70, çay kaşığının fayans zemine düşmesinin 80, savaş uçağının da 90 desibel gürültü yarattığını tespit ettiklerini kaydetti. 
     Yaklaşık 18 yıl önce hazırlanan ve AB normları çerçevesinde bu yıl bazı değişiklikler yapılan Gürültü Kontrol Yönetmeliği'ni ihlal edenlere hapis cezası verilebileceğini sözlerine ekledi. 
     
</TEXT>
</DOC>
