<DOC>
<DOCNO> 214773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sonspo07.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Altaylı Ümit, 200. gol heyecanı yaşıyor 
</HEADLINE>
<TEXT>

     İkinci Futbol Ligi A Kategorisi'nde mücadele eden Altay'ın santrforu 34 yaşındaki Ümit İnal'ın profesyonel yaşamında liglerdeki 200. golüne ulaşmasına 1 gol kaldı. 
     Futbol yaşamı boyunca 10 farklı takımın formasını giyen ve 1988 yılından bu yana toplam 199 kez fileleri havalandıran Ümit İnal, 30 yaşından sonra yaşantısına daha çok dikkat etmeye başladığını ve futbolu ''istenmediğini hissettiğinde'' bırakacağını bildirdi. 
     Profesyonel futbol yaşamına Vefa'da başlayan Ümit İnal, A.A muhabirine yaptığı açıklamada, PTT memuru bir baba ile hemşire bir annenin çocuğu olarak Şanlıurfa'da dünyaya geldiğini kaydetti. 
     ''Çocukluğumdan beri futboldan başka birşey düşünmedim'' diyen Ümit İnal, 17 yaşında İstanbul'da amatör olarak futbol oynamaya başladığını, 19 yaşında da Vefa'da profesyonel sözleşmeye imza attığını söyledi. 
     Futbolculuk yaşamı boyunca 10 kulübün formasını taşıdığını belirten Ümit İnal, ''Bazen kulüp yöneticileri benim devam etmemi istemedi, bazen de ben ayrılmak istedim'' diye konuştu. 
     Ümit İnal, 34 yaşında olmasına karşın futbolu bırakmayı henüz düşünmediğini belirterek, şunları söyledi 
     ''Ne zaman istenmeyen kişi olursam o zaman futbolu bırakacağım. Özel yaşamıma çok dikkat ediyorum. Belirli bir yaştan sonra zaten profesyonel olarak futbol oynayabilmeniz için yaşamınızda daha dikkatli olmalı ve kendinize iyi bakmalısınız. Futbolculuğun ilk yıllarındaki davranışlardan tamamıyla sıyrıldım. 30 yaşından sonra daha çok kendime dikkat ediyorum. Yoksa futbolu bırakmıştım.'' Milli formayı hiç giyemediğini de ifade eden Ümit İnal, ''Her zaman giymek isterdim ama kısmet değilmiş. Olmadı'' diye konuştu. 
     
     ÜMİT İNAL'IN GOLLERİ 

     1988-91 Vefa 28. 
     1991-92 İnegölspor 2. 
     1992-93 Kardemir Karabükspor 22. 
     1993-94 Kardemir Karabükspor 9. 
     1994-96 Kocaelispor 8. 
     1996-97 Kuşadasıspor 15. 
     1997-98 Sakaryaspor 16. 
     1998-99 Yimpaş Yozgatspor 15. 
     1999-2000 Çanakkale Dardanelspor 20. 
     2000-01 Göztepe 27. 
     2001-02 Göztepe-Altay 15. 
     2002-03 Altay 9. 
     2003-2004 Altay 13. 
     
</TEXT>
</DOC>
