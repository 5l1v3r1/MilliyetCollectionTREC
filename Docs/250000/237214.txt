<DOC>
<DOCNO> 237214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonsiy09.html </URL>
<DATE> 2004/05/04/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Erdoğan'ın danışmanı Zapsu Türkiye alınmazsa kaybeden Avrupa olur 
</HEADLINE>
<TEXT>

     Başbakan Recep Tayyip Erdoğan'ın Dış İlişkiler Danışmanı Cüneyd Zapsu, Türkiye'nin gelecekte kişi başına en az 10 bin dolar milli geliri olan bir ülke olarak AB'ye alınmaması durumunda "net kaybedenin" Avrupa olacağını bildirdi. Zapsu, her iki taraftan radikallere İslam ve batı değerlerinin birlikte yaşayacağının gösterilebileceğini belirtti. 
     Zapsu, Berlin'den yayın yapan Deutschland Radio'nun Alman Radyosu sorularını yanıtladı. Avrupa Birliği'ne giriş kararlarında AB ülkelerinin iç işlerinin belirleyici olmaması gerektiğini bildiren Zapsu Almanya'da Türkiye'nin üyeliği konusunda ortaya çıkan farklı görüşleri örnek gösterdi. Cüneyd Zapsu, şöyle dedi 
     "Türkiye'nin AB'ye alınmamasında net kaybeden Avrupa olur. Türkiye'nin AB'ye adım atması için ekonomik açıdan yeterli olup olmadığına bakılacak. Ancak olumsuz bir kararda kişi başına 10 bin dolar gelire sahip bir pazar kaybedilecek. Böyle bir konunun iç işleriyle bağlantılı hale getirilmesi talihsizlik." 
     
     BATI DEĞERLERİYLE İSLAM BİRLİKTE YAŞAYABİLİR 
     Türkiye'nin AB'ye girişinin dinsel anlamda bir giriş olmayacağını da kaydeden Cüneyt Zapsu, "Dünya değişti. 
     Kendimizi buna alıştırmalıyız" dedi. Terörizm ile dini inanışların eşit görülmemesi gerektiği uyarısında bulunan Zapsu, "En iyisi iki taraftan da radikallere, batı değerleriyle İslamın birarada yaşayabileceğinin gösterilebilmesidir. Malesef bu başka yerlerde de değil, sadece Türkiye'de yapılıyor" diye konuştu. 
     
     İNSAN HAKLARINDA SORUNLAR VAR 
     Türkiye'de insan hakları alanında zorluklar yaşandığını, sorunlar bulunduğunu anlatan Cüneyt Zapsu, "Yasalardaki ve uygulamalardaki iyileştirmeler bir günden ötekine gerçekleştirilemiyor, bu nedenle zamana gereksinim var" dedi. Hükümetin işbaşında olduğu dönemde 240 yeni yasa getirdiğini ve bunların yüzde 80'inin insan hakları alanındaki iyileştirmeleri içerdiğini anlatan Cüneyd Zapsu, insan haklarındaki iyileşmelerin yıllar alabileceğini kaydetti. 
     
</TEXT>
</DOC>
