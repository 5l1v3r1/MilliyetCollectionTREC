<DOC>
<DOCNO> 211287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sonspo18.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çekin ağabey çekin... Bir yıldızın çöküşü...' 
</HEADLINE>
<TEXT>

     Fenerbahçe, 29 Ocak Perşembe günü deplasmanda Samsunspor ile yapacağı Türkiye Kupası maçının hazırlıklarına ara vermeden başladı. 
     Teknik direktör Christoph Daum'un yokluğunda, Dereağzı Tesisleri'ndeki suni çim sahada antrenör Roland Koch yönetiminde gerçekleştirilen antrenmanda, dünkü İstanbulspor maçında forma giyen futbolcular dinlenmeye yönelik çalışmalar yaptı. Koch, öteki futbolculara ise yoğun bir çalışma programı uyguladı. Oyunculara önce kondisyon yüklemesi, daha sonra ikili mücadele ve dayanıklılık çalışmaları yaptırılırken, antrenman dar alanda çift kale maçla sona erdi. 
     
     SERHAT, İSVİÇRE'YE GİTTİ 
     Sakatlığı bulunan Serhat Akın, kulüp doktoru Ethem Kavukçu ile birlikte tedavi için İsviçre'ye gitti. 
     Kasığında sorunu olan futbolcunun, tedavi olduktan sonra 29 Ocak Perşembe günü İstanbul'a döneceği açıklandı. 
     Serhat'ın katılmadığı bugünkü antrenmanda, sakatlığı nedeniyle tedavisi süren Kemal de yer almadı. 
     Bu arada, antrenman sonunda Van Hooijdonk takımdan ayrı spor salonunda ağırlık çalışması yaptı. 
     Fenerbahçe, Samsunspor maçının hazırlıklarını yarın da Dereağzı Tesisleri'nde sürdürecek. 
     
     BİR YILDIZIN ÇÖKÜŞÜ... 
     Teknik direktör Christoph Daum'un, geçen hafta yapılan antrenmanlarda cezalı Tomas'ın yerine denediği Servet, İstanbulspor maçında forma giyememesinin üzüntüsünü, ''Bir yıldızın çöküşü'' ifadesiyle açıkladı. 
     Servet, takım halinde düz koşu yapılırken grubun en arkasında kalarak, bir ara basın mensuplarına döndü ve ''Çekin ağabey çekin. Bir yıldızın çöküşü... Ama oynayacağım'' dedi. 
     
</TEXT>
</DOC>
