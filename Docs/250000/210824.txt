<DOC>
<DOCNO> 210824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/yazar/cemal.html </URL>
<DATE> 2004/01/24/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Davos'ta 100'ler Meclisi ve diyalog 
</HEADLINE>
<TEXT>

   DAVOS İsviçre 
   
   Diyalog... Kendisinden adeta mucize beklenen bir sözcük. Özellikle 11 Eylül dünyasında o hale geldi. Çok fazla umut bağlanmış durumda 'diyalog'a ve diyaloğu birçok alanda kurumlaştırma çabalarına. 
   Başınızı nereye çevirseniz bu sözcük var. Hele Davos, daha doğrusu Dünya Ekonomik Forumu gibi büyük uluslararası platformlar birkaç yıldır bu sözcükle dolup taşıyor. 
   Dinler arası, kültürler arası, uygarlıklar arası diyalog... Doğu'yla Batı arasında diyalog... 'Öteki'yle diyalog diye uzayıp gidiyor. 
   Fena mı .. Tabii değil. 
   İnsanların birbirlerinin yüzüne bakarak, konuşarak birbirlerini anlamaya çalışmaları elbette önemli. Barış aranacaksa, öncelikle diyalog aranacak. 
   Başka çare yok. 
   Öyle değil mi 
   "Hayır, sizinle diyalog kurmam olanaksız" diyor, kocaman bir kahkaha atarak, "Demek, Cemal Paşa'nın torunusunuz, doğrusu sizinle konuşamam". Yine gülüyor, şaka şaka diyerek... Suudi Arabistan kraliyet ailesinin önde gelen bir üyesi. 
   Uzun bir ismi var Majesteleri Prens Türki El Faysal el Suud. Kraliyet ailesinin önde gelen üyelerinden. Halen Londra Büyükelçisi. Daha önceki görevi ise Suudi istihbaratının bir numarası. Şu sıralar da Suudi Arabistan'daki Kral Faysal İslami Çalışmalar Merkezi'nin başkanlığını yapıyor. 
   Elimi sıkarken, Türkçe olarak "Nasılsınız " diyor. Sonra İngilizce devam ediyor, "Bütün bildiğim Türkçe bu kadar" diyerek. Annesinden öğrenmiş birkaç kelimelik Türkçesini. Annesi, İstanbul doğumlu. 16 yaşına kadar İstanbul'da yaşamış. Anne tarafı 19. yüzyılda Osmanlı tarafından, kendi deyişiyle rehin alınarak İstanbul'a getirilmiş. Sonra Suudi Kralı Abdülaziz'e bir mektupla aile Suudi Arabistan'a geri dönmüş... 
   Tarih böyle yazılıyor. 
   Kökler bazen birbirine karışıyor. 
   Karşılıklı gülüşüyoruz. 
   Şimdi ikimiz de Davos'ta, Dünya Ekonomik Forumu bünyesinde yeni kurulan, diyalog eksenli 100'ler Meclisi'nde - ya da 100'ler Konseyi'nde - birlikte çalışmaya başlıyoruz. Prens Türki, İngiliz Angelikan Kilisesi'nin eski Başkanı Lord Carey'le birlikte konseyin başkanlığını yapıyorlar. 
   100 üye, her birinden 20'şer kişi olmak üzere iş dünyası, akademik dünya, medya, din adamları dünyası ve siyaset dünyasından seçilmiş. Türkiye'den ben, Dışişleri Bakanı Abdullah Gül ve işadamı Aziz Zapsu yer alıyor. Görev süresi üç yıl olan 100'ler Meclisi yılda iki kez bir araya gelecek. 
   Bu sivil inisiyatif neyi mi amaçlıyor İslam'la Batı arasında diyaloğu... Ve bunun kurumlaştırılmasını... Üç boyutlu bir süreç söz konusu Söylemler arası diyalog, eylem diyalogu, kültür ve deneyim diyaloğu... 
   İki dünyayı bugün için ayıran çatışma konularının üzerinde de kafa yorulacak. Irak Savaşı gibi, Filistin sorunu, Filistin - İsrail çatışması gibi ya da İslam coğrafyasındaki yoksulluk, yolsuzluk, adaletsizlik, bilgisizlik gibi... Din adına terör ve fanatizm gibi... Laiklik ve dindarlık gibi... 
   Niye mi 
   Bu sorunların üzerine gidilmeden, yani çatışma konularına dokunmadan, barışı aramak nafile bir çaba da ondan... Bol çene yarıştırıp, bazı kararlar alıp, bir bildiri ve basın toplantısıyla 15 Mayıs'ta Amman'da buluşmak üzere vedalaşıyoruz. 
   Davos hiç kuşkusuz 100'ler Meclisi'nden ibaret değil. "Modernite'yi anlamak" başlığını taşıyan bir panelde Elie Wiesel'i dinliyorum. Her zamanki bilge haliyle, noktasıyla virgülüyle konuşuyor. 
   Kendisine şu soruluyor 
   "Din, modernitenin düşmanı mı, müttefiki mi " Yanıtı, "Her ikisi de" oluyor Wiesel'in, "Hatırlayın Engizisyon'u, Din Savaşları'nı, Haçlıları, bugün din adına görülen fanatizmi... Din de, modernite de nefretin aleti haline gelebilirler." 
   Sözlerini şöyle tamamlıyor 
   "Bir nokta çok çok önemli. Dinle siyaset kesinle el ele olmamalı, el ele gitmemeli..." 
   Bugün cumartesi. 
   Davos'ta bizim gündem değişiyor. Çünkü Başbakan Erdoğan, bugün BM Genel Sekreteri Kofi Annan'la görüşecek. 
   Konu malum, Kıbrıs. 
   Dileriz, olumlu geçer ve taraflar çözüm niyet ve iradesi ile masaya otururlar. 
   Dün akşamüstü Ankara'daki MGK toplantısından sonra Davos'a ulaşan haberler olumluydu, haydi hayırlısı... 
   
      
   
</TEXT>
</DOC>
