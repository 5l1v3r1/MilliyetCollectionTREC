<DOC>
<DOCNO> 243600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sonspo08.html </URL>
<DATE> 2004/05/28/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Japonlar'dan büyük övgü Türklerden öğrenecek çok şeyimiz var 
</HEADLINE>
<TEXT>

     Japonya Futbol Federasyonu Başkanı Saburu Kawabuchi, A 2 Milli Takımı ile yapılan maç sonrasında, ''Türklerden öğrenecek çok şeyler var'' dedi. 
     A 2 Milli Futbol Takımı'nın, başkent Tokyo'da, 26 Mayıs Çarşamba günü Japonya 23 Yaş Altı Milli Takımı ile yaptığı özel maçı Tokyo Büyükelçisi Solmaz Ünaydın ile birlikte izleyen federasyon başkanı Kawabuchi, Türk futboluna övgüler yağdırdı. 
     Tokyo Büyükelçisi Ünaydın, karşılaşmayı VIP bölümünde Kawabuchi ile birlikte izlediklerini belirterek, ''Federasyon başkanı çok kibar bir insan. Maç boyunca sürekli Türkiye'yi alkışladı'' dedi. 
     Türk futbolcularının ortaya koyduğu oyunu çok beğendiğini ifade eden Kawabuchi, ''Türk takımı bizimkinden çok üstün. Performansı çok yüksek. Futbolcularınız mükemmel bir tekniğe sahip. Bizim Türkler'den öğrenecek çok şeyimiz var. Oyuncularımızın olimpiyat öncesinde bu oyundan çıkaracağı çok dersler var'' diye konuştu. 
     Öte yandan, A 2 Milli Futbol Takımı'nın, Japonya'da bulunması nedeniyle Tokyo Büyükelçiliği'nde dün akşam bir resepsiyon verildi. Solmaz Ünaydın, burada yaptığı konuşmada, futbolcuların çok iyi bir karşılaşma çıkardıklarını belirterek, ''Maçı keyifle izledik, sizlerle iftihar ettik. 1-1 biten maçta dostluk kazandı. Bu da bizleri sevindirdi'' diyerek sözlerini tamamladı. 
     Daha sonra milli takımın kafile başkanı İlhan Pekşen, büyükelçi Ünaydın'a, Türkiye Futbol Federasyonu'nun tablosunu, kaleci antrönörü Mehmet Kulaksızoğlu da futbolcuların imzaladığı bir formayı hediye etti. 
     
</TEXT>
</DOC>
