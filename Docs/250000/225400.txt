<DOC>
<DOCNO> 225400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/yazar/heper.html </URL>
<DATE> 2004/03/25/ </DATE>
<TIME>  </TIME>
<AUTHOR> Doğan HEPER  </AUTHOR>
<HEADLINE>
Pazartesi kimlerin utanç günü 
</HEADLINE>
<TEXT>

   
   SİYASİ yelpazede merkez sağın sahibi kalmadığı için, AKP merkez sağa oturdu. Onun Genel Başkanı Tayyip Erdoğan da merkez sağın lideri oldu. 
   1950'li yılların DP'si ve Adnan Menderes olsaydı, 60'lı yılların Demirel'i olsaydı, 80'li yılların Özal'ı olsaydı AKP merkez sağ, Erdoğan da merkez sağın lideri olabilir miydi 
   
   TÜRKİYE'yi 3 Kasım seçimlerine götüren ihanetler zinciri ve hesapsız, kitapsız erken seçim kararı ne sağ bıraktı, ne de sol. 
   Şimdi bunlar hiç yaşanmamış gibi İsmail Cem konuşuyor, Kemal Derviş konuşuyor. Devlet Bahçeli konuşuyor. 
   Örneğin, yanlış hayallerle kurduğu YTP ile bir varlık gösteremeyen Cem "Geçen sefer aceleyle seçime girmiştik. Siz de oyunuzu kerhen CHP'ye vermiştiniz. Şimdi o oyları geri istiyorum" diyor. 
   Verilecek cevap olsa olsa, "Kendi düşen ağlamaz" olacaktır. 
   Bu cümle tabii Bahçeli için de geçerlidir. 
   
   BİR gazetemiz, Ecevit'in seçim gezisindeki iki fotoğrafını yayımladı. 
   O fotoğraflara bakın oturun ağlayın. 
   Koruma müdürünün kolunda zorla ayakta durmaya çalışan bir eski "Karaoğlan". 
   Ama geçirdiği bu kadar hayal kırıklığına, yaşadığı ihanetlere rağmen umutlu bir Ecevit 
   "DSP Arap atı gibidir. Sonradan atak yapar" diyebiliyor. 
   Herhalde atın da, jokeyin de değiştiğini ve atı alanın çoktan Üsküdar'ı geçtiğini Tarhan Erdem'in anketine rağmen göremiyor. 
   
   PEKİ seçim, 3 Kasım'da değil de zamanında yapılsaydı sonuç değişir miydi, diye sorulabilir. 
   Neden olmasın. 
   "Siyasette bir hafta bile çok uzun bir süredir" diyen Demirel herhalde bunu boşuna söylememişti. 
   
   GEÇMİŞ geride kaldı. Bugün bir AKP, yani Tayyip Erdoğan gerçeği var. Ve aynı felsefedeki partiler yerleşen bu güce karşı işbirliği yaparak alternatif yaratmadı, yaratamıyor. 
   Bu nedenle de Türkiye'de tek partili bir siyasi hayat doğuyor. Tabii bunun "tek partili rejim"lere göre yine de ehven-i şer bir yanı var. 
   Halk ıslah kabul etmeyen partilerden, şikayetçi olduğu liderlerden intikam alıyor. 
   Bu intikam da AKP'ye yarıyor. Pazar günkü seçimde de yarayacak. 
   
   SÖZÜN KISASI    Gazetede bir başlık "Afrikalı fakirleri unuttuk." 
   Kendisi mahtaç - ı himmet bir dede, nerede kaldı gayriye himmet ede... 
   Alkollü içkilere bir ayda ikinci kez yüklü oranda zam yapıldı. 
   Yoksa, "Tekel"in yeni sahipleri Yeşilaycı mı 
   
   GERÇEK NE    Ecevit'e suikast    Dün Sky Türk TV'de konuşan Ecevit yıllar önce İzmir'de kendisini hedef alan bir suikast teşebbüsünün örtüsünü araladı. Ama örtüyü tam anlamıyla kaldırmak polise ve savcılığa düşüyor. 
   Bu esrarengiz ve uçlarının derinlerde olduğu izlenimi doğuran suikast teşebbüsünde Mehmet İsvan yaralanıyor. 
   Benim de hafızamdaki arşivin tozlu raflarında yer alan ve şimdi önemini daha da kavradığım bu olay mutlaka aydınlatılmalı. Aydınlatılmalı ki, kimse Türkiye'de bazı şeylerin hasır altı edilmesi bir gelenektir demesin. 
   Suçlu varsa ortaya çıkarılsın, suçsuzlar şaibe altında kalmasın. 
   
   ŞARON'DAN    Küresel barışa bomba    Filistin'de barış sağlanmadan dünyaya huzur gelmez. 
   Oysa İsrail'in cüreti, ABD'nin göz yumması dünyayı terör ateşiyle yakıyor. 
   Şeyh Ahmet Yasin'in öldürülmesi emrini İsrail Başbakanı Şaron veriyor. Ve bunu iftiharla ilan ediyor. 
   Şimdi Filistinliler ve sempatizanları, yapılmaması gerekeni yaparlar ve dedikleri gibi Şaron'u yakalayıp başını keserlerse veya dünyada büyük olaylar yaratırlarsa, bunun sorumlusu kim olacak 
   "Benim terörüm yararlıdır" anlayışı terk edilmediği sürece dünya huzur bulamaz. 
   Küresel barışın sağlanması sorumluluğu herkesten önce ABD'ye düşüyor. 
   Ankara'yı her konuda baskı altında tutan Washington'un, "seçim bahanesi" ile de olsa İsrail'e hakim olamaması kabul edilebilir mi 
   
   BAYKAL    Yanlışta ısrar ediyor    Baykal tezkereye oy vermemekle "CHP'nin hem Türkiye'yi hem AKP'yi kurtardığını" iddia ediyor. 
   Oysa tam tersi oldu. Tezkerenin reddiyle Türkiye çok şey kaybetti. 
   Kırmızı çizgilerinin hepsi bir anda silindi. Türkiye çuvallı hakarete uğradı. "Yaparım" dediği şeylerin hiçbirisini yapmasına izin verilmedi. Stratejik ortaklık masal oldu. Türkiye'nin yerini Kuzey Irak aldı. 
   Türkiye tezkereyi redde rağmen terörün hedefi olmaktan da kurtulamadı. 
   Üstelik o günden bugüne Türkiye devamlı olarak ABD'ye "size Irak'ta nasıl yardımcı oluruz" diye davetiye çıkartmak zorunda da kaldı. Asker vermeyi bile teklif etti, ama kabaca reddedildi. 
   Bunlar mı tezkerenin reddinin kazanımları 
   Oysa, risk almadan kazanç olmaz. 
   Öyleyse o koşullarda tezkere mutlaka kabul edilmeliydi. 
   Herhalde, tarih bunu böyle yazacak. 
   
      
   
   
</TEXT>
</DOC>
