<DOC>
<DOCNO> 203505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/son/sondun05.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Pop Star'ın galibi, 96 kiloluk kadın oldu... 
</HEADLINE>
<TEXT>

     İngiltere'deki ''pop star'' yarışmasının galibi, sesinden çok fiziğiyle gündeme oturan 96 kilogram ağırlığındaki İskoç kadın Michelle McManus oldu. 
     Kilolu olması nedeniyle yarışmanın jürisi ve bazı bulvar gazetelerinin ağır eleştirilerine maruz kalan 23 yaşındaki Michelle McManus, izleyenlerden en çok oyu olarak İngiltere'nin ''pop starı'' seçildi. 
     Asıl mesleği garsonluk olan McManus, sonuç açıklandıktan sonra gözyaşları içinde yaptığı açıklamada, kendisini desteklemeyenler de dahil herkese teşekkür etti. 
     Yarışmanın final gecesinde kendisini İngiliz şarkıcı Robbie Williams'ın hayranı olarak tanıtan 22 yaşındaki Mark Rhodes ile çekişen ve Kanadalı şarkıcı Celine Dion'u örnek aldığını söyleyen McManus'un, 10 milyonun üzerinde oy aldığı belirtildi. 
     Yarışmacıların üçer şarkı söylediği gecenin sonunda McManus'un birinci seçilmesiyle üç kişilik jürideki yapımcı Pete Waterman salonu terk etti. 
     Jüri üyelerinden Simon Cowell ise finalden önce yaptığı açıklamada, McManus'u överek, ''Burada olmasaydın, final çok sıkıcı geçerdi. Normları yıktın ve yarışmayı ilginç bir hale getirdin. Çok gurur duydum'' dedi. 
     McManus, Guardian gazetesiyle röportajında, ''Görüntünü her zaman değiştirebilirsin. Kötü bir sesin varsa diyecek birşey yok'' açıklamasını yapmıştı. 
     İngiltere'deki geçen yıl ilki düzenlenen ''pop star'' yarışmasını siyaset bilimi mezunu eşcinsel Will Young, 4 milyonun üzerinde oy alarak kazanmıştı. 
     Young, yılbaşında tüm dünya televizyonlarında yayınlanacak ''dünya pop starı'' yarışmasında 10 ülkenin birincisiyle yarışacak. 
     
</TEXT>
</DOC>
