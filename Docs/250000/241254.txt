<DOC>
<DOCNO> 241254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sonyas11.html </URL>
<DATE> 2004/05/19/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Dünyanın ilk kök hücre bankası açıldı... 
</HEADLINE>
<TEXT>

     Dünyanın ilk kök hücre bankası İngiltere'de açıldı. 
     Tıbbi Araştırmalar Konseyi Başkanı Profesör Colin Blakemore, kök hücre çalışmalarının tedavisiz hastalıkların tedavisinde gerçek bir umut vaat ettiğini belirterek, bankanın araştırmacılara onulmaz hastaların tedavisi konusunda büyük olanaklar sağlayacağını kaydetti. 
     İngiltere'nin başkenti Londra'nın 20 kilometre kuzeyindeki Potters Bar'da bulunan Ulusal Biyolojik Standartlar ve Kontrol Enstitüsü'nde kurulan bankada tutulacak kök hücreler, tüm dünyadaki araştırmacıların kullanımına sunulacak. 
     Londra'daki Krallık Koleji ve Newcastle'daki Yaşam Merkezi araştırmacıları tarafından ayrı ayrı geliştirilen iki insan embriyosu kök hücresinin bankada saklanan ilk iki kök hücre olduğu bildirildi. 
     Canlı kopyalaması ve kök hücre araştırmalarıyla ilgili olarak Avrupa ve dünyanın her yerinde yasal düzenlemeler yapılırken, bu konuda bir adım daha ileri giden İngiltere, kök hücre elde edebilmek için insan embriyosunun kopyalanması konusunda araştırmacılara lisan başvurusunda bulunmalarına imkan sağlıyor. 
     Avrupa Parlamentosu geçen yıl yaptığı oylamada, bağlayıcı olmayan bir karar alarak, insan embriyosunun kopyalanmasının yasaklanmasını ve kök hücre araştırmalarına kısıtlama getirilmesini onaylamıştı. 
     Kök hücreler herhangi bir insan dokusunda büyüme potansiyeline sahip. Bilim adamları, kök hücrelerin insan hastalıklarının çoğunda tedavi için kullanılabileceğini söylüyorlar. Bilim adamları, kök hücrelerin yetişkinlerde de bulunabileceğini, ancak embriyolarda olduğu gibi çok yönlü ve kullanıma uygun olmayabileceğini ifade ediyorlar. 
     Kök hücre bankası, tıpkı kan bankalarında olduğu gibi, kök hücrelerin saklanması ve araştırmacıların kullanması için hizmet verecek. 
     Doktorlar, embriyolardan alınan kök hücrelerin saklanmasıyla aralarında Parkinson ve Alzheimer gibi hastalıkların da bulunduğu birçok rahatsızlığı tedavi edip iyileştirebileceklerini ümit ediyorlar. 
     Başta ABD Başkanı George Bush olmak üzere birçok ülke yetkilisi, insan embriyosu kök hücrelerinin tıbbi araştırmalarda kullanılmasına karşı çıkıyor. 
     
</TEXT>
</DOC>
