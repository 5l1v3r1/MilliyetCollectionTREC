<DOC>
<DOCNO> 244562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sontur35.html </URL>
<DATE> 2004/06/01/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Jandarma silah kaçakçılarıyla çatıştı 
</HEADLINE>
<TEXT>

     Edirne'nin Havsa İlçesi'nde, Edirne İl Jandarma Komutanlığı ekipleri ile 2 silah kaçakçısı arasında silahlı çatışma çıktı. Çatışmada, yerden seken merminin isabet ettiği, durakta bekleyen bir emekli yaralandı. 
     AA muhabirinin edindiği bilgiye göre, Jandarma Komutanlığı istihbarat ekiplerince kaçak silah ve mermi alımı konusunda Orhan Kavaklı 37 ile bağlantı kuruldu. Kavaklı, arkadaşı Arif Sebit'le birlikte, içinde 34 TE 0405 plakalı otomobille Necatiye Köyü'nde Dereli Tesisleri önüne geldi. 
     Jandarma istihbarat ekipleri, Kavaklı ve Sebit'le, otomobildeki kaçak silah ve mermi konusunda pazarlık yaptı. 
     Bu sırada durumdan şüphelenen Sebit, otomobile binerek olay yerinden uzaklaşmaya çalıştı. Jandarma bu sırada Sebit'i durdurmak amacıyla otomobile silahla ateş etti. Sebit geldiği otomobille kaçarken, Kavaklı gözaltına alındı. Bu arada seken mermilerden biri, olay yerine 50 metre uzakta durakta bekleyen Kemal Güncan'a 64 isabet etti. 
     Güncan, jandarma ekipleri tarafından Edirne Devlet Hastanesi'ne götürülerek tedavi altına alındı. 
     Kemal Güncan, AA muhabirine yaptığı açıklamada, emekli maaşını çekmek için Havsa İlçesi'ne gitmek üzere durakta otobüs beklerken, silah sesleri duyduğunu ve yaralandığını söyledi. Jandarma tarafından Devlet Hastanesi'ne götürüldüğünü ve birkaç saat sonra taburcu olduğunu belirten Güncan, kurşunun ise hala bacağında durduğunu belirtti. 
     
</TEXT>
</DOC>
