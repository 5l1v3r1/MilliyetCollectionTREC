<DOC>
<DOCNO> 220996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/soneko32.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
HP teknoloji TIR'ı İstanbul'da... 
</HEADLINE>
<TEXT>

     Bilgi teknolojileri yatırımlarından tasarruf sağlanmasına yönelik çözümlerin sergilendiği HP Teknoloji TIR'ı, İstanbul'a geldi. 
     ''HP Kurumsal Teknolojiler Günü'' adlı etkinliğin bir parçası olarak Türkiye'ye getirilen HP Teknoloji TIR'ının, ''Toplam Sahip Olma Maliyeti'' yaklaşımını destekleyen çözümlerinin tanıtımı yapıldı. Conrad Oteli'nin bahçesinde çok sayıda ziyaretçinin gezdiği HP Teknoloji TIR'ı, 11 Mart'ta Ankara'da olacak. 
     HP Türkiye Genel Müdürü Şahin Tulga AA muhabirine yaptığı açıklamada, Avrupa'dan Türkiye'ye gelen HP Teknoloji TIR'ının Ankara'dan sonra Ortadoğu ülkelerine gideceğini ve turunu tamamlayacağını bildirdi. 
     ''Bugün teknoloji günümüz, teknoloji gösteriyoruz'' diyen Tulga, yeni nesil sunucularının aynı anda birden fazla işletim sistemini çalıştıran çok yüksek performansa sahip olduğunu anlattı. 
     Teknolojiyi kullanan şirketlerin bir çok maliyet avantajı yakaladıklarına işaret eden Tulga, ''Şirketler belli yazılımları kullanarak stok maliyetlerini azaltıyorlar. Birçok müşterimizde fiyatları daha dinamik hale getiriyoruz, ciroları artıyor, masrafları azalıyor'' dedi. 
     Şahin Tulga, Türkiye'deki şirketlerin teknolojiyi kullanmasına ilişkin olarak da şunları kaydetti 
     ''Türkiye topyekün bir ihracat içinde ve şirketler anladılar ki sadece en düşük maliyetli olmak yetmiyor. 2005 yılında kotaların kalkacağını düşünürsek, hepsi farklı olma, esnek olma, uluslararası işbirlikleri kurma gayreti içinde. Bütün bunların bilgi teknolojileriyle yapılacağını fark ediyorlar. Gelecekten ümitliyiz.'' 
     
</TEXT>
</DOC>
