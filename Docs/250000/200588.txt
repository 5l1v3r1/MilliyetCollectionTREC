<DOC>
<DOCNO> 200588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/soneko08.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
2004, Devlette "hesap sorma" dönemi olacak... 
</HEADLINE>
<TEXT>

     Devlette 2004 yılı başından itibaren, harcama ve gelirlerde ''Hesap sorma ve hesap verme'' devri başlıyor. 
     Maliye Bakanlığı'nın üzerinde çalıştığı ve bazı kuruluşlarda pilot olarak denemesini yaptığı yeni bütçe uygulamaları, yılbaşından itibaren tüm kamuda hayata geçiriliyor. 
     Bu çerçevede genel ve katma bütçeli kuruluşlar, tek düzen muhasebeye geçiyor. Bütün kuruluşların aynı tip bütçe ve muhasebe tekniklerini kullanmasını, tek tip mali tablolar hazırlamasını içeren yeni sistem, 1 Ocak 2005'den itibaren ise sosyal güvenlik kuruluşları, özel bütçeli kuruluşlar, üst kurullar ve belediyeler ile il özel idarelerinde de uygulamaya girecek. 
     Tek düzen muhasebe ile birlikte Maliye Bakanlığı da devletin bilançosunu çıkarma imkanını elde edecek. 
     Yeni sistemin uygulama esaslarına ilişkin Devlet Muhasebe Yönetmeliği Sayıştay'ın incelemesinin ardından Resmi Gazete'de yayımlanacak. 
     
     TAHAKKUK ESASLI MUHASEBE 
     2004 yılı, devletin nakit esaslı muhasebeden tahakkuk esaslı muhasebeye geçiş yılı da olacak. 
     Devletin ödenmeyen borçlarını kayıtlara almayan mevcut sistem, yeni yılda yerini devletin bütün borç ve yükümlülüklerini ortaya koyan tahakkuk esaslı muhasebeye bırakacak. 
     Yeni sistemde, bir kamu kuruluşunun parası olmadığı için ödeyemediği küçük bir elektrik faturasından, müteahhitlerin hakedişlerine kadar her türlü hesabı kapatılmamış faturalar ve devletin taahhütleri en ince ayrıntısına kadar kayıtlarda yer alacak. 
     Böylece devletin bütün gelir ve harcamalarının yanı sıra yükümlülükleri de hesaplarda ortaya konacak. 
     Tahakkuk esaslı muhasebe ile birlikte, alacak ve borçların yanı sıra devletin menkul ve gayrımenkul varlıkları ile özkaynakları da ayrıntılı olarak izlenebilecek. 
     Genel ve katma bütçeli kuruluşların yanında mahalli idareler, sosyal güvenlik kuruluşları, döner sermaye ve fonlar da devlet muhasebesi sistemine dahil edilecek. Bu şekilde tüm devleti kavrayan bilanço ve mali tablolar üretilebilir hale gelecek. 
     
     PERFORMANSA GÖRE PARA 
     2004 yılı başında analitik bütçeye de geçilecek ve bu şekilde devletin bütün harcamaları en ince ayrıntısına kadar izlenebilecek. 
     Bu sistemde Hakkari Yüksekova'daki bir okulun ya da bir sağlık kuruluşunun ödeneği ile yaptıkları harcamalar dahi bütün kayıtlarda görülebilecek. 
     Söz konusu uygulama, performansa dayalı bütçelemeyi de beraberinde getirecek. 
     Devlet, bu sürecin sonunda her alanda performans ölçümüne gidecek. Aynı durumda olan, aynı ödeneği bulunan örneğin okullar ya da hastaneler arasında verimlilik açısından kıyaslama yapılacak. 
     Başarılı performans gösteren kurumlar ödenek artışı ya da diğer yollarla ödüllendirilirken, performansı düşük olan kurum yöneticilerine de hesap sorulacak. 
     Maliye Bakanlığı Muhasebat Genel Müdürü Galip Taşdemir, yeni bütçe uygulamalarına dönük 2 ana yönetmelik ile 30'a yakın Tebliğ hazırladıklarını, bin 500 saymanlıkta yeni sisteme dönük eğitim çalışmaları düzenlediklerini bildirdi. 
     Taşdemir, ''Bu uygulamalar 3 temel sonucu da beraberinde getirecek. Birincisi şeffaflık, ikincisi her aşamada hesap sorma, üçüncüsü de performans ölçümü'' dedi. 
     
</TEXT>
</DOC>
