<DOC>
<DOCNO> 206809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/soneko25.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski başkanlardan Bilgin BDDK'nın el koyduğu şirketler yok oluyor 
</HEADLINE>
<TEXT>

     Eski Bankacılık Düzenleme ve Denetleme Kurumu BDDK Genel Müdürü ve AK Parti Antalya Büyükşehir Belediye Başkan Aday Adayı Turgut Bilgin, BDDK'nın, yönetiminde olan şirketleri bir an evvel elinden çıkarması gerektiğini söyledi. 
     Turgut Bilgin, Antalya Gazeteciler Cemiyeti'nde düzenlediği basın toplantısında, projeleri hakkında bilgi verdi. EGS Sigorta ve EGS Leasing gibi BDDK tarafından el konulan şirketlerin mutlaka yaşatılması gerektiğini belirten Turgut Bilgin, bu şirketlerin yaşatılması için büyük mücadele verdiğini ancak başarılı olamadığını, bu nedenle görevinden ayrıldığını kaydetti. 
     Bu şirketlerin yaşatılması konusunda eski BDDK Başkanı Engin Akçakoca ile ekibinde bu zihniyeti görmediğini ifade eden Bilgin, şöyle konuştu 
     ''BDDK'nın elinde kalan şirketler yok oluyor. Bu şirketler yaşatılmalı. BDDK terminatör gibi yok edici. Esbank yok edilmemeliydi. BDDK, yönetiminde bulunduğu Antalya Limanı'nı da bir an evvel elden çıkarmalı. BDDK'nın el koyduğu şirketler yok oluyor. BDDK'da eski Başkan Engin Akçakoca'nın alt ekibiyle savaşarak, görüş ayrılığı nedeniyle 6 ay önce ayrıldım.'' Turgut Bilgin, toplantıda AK Parti'den Antalya Büyükşehir Belediye Başkan adayı olması durumunda gerçekleştireceği projeler konusunda da bilgi verdi. 
     
</TEXT>
</DOC>
