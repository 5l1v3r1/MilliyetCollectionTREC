<DOC>
<DOCNO> 240268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/soneko11.html </URL>
<DATE> 2004/05/15/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Yeni Türk Lirası'na hazırlık başladı... 
</HEADLINE>
<TEXT>

     Maliye Bakanlığı, 1 Ocak 2005 tarihinden itibaren kullanılmaya başlanacak Yeni Türk Lirası YTL çerçevesinde, mükelleflerin, ödeme kaydedici cihazlarında yapacakları işlemleri belirledi. 
     Maliye Bakanlığı'nın, Katma Değer Vergisi Mükelleflerinin Ödeme Kaydedici Cihazları Kullanmaları Mecburiyeti Hakkında Kanunla ilgili Genel Tebliği Resmi Gazete'nin bugünkü sayısında yayımlandı. 
     Tebliğ'de, 1 Ocak 2005 tarihinden itibaren ''Yeni Türk Lirası YTL '' ve ''Yeni Kuruş'un YKr '' kullanımına başlanacağı, ve 1 Ocak-31 Aralık 2005 tarihleri arasında ise her iki paranın YTL ve TL birlikte tedavül edileceği hatırlatıldı. 
     Tebliğ'e göre, ödeme kaydedici cihaz üretici veya ithalatçıları, Maliye Bakanlığı'na müracaat ederek gerekli izni aldıktan sonra, daha önce onaylananlar da dahil olmak üzere tüm ödeme kaydedici cihazlarını YTL ve YKr'ye göre işlem yapacak tarzda düzenleyecekler. 
     Düzenleme işlemleri en geç 31 Mart 2005 tarihine kadar tamamlanmış olacak. 
     Ödeme kaydedici cihazların 2004 yılı içerisinde, 1 Ocak 2005 tarihinden itibaren ikinci bir teknik müdahaleye gerek kalmaksızın YTL ye göre işlem yapacak tarzda düzenlenmesi de mümkün bulunuyor. 
     Bu şekilde düzenlenen cihazlar 31 Aralık 2004 tarihine kadar TL'ye göre, 1 Ocak 2005 tarihinden itibaren ise YTL'ye göre fiş verecek şekilde kullanılacak. 
     Cihazları düzenlenen mükellefler, 1 Ocak 2005 tarihinden itibaren satışlarında, müşteriler ödemeyi hangi parayla TL, YTL, YKr yaparlarsa yapsınlar, kayıt ve belge verme işlemlerini YTL ve YKr'ye göre gerçekleştirecekler. 
     Uygulamanın başladığı ayda, ödeme kaydedici cihaz hafızasında TL bilgilerinin de olması halinde, o aya ait katma değer vergisi beyannamelerine eklenecek mali hafıza raporlarında, TL ve YTL bilgileri ayrı ayrı gösterilecek. 
     Takip eden aylara ilişkin mali hafıza raporlarında ise eskiden olduğu gibi aylık ve genel toplamlar yer alacak. 
     Mükellefler, düzenlenme işlemi gerçekleşinceye kadar yapacakları satışları ile ilgili olarak, ödeme hangi parayla yapılırsa yapılsın cihazlarına TL kaydı yapacaklar ve dolayısıyla ödeme kaydedici cihaz fişi üzerinde de TL yer alacak. 
     1 Ocak 2005 tarihinden sonra satılacak bütün ödeme kaydedici cihazlar, YTL ve YKr ye göre işlem yapacak özellikte olacak ve bu özelliği taşımayan cihazların satışı yapılamayacak. 
     Tebliğ'de, işi bırakma, yeni bir cihaz alma veya herhangi bir nedenle eski cihazlarını hurdaya ayırmak isteyen mükelleflerin izleyeceği yöntem de sıralandı. Buna göre, işi bırakma nedeniyle yapılacak hurdaya ayırma işlemleri, işi bırakma tarihinden itibaren 30 gün içerisinde gerçekleştirilecek. 
     
</TEXT>
</DOC>
