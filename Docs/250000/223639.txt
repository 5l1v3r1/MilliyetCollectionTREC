<DOC>
<DOCNO> 223639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/yasam/yas05.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Cantat'ı 'o melül' bakışları kurtardı 
</HEADLINE>
<TEXT>

   Sevgilisi Fransız yıldız Marie Trintignant'ı öldüren ünlü şarkıcı Bertrand Cantat için savcı, 'Bakışları samimi' deyip 9 yıl hapis istedi 
      DIŞ HABERLER SERVİSİ 
   
   Fransız oyuncu Marie Trintignant'ı öldürmekle suçlanan Fransız Noir Desire grubunun solisti Bertrand Cantat için savcı, 'bakışlarının samimi ve ifadesinin inandırıcı olduğu' gerekçesiyle sadece 9 yıl hapis istedi. 
   Davayla ilgili duruşma, dün cinayetin işlendiği Litvanya'nın başkenti Vilnius'ta görüldü. Mahkemede pişmanlığını dile getiren Cantat'ın olay anında bilinçli olduğunu ve suçunun ciddiyetinin farkında olması gerektiğini söyleyen savcı Vladimiras Serguejevas, 'Yine de pişmanlığına inanıyorum' dedi. Savcının bu sözleri üzerine, duruşmaya katılanlar arasında bulunan Marie Trintignant'ın annesi Nadine Trintignant büyük tepki gösterdi. 
   
   'Ona hiç inanmıyorum' 
   Nadine Trintignant, "Çok iyi bir baba gibi görünen bu adamın iki çocuğu, işlediği suç yüzünden bir katilin çocukları oldu. Onlar babalarını görebilecek. Ama kızımın çocukları 17 yaşındaki Roman, 12 yaşındaki Paul, 8 yaşındaki Leon ve 6 yaşındaki Jules bir daha asla annelerini göremeyecek" dedi. 
   Anne Nadine Trintignant, dava bir sonraki celseye ertelenmeden önce, sözlerini şöyle bitirdi 
   "Bildiğim bir başka şey de, çiftler arasında birbirini öldüren hiçbir vahşi hayvan olmadığı. Cantat'ın pişman olduğuna hiç inanmıyorum." 
   
   
</TEXT>
</DOC>
