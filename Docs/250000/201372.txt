<DOC>
<DOCNO> 201372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/soneko22.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Arçelik, Tunus'tan çekiliyor... 
</HEADLINE>
<TEXT>

     Arçelik, Tunus'taki yatırımından iştirak şirketinin hisselerini satarak çekilmeye hazırlanıyor. 
     Arçelik Yönetim Kurulu, Tunus'da kurulu iştirakı Tunusdan S.A.'nın şirkete ait tamamı 167 adet hissesinin 835 Tunus dinarı bedelle satılması konusunda şirket yönetimine yetki verilmesini kararlaştırdı. 
     Türk-Tunus İş Konseyi Başkanı Levent Soylu, 9 Haziran'da İstanbul'da düzenlenen toplantıda, Tunus'taki Türk yatırımlarının yavaş yavaş ortadan kalktığını, son olarak bu ülkedeki en büyük Türk yatırımı olan Arçelik tesislerinin kapanma aşamasına geldiğini bildirmişti. 
     Türk-Tunus İş Konseyi Eş Başkanı Ahmed Ben Arfa aynı toplantıda, Arçelik'in yaşadığı sorunu ''bir iç yönetim sorunu'' olarak göstererek, ''Arçelik 3 milyon dolarlık bir satış yapmıştır Batam ve bu şirket iflas etmiştir'' ifadesini kullanmıştı. 
     Arçelik ise aynı günkü açıklamasında, şu anda Tunus'tan çekilmeleri gibi bir konunun gündemde olmadığını duyurmuştu. 
     
</TEXT>
</DOC>
