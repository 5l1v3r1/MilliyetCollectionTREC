<DOC>
<DOCNO> 217399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sondun34.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin, Başbakan'ı görevden aldı .. 
</HEADLINE>
<TEXT>

     Rusya Devlet Başkanı Vladimir Putin, Başbakan Mihail Kasyanov'u görevden aldı. 
     Putin, devlet televizyonunda, ''Anayasanın 117'nci maddesi uyarınca hükümetin istifa etmesine karar verdiğini'' açıkladı. 
     Görevden alma kararının hükümetin icraatıyla ilgisi bulunmadığını belirten Putin, ''14 Mart devlet başkanlığı seçimlerinden sonra ülkenin yöneleceği istikametle ilgili tutumumu göstermek istiyorum'' dedi. 
     Devlet başkanlığı basın bürosu da, Kasyanov'un yerine Başbakan Yardımcısı Viktor Hristenko'nun vekalet edeceğini bildirdi. 
     Hükümetin, Hristenko başkanlığında, devlet başkanlığı seçiminden sonra yeni hükümet kuruluncaya kadar görevini sürdüreceği belirtildi. 
     Putin, uzun zamandır, eski Devlet Başkanı Boris Yeltsin hükümetiyle bağlantılı olan Kasyanov'un, reformları hızlı yürütemediğini ve güçlü ekonomik büyümeyi sağlayamadığını düşünüyordu. 
     
     KASYANOV 

     Sovyetler Birliği döneminde, 1980'li yıllarda planlama kurumu Gosplan'da görev yapan Kasyanov, Sovyetlerin dağıldığı 1991'den sonra ekonomi ve maliyeyle ilgili görevlerle yükselişini sürdürdü. 
     Kasyanov, 1996'da maliye bakan yardımcısıyken Rusya'nın Sovyetler döneminden kalma borçlarının ödenmesiyle ilgili anlaşmanın mimarı oldu. Kasyanov, iki yıl içinde de ülkenin istikrar ve güvenilirliğini yeniden kazanma çabalarındaki önemli şahsiyetlerden biri durumuna geldi. 
     Rusya'nın Yeltsin döneminde, 1999'da Maliye Bakanı olan Kasyanov, Yeltsin'in 31 Aralık 1999'da istifasından sonra Putin'in devlet başkanı vekili olmasıyla Başbakan Birinci Yardımcılığı'na getirildi. 
     Kasyanov, Putin 2000 yılında devlet başkanı seçildikten sonra başbakan olarak atandı. 
     
</TEXT>
</DOC>
