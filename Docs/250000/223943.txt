<DOC>
<DOCNO> 223943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/spor/yaksoy.html </URL>
<DATE> 2004/03/20/ </DATE>
<TIME>  </TIME>
<AUTHOR> Fevzi AKSOY  </AUTHOR>
<HEADLINE>
Yorgunluk 
</HEADLINE>
<TEXT>

   
   Yorgunluğun bir çok sebepleri vardır. Ruhsal yorgunluktan tutun, çeşitli fiziksel yorgunluklara kadar. 
   Mesela, metabolizmayı yüklerseniz, yani çok fazla yer içerseniz, vücudunuz birkaç gün bu lüzumsuz beslenmeden dolayı kendini toparlayamaz. Siz, bunun farkına varamazsınız. Bu hal profesyonel futbolcuda daha belirgin kendini gösterir. 
   Gıda yalnız enerji vermez, anlamsız ve fazla olursa yorgunluk da getirir. 
   Bir yönetici, yenilmelerini arka arkaya maç yapmalarına bağlıyor. Ve işi kadrosuzluğa getiriyor. Allah, allah... 
   Real Madrid ve diğerleri aynı kadro ile arka arkaya maç yapmıyorlar mı Olay bir kondisyon meselesidir. Disiplin işidir. Figo ve Zidane arka arkaya üç maç oynamıyor ama sahada birer tazı gibi koşuyorlar. 
   Eğer siz, puan farkımız şu kadar deyip, yer içer, vur patlasın derseniz, yediğiniz tokadın nereden geldiğini açıklamak için böyle bahaneler uydurursunuz. Çocukluktan beri, belli bir gıda eğitimi görmediğimizden ve küçükken kütle sporu yapmadığımızdan sürekli spor aktiviteleri bizi yormaktadır. Eğer, Avrupa ve dünyada sporda söz sahibi olmak istiyorsak, bu noktalara dikkat etmemiz gerekir. Sporda tek tek başarılar bir anlam taşımaz. Yalnızca bunlarla övünür, dururuz. 
   
      
</TEXT>
</DOC>
