<DOC>
<DOCNO> 246255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sonsiy18.html </URL>
<DATE> 2004/06/08/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
TBMM'de gündem Kadınlar için mescit... 
</HEADLINE>
<TEXT>

     TBMM Genel Sekreteri Rauf Bozkurt, ''eşitlik ilkesi'' gereği Meclis'te kadınlar için de mescit olması gerektiğini söyledi. 
     TBMM'de muhalefet kulisinin altında yapılan tadilat basın mensuplarının dikkatini çekti. Bunun üzerine Genel Sekreter Bozkurt, gazetecileri tadilatı yapılan yere götürerek konuyla ilgili bilgi verdi. 
     Kadınlar için ayrılan mescidin, erkek tuvaleti girişinin yanında olmasının hoş karşılanmadığını belirten Bozkurt, bunun yerini değiştirdiklerini söyledi. Mescidin, daha önce depo olarak kullanılan yere taşındığını bildiren Bozkurt, ''eşitlik ilkesi gereği, Meclis'te kadın mescidinin de bulunması gerektiğini'' söyledi. 
     Kuliste gazetecilerle sohbet eden CHP Manisa Milletvekili ve TBMM İdare Amiri Erdoğan Yetenç ise erkekler tuvaletinin girişinde kadınlara ayrılmış mescit bulunmadığını belirterek, ''Yıllardır bu tuvaleti kullanıyoruz ama mescit görmedik'' dedi. 
     Yetenç, konuyu 10 Haziran Perşembe günü toplanacak TBMM Başkanlık Divanı'na getireceklerini söyledi. 
     
</TEXT>
</DOC>
