<DOC>
<DOCNO> 225459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sondun50.html </URL>
<DATE> 2004/03/25/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Verheugen Esnek olabiliriz 
</HEADLINE>
<TEXT>

     Brüksel'deki temaslarını sürdüren Başbakan Recep Tayyip Erdoğan, AB Komisyonu'nun araştırma ve teknolojiden sorumlu üyesi Philippe Busquin ve genişlemeden sorumlu üye Günter Verheugen ile görüşmelerde bulundu. 
     Erdoğan ve Verheugen, görüşmenin ardından ortak basın toplantısı düzenlediler. 
     Başbakan Erdoğan, Türkiye'nin AB'ye katılım müzakerelerinin yıl sonunda başlayacak olması nedeniyle önemli bir dönemde bulunulduğunu, Verheugen ile kapsamlı bir görüşme yaptıklarını, çalışmalar hakkında kendisine bilgiler verdiğini, Kıbrıs konusunda İsviçre'de devam eden çalışmalar hakkında bilgi alışverişinde bulunduklarını belirterek, ''Her zaman ifade ettiğimiz gibi, bu konuda kararlılığımızı bir kez daha tekrarlıyoruz'' dedi. 
     Verheugen de Türkiye'deki siyasi durumu, Ortadoğu konusunu, Türkiye'nin AB'ye katılım sürecini ve Kıbrıs müzakerelerini ele aldıklarını, kendisi açısından çok memnun edici bir görüşme olduğunu söyledi. 
     Verheugen, bir soru üzerine, Kıbrıs dosyasındaki derogasyonlar konusunda kamuoyuna hiçbir açıklama yapmadığını söyleyerek, bunun tartışılması gereken bir konu ve müzakere sürecinin bir parçası olduğunu, önceden yorum yapmanın doğru olmayacağını söyledi. 
     AB'nin, ortaya çıkacak bir anlaşmanın şartlarının yerine getirilmesinde yardıma hazır olduğunu belirten Verheugen, demokrasi, hukukun üstünlüğü ve insan hakları ilkelerine ters düşülmediği sürece AB'nin iki tarafa da yardım edeceğine açık taahhüdü olduğunu, ''esnek davranabileceklerini'' anlattı. 
     Verheugen, ''Annan Planı'nda yapılacak değişikliklerin BM sorumluluğunda olduğunu, kendilerini ilgilendirmediğini, iki tarafın ve anavatanların onaylayacakları antlaşmaya evet diyeceklerini'' söyledi. 
     Bir gazetecinin, Erdoğan'ın yıl sonunda Türkiye'nin AB'ye katılım müzakerelerinin başlayacağını söylediğine dikkat çekmesi üzerine Verheugen, ''Başbakan böyle bir şey söylediyse kendine güvenini yansıtıyordur. Türkiye'nin Kopenhag kriterlerini yerine getireceğine güvenini ifade ediyordur. Komisyonun da bu konuda bakışı olumludur. Elbette karar yıl sonunda verilecek'' dedi. 
     
</TEXT>
</DOC>
