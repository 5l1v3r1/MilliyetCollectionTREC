<DOC>
<DOCNO> 229864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sondun20.html </URL>
<DATE> 2004/04/09/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
KKTC Anayasa Mahkemesi Referandum anayasa aykırı değil 
</HEADLINE>
<TEXT>

     KKTC Anayasa Mahkemesi, 24 Nisan'da yapılacak referandum için Cumhuriyet Meclisi'nde onaylanan referandum yasasının KKTC Anayasası'na aykırı olmadığını açıkladı. 
     Anayasa Mahkemesi, KKTC vatandaşlarının, Kıbrıs sorununun çözümünü sağlayacak Annan planını, plan çerçevesinde oluşturulacak Birleşik Kıbrıs Cumhuriyeti'ni ve yeni devletin Avrupa Birliği'ne üyeliğini kabul edip etmediğini belirlemek üzere çıkarılan referandum yasasının, Anayasa'ya aykırı olmadığına karar verdi. 
     Cumhuriyet Meclisi tarafından kabul edilen, ancak yürürlüğe girmesi için onayı gereken Cumhurbaşkanı Rauf Denktaş tarafından onaylanmayıp görüşü alınmak üzere Anayasa Mahkemesi'ne gönderilen yasanın, Anayasa'ya uygun bulunduğuna ilişkin karar oybirliğiyle alındı. 
     Esas adı ''Kıbrıs Sorununun Çözümüne İlişkin Halkoylaması Özel ve Geçici Kurallar Yasası'' olan referandum yasasıyla ilgili Anayasa Mahkemesi kararı, Mahkeme Başkanı Taner Erginel tarafından açıklandı. 
     Meclisten 22 Mart'ta geçen ve Cumhurbaşkanı Denktaş tarafından 1 Nisan'da görüş için Anayasa Mahkemesi'ne gönderilen referandum yasası, Anayasa Mahkemesi'nin 5 Nisan'da yaptığı duruşmada ele alınmıştı. 
     Anayasa Mahkemesi'nin de başkanı olan Yüksek Mahkeme Başkanı Taner Erginel, düzenlediği basın toplantısında, 24 Nisan'da yapılacak referanduma yönelik propaganda sürecinin bugün resmen başladığını bildirdi. 
     Halkoylamasının KKTC halkının iradesini açıklıkla göstermesini sağlayacağını belirten Erginel, KKTC Anayasası'nın yeniden ortaklık kurulmasını engellemediğini ve yeni bir devletin kurulması için açık kapı bıraktığını kaydetti. 
     Erginel, KKTC kurulurken yaşanan sorunlarla, şimdiki sorunların aynı olduğunu söyledi. 
     
</TEXT>
</DOC>
