<DOC>
<DOCNO> 236144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sondun32.html </URL>
<DATE> 2004/04/30/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
İspanya, 11 Mart'ı Türkiye'den gelen bilgilerle çözüyor... 
</HEADLINE>
<TEXT>

     İspanya'nın başkenti Madrid'de 11 Mart'ta 192 kişinin ölümüne yol açan bombalı terör saldırılarının sorumlularını bulmak için yapılan soruşturmalarda Türkiye'den gelen bilgilerin yararlı olduğu bildirildi. 
     Soruşturmaları yürüten Ulusal Mahkeme Hakimi Baltasar Garzon'un hazırladığı dosyalar, ''Madrid ve Kazablanka saldırıları ile El Kaide'nin 2000 Ekim ayında İstanbul'da yaptığı toplantının birbirleriyle bağlantılı olduğunu'' gösterdi. 
     İspanyol haber ajansı EFE'nin Garzon'un hazırladığı dosyalara dayanarak verdiği haberde, 30 Mart'ta hakkında uluslararası arama ve tutuklama emri çıkarılan Faslı Said Berraj'ın kimliğinin 12 Mart'a kadar İspanyol polisi istihbarat merkezi tarafından bilinmediği, Türk yetkililerin gönderdiği fotoğraflar sayesinde tespit edildiği ifade edildi. 
     Haberde, Hakim Garzon'un, ''İstanbul'da yapılan El Kaide toplantısının altını önemle çizdiği'' belirtildi. El Kaide'nin Avrupa'daki askeri sorumlusu Amer Azize ile Said Berraj, Mohammad Haddad ve Selahaddin Benyaich adlı 4 kişinin 25 Eylül 2000 tarihinde Madrid'den İstanbul'a gittikleri ve burada Azize adına kiralanan bir evde ikamet ettikleri bildirildi. 
     Hakim Garzon'un dosyalarında, Türk polisinin 10 Ekim 2000 tarihinde söz konusu bu 4 kişiyi gözaltına aldığı belirtildi. İstanbul'daki El Kaide toplantısına katılanlar arasında bulunan ''Ebu Mughen'' lakaplı Benyaich'in ise 2003 Mayıs ayında Fas'ın Kazablanka kentinde düzenlene terör saldırılarıyla bağlantılı olarak Fas'ta yakalandığı hatırlatıldı. 
     Amer Azize'nin, hakkında 2001 Kasım ayından itibaren uluslararası arama ve tutuklama emri olmasına rağmen bugüne kadar izine rastlanmadı. Azize'nin, 11 Mart saldırılarının planlayıcısı olarak adı geçen ve 3 Nisan'da Madrid'in Leganes ilçesinde düzenlenen operasyon sırasında 6 teröristle birlikte üzerlerindeki dinamitleri patlatarak intihar eden ''Tunuslu'' lakaplı Serhan Bin Abdülmecid ile yakın bağlantısı olduğu da öne sürülüyor. 
     EFE'nin haberinde, 2002 sonu veya 2003 başlarında ''Tunuslu''nun İspanya'da saldırı için El Kaide'nin Avrupa'daki askeri şefi olması dolayısıyla Azize'den Fas İslam Savaşçıları Grubu militanlarını ''ayarlamasını'' istediği bildirildi. 
     ''Tunuslu'' ile bağlantısı olduğu bildirilen Faslı Said Berraj'ın yaşayıp yaşamadığı bilinmiyor. 
     Leganes'deki evde dinamitleri patlatarak intihar eden 7 teröristten birinin cesedinin kimliği hala belirlenemedi. İspanyol polisinin Fas'tan Berraj'ın DNA'sına ilişkin bilgiler istediği kaydedildi. 11 Mart'taki terör saldırılarına kadar Madrid'de çalışan Berraj'ın 12 Mart tarihinde işyerine ''kız kardeşimi görmek için Fas'a gittim'' dediği, ancak polisin soruşturmasında Berraj'ın kız kardeşinin olmadığının tespit edildiği belirtiliyor. 
     
     TÜRK POLİSİ 4 KİŞİNİN İSTANBUL'DA YAKALANDIĞINI DOĞRULADI 
     İhbar sonucu Fatih'te bir eve düzenlenen operasyonda İngiliz uyruklu David Charles Burgess, Fas uyruklu Said Berraj ile Amer El Azize ve yine Fas uyruklu Mohammad Haddad hakkında gerekli inceleme yapıldıktan sonra, bu kişiler Terörle Mücadele Şube Müdürlüğü'ne teslim edildiler. 
     Terörle Mücadele Şube Müdürlüğü'nde yapılan inceleme sonucu, adı geçen kişilerin Türkiye'de bulundukları süre içerisinde genel güvenliği tehlikeye düşürecekleri kanaati oluştuğundan, Fas uyruklu Said Berraj ve Amer El Azize ile İngiliz uyruklu David Charles Burgess 14.10.2000 tarihinde sınırdışı edildiler. 
     Fas uyruklu Mohammad Haddad adlı kişi ise Fas makamlarından aldığı pasaportunda sahtecilik olduğunun anlaşılması üzerine, Fatih Cumhuriyet Başsavcılığı'na sevk edildi ve Savcılık tarafından daha sonra serbest bırakıldı. Söz konusu kişi 25.10.2000 tarihinde Ankara'daki Fas Büyükelçiliği'ne teslim edildi. 
     Emniyet Genel Müdür Yardımcısı ve Emniyet Genel Müdürlüğü Sözcüsü Ramazan Er de, bugünkü haftalık bilgilendirme toplantısında, İspanya'daki terör olayını gerçekleştirenlerin 2000 yılında İstanbul Fatih ilçesinde gözaltına alındıklarını bildirmişti. Bu kişilerin vize ihlali nedeniyle gözaltına alındıklarını kaydeden Er, ''Herhangi bir arama kayıtları çıkmadı ve sınırdışı edildiler'' diye konuşmuştu. 
     
</TEXT>
</DOC>
