<DOC>
<DOCNO> 219055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sontur25.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gebze belediyesi'nde sosyal denge sözleşmesi... 
</HEADLINE>
<TEXT>

     Kocaeli'nin Gebze İlçe Belediyesi ile Belediye ve Mahalli İdare Çalışanları Birliği Sendikası Bem Bir-Sen arasında imzalanan sosyal denge sözleşmesiyle, memur maaşlarında yaklaşık 250 milyon liralık artış sağlandı. 
     Gebze Belediye Başkanı Ahmet Penbegüllü ve Bem Bir-Sen Genel Başkanı Mürsel Turbay arasında imzalanan ve 1 Temmuz 2003'ten itibaren 2 yıl geçerli olacak sözleşmeden, Bem Bir-Sen üyesi 190 memur yararlanacak. 
     Tüm Bel-Sen üyesi 90 memurun ise normal üye aidatının 3 katı tutarında aidat ödeyerek yararlanabileceği sözleşme sonrasında, memurların ortalama 750 milyon lira maaş alacağı bildirildi. 
     Belediye Başkanı Penbegüllü, imza töreninde yaptığı konuşmada, memurlara maaş ödemesinin yanı sıra sosyal haklar verme gayreti içinde olduklarını ifade etti. 
     Genel Başkan Turbay da, Başkan Penbegüllü'nün yerel seçimlerde yeniden aday olmadığını anımsatarak, ''Gebze Belediyesi memurları kendisini hiçbir zaman unutmayacaktır'' dedi. 
     
</TEXT>
</DOC>
