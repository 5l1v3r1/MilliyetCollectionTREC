<DOC>
<DOCNO> 205341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sondun18.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat "Meclis çoğunluğu mutlaka hükümetin arkasında olmalıdır" 
</HEADLINE>
<TEXT>

     KKTC'de hükümeti kurmakla görevlendirilen Cumhuriyetçi Türk Partisi CTP Genel Başkanı Mehmet Ali Talat, hükümet oluşumu için hiçbir formüle kapılarını kapatmadıklarını, meclis çoğunluğunu mutlaka arkasına alan bir hükümet hedeflediklerini söyledi. 
     Talat, Barış ve Demokrasi Hareketi BDH Genel Başkanı Mustafa Akıncı ile görüşmesinin ardından yaptığı açıklamada, Annan planı zemininde Mayıs 2004'e kadar çözüm hedefleyen hükümet formüllerini değerlendirmeye açık olduklarını ifade ederek, ''bu nedenle Ulusal Birlik Partisi ile bugün yapacakları görüşmenin önemli olduğunu'' kaydetti. 
     BDH ile işbirliğini sürdürme kararlılığında olduklarını dile getiren Talat, BDH'ya herhangi bir hükümet formülü getirmediğini, değerlendirme yaptıklarını belirtti. 
     Talat, bir soru üzerine, hükümet kurma görevini almasının ardından, Ankara ile temasının olmadığını, bugün veya yarın bir temasın olacağını, buna ihtiyaçları olduğunu söyledi. 
     Demokrat Parti DP Genel Başkanı Serdar Denktaş'ın Güney Kıbrıs'a geçerek Rum siyasilerle temasına da değinen Talat, ''bunu olumlu bi gelişme olarak değerlendirdiğini'' ifade ederek, ''En azından, Rumlarla temas etmenin Kıbrıs sorununu çözmekte önemli bir unsur olduğunu kavramış demektir'' dedi. 
     Her partinin diğer bir partinin politikalarından rahatsızlık duyabileceğini ifade eden Talat, eğer bir hükümet kurulacaksa ''bazı şeylerin hazmedilmesi'' gerektiğini ve hükümet programı çerçevesinde hareket edilmesi halinde bir sorun çıkmayacağını ifade etti. Talat, geçmişte bu yönde DP ile kolalisyon kurduklarını, anlaşamadıkları noktada hükümetin bozulduğunu anlattı. 
     
     ''KIRILGAN ÇOĞUNLUĞU TERCİH ETMİYORUZ'' 
     Talat, ''DP-CTP koalisyon hükümetinin de tartışıldığının'' anımsatılması üzerine, hükümet oluşumlarında tutumlarının açık olduğunu belirterek, şunları söyledi 
     ''Meclis çoğunluğunu geniş tabana oturtan bir hükümet ancak çözüm ve AB hedefiyle yürüyebilir. O bakımdan kırılgan bir çoğunluğu kesinlikle tercih etmiyoruz. Ciddi bir meclis çoğunluğuna ihtiyacımız var. Bu meclis çoğunluğu mutlaka hükümetin arkasında olmalıdır. Çünkü bu hükümetin işi çok zordur. Çok ciddi değişiklikleri, ciddi dönemeçleri dönecektir bu hükümet, Kıbrıs Türk halkıyla beraber. Onun için geniş tabana dayalı sağlam bir hükümet olmalıdır. Böyle sınırda su içen pozisyonda desteği olan bir hükümet çok makul ve mantıklı değil.'' BDH Genel Başkanı Mustafa Akıncı da, iyi bir değerlendirme yaptıklarını anlatarak, ''Asıl olan, Kıbrıs'ın geleceği, Kıbrıs Türk insanının mutluluğu, Kıbrıslı Türklerin ve Rumların karşılıklı kabuledilebilir bir çözümü Annan planı zemininde sağlamak ve birleşik bir Kıbrıs'ı Avrupa Birliği'ne sokmaktır'' diye konuştu. 
     ''Türkiye'nin ve Kıbrıs Türklerinin ortak geleceğinin Avrupa Birliği'nde olduğu inancıyla hareket ettiklerini'' kaydeden Akıncı, CTP ile değerlendirmelerinin süreceğini, hükümet oluşum şartlarının netleşmesinin ardından yeniden görüşeceklerini kaydetti. 
     Akıncı, izledikleri politikanın Türkiye düşmanı bir politika olmadığını ifade etti. 
     
</TEXT>
</DOC>
