<DOC>
<DOCNO> 212703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/sondun15.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Monde "Türkiye, Annan'a jest yaptı..." 
</HEADLINE>
<TEXT>

     Fransa'da yayımlanan Le Monde gazetesi, Kıbrıs konusunda ''Türkiye'nin BM'ye anlamlı bir jest yaptığını, Rum kesiminin ise çok kaçamak bir tavır sergilediğini'' yazdı. 
     ''Kıbrıs'ın birleşmesi için baskılar giderek artıyor'' başlığıyla verilen haberde, ''Türkiye, BM Genel Sekreteri Kofi Annan'a, müzakereler sonunda belgedeki 'beyaz boşlukları doldurmasını' teklif ederek anlamlı bir jest yaptı'' denildi. 
     Haberde, Rum kesimi lideri Tasos Papadopulos'un, Genel Sekreter'e başka yöntem önerdiğini açıklayarak ''bu konuda çok kaçamak bir tutum sergilediği'', KKTC Cumhurbaşkanı Rauf Denktaş'ın ise ''tavır almaktan kaçındığı'' ifade edildi. 
     AB'nin genişlemesinin resmi tarihi 1 Mayıs'tan önce, adanın yeniden birleşmesini sağlamak amacıyla Kıbrıslı Türkler ile Rumlar arasındaki müzakerelerin yeniden başlaması yönünde yeni bir açılıma ve atılıma tanık olunduğu hatırlatılan haberde, ABD Dışişleri Bakanı Colin Powell, BM Genel Sekreteri Kofi Annan, Başbakan Recep Tayyip Erdoğan ve AB Komisyonu Başkanı Romano Prodi'nin son günlerde yaptıkları açıklamalara da dikkati çekildi. 
     
     TUTUMLAR SERTLEŞEBİLİR 
     Le Monde'un haberinde, anlaşmaya varılamadığı takdirde, Rum kesiminin diğer aday ülkeler gibi 1 Mayıs'ta Avrupa Birliği'ne gireceği belirtildi. Haberde, ''bölünmüşlüğün bundan sonra, Kıbrıslı iki toplum içinde olduğu gibi, Atina ve Ankara'daki tutumların da sertleşmesine yol açabileceği'' uyarısında bulunuldu. 
     ''Yunan hükümetinin, Türkiye'nin Avrupa Birliği'ne katılım perspektifine muhalefet etmesi riskinin yüksek olduğu'' yorumu yapılan haberde, ''Bu durum, Türkiye'nin AB'ye katılımın ateşli avukatı ABD'nin ısrarlı davranmasının sebebine de açıklık getiriyor. Erdoğan hükümeti, Kıbrıs'ın yeniden birleşmesinin, Ankara'nın AB'ye katılım müzakerelerinin başlatılması için vazgeçilmez bir şart olduğunu, ama elbette yeterli şart olmadığını biliyor'' ifadesi kullanıldı. 
     
</TEXT>
</DOC>
