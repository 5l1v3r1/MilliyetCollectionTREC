<DOC>
<DOCNO> 233591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sontur13.html </URL>
<DATE> 2004/04/21/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
DEP davasında karar çıktı Mahkumiyet halleri devam edecek 
</HEADLINE>
<TEXT>

     Ankara 1 No'lu DGM, kapatılan DEP'in eski milletvekilleri Leyla Zana, Hatip Dicle, Orhan Doğan ve Selim Sadak'a, yeniden yargılandıkları davada da 15'er yıl ağır hapis cezası verdi. 
     Yeniden yargılamanın bugünkü 14. duruşmasına, DEP'lilerin avukatları katıldı. 
     Mahkeme heyeti, kapatılan DEP'in eski Diyarbakır milletvekilleri Dicle ve Zana, eski Şırnak milletvekilleri Doğan ve Sadak'a, Türk Ceza Kanunu'nun TCK ''yasadışı örgüt üyeliği'' fiilini düzenleyen 168-2 ve 3713 sayılı Terörle Mücadele Kanunu'nun ''ceza artırımını'' öngören 5. maddesi uyarınca ilk yargılama sonunda verilen 15'er yıl ağır hapis cezalarını oybirliğiyle tekrarladı. 
     Mahkeme, eski DEP milletvekillerinin mahkumiyetlerinin infazının durdurulması talebinin de reddine karar verildiğini açıkladı. 
     Ankara 1 No'lu DGM, kapatılan DEP'in eski milletvekilleri Leyla Zana, Hatip Dicle, Orhan Doğan ve Selim Sadak'ı, yeniden yargılandıkları davada tekrar 15'er yıl ağır hapis cezasına çarptırdı. 
     Yeniden yargılamanın bugünkü 14. duruşmasına, sanıklar katılmazken, DEP'lilerin avukatları hazır bulundu. 
     Duruşmayı, DEHAP Genel Başkanı Tuncer Bakırhan, Avrupa Parlamentosu adına İtalyan Parlamenter Luici Vinci, Uluslararası Avukat ve Yargıçların Bağımsızlığı Merkezi üyeleri, bazı sivil toplum kuruluşlarının temsilcileri ile çok sayıda yerli ve yabancı gazeteci de izledi. 
     Mahkeme Başkanı Mehmet Orhan Karadeniz, sanıkların meşruatlı müzekkereye verdikleri yanıtta, duruşmaya katılmayacaklarını bildirdiklerini belirtti. 
     Sanıkların duruşmaya katılmaması nedeniyle onların adına son sözü sorulan avukat Yusuf Alataş, eski savunmalarını tekrar etti. 
     Verilen kısa aranın ardından mahkemenin kararını açıklayan Karadeniz, kapatılan DEP'in eski Diyarbakır milletvekilleri Dicle ve Zana, eski Şırnak milletvekilleri Doğan ve Sadak haklarındaki mahkemenin eski hükmünün Ceza Muhakemeleri Usulü Kanunu'nun ''yeniden yargılamada verilecek hükmü'' düzenleyen 341 1. maddesi gereğince ''tasdik edildiğini'' bildirdi. 
     Eski DEP milletvekillerinin mahkumiyetlerinin infazının durdurulması talebinin reddedildiğini belirten Karadeniz, kararın oybirliğiyle verildiğini kaydetti. 
     Ankara 1 No'lu DGM, ilk yargılamada, Zana, Dicle, Sadak ve Doğan'ı Türk Ceza Kanunu'nun TCK ''yasadışı örgüt üyeliği'' fiilini düzenleyen 168-2 ve 3713 sayılı Terörle Mücadele Kanunu'nun ''ceza artırımını'' öngören 5. maddesi uyarınca 15'er yıl ağır hapis cezasına mahkum etmişti. 
     
     ALATAŞ'TAN MAHKEMEYE TEPKİ 

     Avukat Yusuf Alataş, duruşmanın ardından DGM'nin önünde gazetecilere yaptığı açıklamada, kararın kendileri için sürpriz olmadığını ifade ederek, ''Mahkeme bizi bugün de hiç şaşırtmadı. Ne söylediysek, o oldu. DGM, 1994'te verdiği adil olmayan kararı onayladı'' görüşünü savundu. 
     Yeniden yargılamada ''ilk yargılamadakinden daha vahim ve kötü bir süreç yaşandığını'' ileri süren Alataş, AİHM'nin ihlal kararlarına rağmen mahkemenin ilk hükmü aynen kabul etmesinin ''ön yargılarını ortaya koyduğunu'' iddia etti. 
     Alataş, 13 aydır bile bile boşa çaba gösterdiklerini ifade ederek, ''İnanıyorum ki bu dava, AİHM ve Yargıtay'dan dönecek. Müvekkillerimiz bir kez daha yargılanma noktasına gelecek. Yeniden yargılama Türk hukukçularının ne kadar üzülünecek bir durumda olduklarını gösterdi'' diye konuştu. 
     Alataş, sadece 4 kişinin özgürlüğü için mücadele etmediklerini, ''Türkiye'nin demokratikleşmesi için çaba harcadıklarını'' savundu. 
     Yusuf Alataş, gazetecilerin sorusu üzerine, Zana, Dicle ve Doğan'ın 2 Mart 2005, Sadak'ın ise 1 Ekim 2005 tarihinde infaz sürelerinin dolacağını ve cezaevinden çıkacaklarını söyledi. 
     
     ''SORUN BURADA BİTMEDİ'' 

     Avrupa Parlamentosu adına duruşmayı izleyen İtalyan Parlamenter Luici Vinci de yaptığı açıklamada, kararın Avrupa Birliği'ne ve AİHM'e ''hakaret'' olduğunu iddia etti. 
     ''Mahkemenin 1994'te verilen ilk kararı tekrarlamak için mücadele ettiğini'' ileri süren Vinci, özetle şu görüşleri savundu 
     ''Sorun burada bitmedi. Demokrasi mücadelesi Türkiye'de de Avrupa'da da sürecektir. Biz Türkiye hükümetinden ve Türkiye Parlamentosu'ndan bu utanç verici kararı kaldırmalarını istiyoruz. DGM'lerin doğaları gereği tarafsız ve bağımsız yargı organları olduklarını düşünmüyorum. Bunlar antidemokratik biçimde davranan politik mahkemelerdir. 
     DGM'ler varoldukça yargının bağımsızlığından bahsedilemez.'' Türkiye'nin AB adaylığına değinen Vinci, gerekli düzenlemelerin yapılarak Türkiye'nin AB'ye sivil ve demokratik bir ülke olarak girmesi gerektiğini söyledi. Vinci, bu yıl sonuna kadar insan hakları ve demokrasi alanındaki gelişmeleri objektif bir şekilde gözlemleyeceklerini kaydetti. 
     Uluslararası Avukat ve Yargıçların Bağımsızlığı Merkezi Üyesi Avukat Stewart Kerr de yaptığı açıklamada, ''yeniden yargılama boyunca hukuki yönden birçok eksiklik tespit ettiklerini, bunların başında savcının konumu, DEP'lilerin serbest bırakılmaması ve kanıtların değerlendirilmemesinin geldiğini'' söyledi. 
     
     DAVA SÜRECİ 

     Kamuoyunda ''2. Uyum Paketi'' olarak bilinen 4793 sayılı Çeşitli Kanunlarda Değişiklik Yapılmasına Dair Kanun'un Resmi Gazete'de yayımlandığı 4 Şubat 2003 tarihinde eski milletvekilleri avukatları aracılığıyla yeniden yargılanma isteminde bulunmuş, mahkeme de bu talebi kabul etmişti. 
     Ankara 1 No'lu DGM, kamuoyunda ''DEP Davası'' diye bilinen davada, kapatılan DEP'in eski milletvekilleri Dicle, Zana, Doğan ve Sadak'ı, terör örgütü PKK'nın elebaşlarından aldığı emir ve talimat doğrultusunda ülke içinde ve dışında yoğun bölücü faaliyetlerde bulundukları gerekçesiyle TCK'nın ''yasadışı örgüt üyeliği'' fiilini düzenleyen 168-2 ve 3713 sayılı Terörle Mücadele Kanunu'nun ''ceza artırımını'' öngören 5. maddesi uyarınca, 15'er yıl ağır hapis cezalarına mahkum etmişti. Yargıtay 9. Ceza Dairesi, bu kararı onamıştı. 
     Eski DEP milletvekilleri, Avrupa İnsan Hakları Sözleşmesi'nin ifade özgürlüğüyle ilgili 10., örgütlenme hakkıyla ilgili 11., ayrımcılığın yasaklanmasıyla ilgili 14. ve adil yargılanma hakkıyla ilgili 6. maddesinin ihlal edildiği iddiasıyla 1996 yılında AİHM'e başvurmuştu. 
     AİHM, 2001 yılının Temmuz ayında başvuruyu sonuçlandırarak, DGM'nin tarafsız ve bağımsız olmadığı gerekçesiyle Avrupa İnsan Hakları Sözleşmesi'nin 6. maddesinin ihlal edildiği, diğer maddelerden yapılan şikayetleri incelemeye gerek görmediğini açıklamıştı. Mahkeme, Türkiye'nin şikayet başvurusu yapanlara kişi başına 25 bin ABD doları ve mahkeme masrafı için ise toplam 10 bin ABD doları ödemesine karar vermişti. 
     4793 sayılı Kanun ile CMUK'un ''muhakemenin iadesi'' başlıklı 327. maddesine yeni bir bent eklenerek, ''ceza hükmünün, İnsan Haklarını ve Ana Hürriyetleri Korumaya Dair Sözleşme'nin veya eki protokollerin ihlali suretiyle verildiğinin, Avrupa İnsan Hakları Mahkemesi'nin kesinleşmiş kararıyla tespit edilmiş olması'' yeniden yargılanmayı gerektiren durum olarak gösterilmişti. 
     

     
</TEXT>
</DOC>
