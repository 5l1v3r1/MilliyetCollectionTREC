<DOC>
<DOCNO> 246473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sondun44.html </URL>
<DATE> 2004/06/09/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
AP Başkanı Cox tahliyelerden memnun... 
</HEADLINE>
<TEXT>

     Avrupa Parlamentosu Başkanı Pat Cox, yazılı bir açıklama yaparak, Yargıtay'ın kapatılan DEP'in 4 eski milletvekili Leyla Zana, Hatip Dicle, Selim Sadak ve Orhan Doğan hakkındaki tahliye kararından duyduğu memnuniyeti dile getirdi. 
     Açıklamayı, Avrupa Parlamentosu adına yaptığını kaydeden Cox, Zana ve arkadaşlarının tahliye edilmelerinin Türkiye adına çok olumlu bir gelişme olduğunu, bu gelişmenin Türkiye'nin reform çalışmalarının doğru yönde ilerlediğini gösterdiğini belirtti. 
     Cox, ''Avrupa Parlamentosu, Leyla Zana ve arkadaşlarının hapsedildiği ilk günden bu yana serbest bırakılmaları yönünde baskı yapmaktaydı. Türk yargı yetkililerinin onu ve arkadaşlarını serbest bırakmaya karar vermelerinden mutluluk duymaktayım'' dedi. 
     Cox, Zana'nın, Avrupa Parlamentosu tarafından Sakharov Düşünce Özgürlüğü Ödülü'ne layık görüldüğünü hatırlatarak, ''Şimdi umuyorum ki, Zana, Avrupa Parlamentosu'na gelir ve 1995 yılında layık görüldüğü Sakharov Düşünce Özgürlüğü ödülünü kendisi alır'' dedi. 
     
</TEXT>
</DOC>
