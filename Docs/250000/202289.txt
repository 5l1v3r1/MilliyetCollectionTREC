<DOC>
<DOCNO> 202289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sonspo24.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Emreli Inter'de yine zafer sevinci... 
</HEADLINE>
<TEXT>

     İtalyan takımlarından FC İnter, Zacceroni döneminde peş peşe altıncı kez zafer kazanmanın sevincini yaşıyor. 
     Serie A 'da 13. haftada FC İnter'in deplasmanda FC Bologna karşısında elde ettiği 2-0'lık galibiyette, golleri Martins ve Recoba imzaladı. Emre Belözoğlu da yorgunluğuna rağmen, karşılaşmada 90 dakika forma giyen oyuncular arasındaydı. 
     Dün yapılan karşılaşmada deplasmandan 3 puanla dönen FC İnter, 28 puanla Serie A 'da 4. sırada yer alıyor. Lider Roma'nın 33 puana sahip olduğu Serie A 'da, bir maçı eksik Milan 30 puanla 2, Juventus ise 29 puanla 3. sırada bulunuyor. 
     
     İTALYAN BASININDA EMRE DEĞERLENDİRMELERİ 
     FC Bologna-FC İnter maçı sonrasında İtalyan basını, Emre Belözoğlu'na 6 verdi. La Gazzetta dello Sport, ''Zac, son iki maçın ardından Emre'nin yorgunlar arasında olduğunu duyurmuştu. Ama yine sahadaydı ve faydalı da oldu'' diye yazdı. 
     Corriere dello Sport, ''Emre, karşısında Amoroso'yu bulunca, atak ve inisiyatif geliştirmede zorlandı. Genel görüntüsünün aksine hızlı davranamadı ve oyunu da değiştiremedi. Teknik becerisini gösterememekle birlikte oriyantasyonunu da asla kaybetmedi'' ifadelerini kullandı. 
     Tuttosport da ''Emre, İnter'in orta alanına kalite kazandırmalı. Ama bu niyetini başarabilmesi için iyi bir kondisyon yakalamalı. Üstelik şanssız durumdaydı. Karşısında, Bologna'nın en belirleyici oyucusu Amoroso vardı'' değerlendirmesini yaptı. 
     
</TEXT>
</DOC>
