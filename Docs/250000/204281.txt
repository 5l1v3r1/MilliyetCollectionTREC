<DOC>
<DOCNO> 204281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/guncel/gun02.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Panzerli elektrik avı 
</HEADLINE>
<TEXT>

   Gaziosmanpaşa Sarıgöl Mahallesi'nde kaçak elektrik kullanımını önlemek isteyen ekipler, çevik kuvvet ve panzerlerle denetim yaptı 
   HALUK ATALAY İstanbul 
   
   BEDAŞ ekipleri, Gaziosmanpaşa'da kaçak elektriği önlemeye yönelik olarak, çevik kuvvet ve panzerler eşliğinde denetim yaptılar. 
   Emniyetin hassas bölge olarak nitelediği ve Roman vatandaşların çoğunlukta olduğu 'Gaziosmanpaşa Sarıgöl Mahallesi' dün hareketli görüntülere sahne oldu. 
   
   Tehdit savurdular 
   Kaçak elektrik kullanımının yaygın olduğu mahallede oturanlar, denetim yapmak isteyen yetkililere, tehdit savurdular. Emniyetten yardım istenmesi üzerine, dün öğle saatlerinde motorize ekipler, Çevik Kuvvet Şube Müdürlüğü'ne bağlı Robocop'lar ve panzerler getirildi. Mahalleye güvenlik güçleri ile giren ekipler, mahalle sakinlerinin direnciyle karşılaştı. 
   
   185 evde kaçak var 
   Mahalleyi aydınlatan sokak lambalarından kabloyla elektrik çeken, çıplak elektrik kablolarına kanca attıkları belirlenen kişiler hakkında işlem yapıldı. Sayaçları bozarak kaçak elektrik kullanan kişilerin ise saatleri mühürlendi. 
   Sarıgöl Mahallesi'ndeki bütün evlerde kontrol yapılırken, 185 evde elektrik sayacının içindeki bir köprünün bozularak, göstergenin çalışmasının engellendiği belirlendi. 
   Elektrik Tahakkuk Tahsilat Kaçak Takip Müdürlüğü, Müdür Yardımcısı Çetin Keskin, yaptığı açıklamada, "Çalışma yapmamızı engelliyorlardı. Roman vatandaşlar olması nedeniyle zorluk çektik. Önceki gün oradaki vatandaşlara, gelip denetimi yapacağız sözü vermiştim. Bu sözümüzde durduğumuzu gösterdik" diye konuştu. Keskin, operasyonda 1804 tesisatın incelendiğini, kaçak elektrik kullanımının da yüzde 10.25 olduğunu ifade etti. 
   
   
   
</TEXT>
</DOC>
