<DOC>
<DOCNO> 233401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sondun11.html </URL>
<DATE> 2004/04/21/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Brezilya cezaevinde isyan... "Barbar" mahkumlar iki cesedi çatıya astı 
</HEADLINE>
<TEXT>

     Brezilya'da bir cezaevinde geçen Cuma günü ayaklanan mahkumlar, eylemlerini sürdürüyor. 8 mahkumu öldüren isyancılar, cesetlerden ikisini cezaevinin çatısına astı. 
     Kuzeydeki Urso Branco Cezaevi yöneticilerinin gitmesini isteyen isyancı mahkumların ayaklanmasında iki mahkum başı kesilerek öldürüldü, bir mahkumun cesedi lime lime edildi. 
     Yerel yetkililere göre, isyancılar eyalet valisinin kendileriyle görüşmeyi kabul etmemesi halinde çatıya astıkları cesetleri doğrayıp sokağa atacaklarını söylediler. 
     Güvenlik güçleri, mahkum yakınlarından 173'ünün cezaevinde bulunduğunu belirtti. Polis, görüşme için cezaevine giden akrabaların, isyancılarla dayanışma amacıyla cezaevinde kaldıklarını bildirdi. Cezaevine yiyecek gönderilmiyor, elektrik ve su kesik. 
     Mahkumlar, yönetimin görevden alınmasını, cezalarının gözden geçirilmesini, cezalarını çekenlerin serbest bırakılmasını ve cep telefonu kullanmalarına izin verilmesini istiyor. 
     350 yataklı Urso Branco Cezaevi'nde 1400 mahkum bulunuyor. 
     Katolik kilisesine göre, Brezilya cezaevlerinde ortalama her 36 saatte bir isyan çıkıyor. 
     
</TEXT>
</DOC>
