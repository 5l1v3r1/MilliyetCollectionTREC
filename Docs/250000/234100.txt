<DOC>
<DOCNO> 234100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sondun20.html </URL>
<DATE> 2004/04/23/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
KKTC'de 143 bin 638 seçmen oy kullanacak, sonuçlar 21.00'de... 
</HEADLINE>
<TEXT>

     KKTC'de yarın yapılacak referandumda, 563 sandıkta 143 bin 638 seçmen oy kullanabilecek. 
     KKTC'de 14 Aralık 2003 tarihinde yapılan genel seçimlerde 141 bin 479 olan seçmen sayısı aradan geçen 4 ayda 143 bin 638'e yükseldi. 
     Oy verme işlemi saat 08.00'de başlayacak, saat 18.00'e kadar devam edecek. 
     Resmi olmayan sonuçların saat 21.00 sıralarında alınması bekleniyor. 
     
     REFERANDUM SORUSU 
     Oy pusulasındaki, ''Kıbrıs'ın Avrupa Birliği'ne birleşik olarak gireceği yeni düzeni hayata geçirecek Kuruluş Anlaşması ve tüm eklerini Kıbrıs Türk Devleti'nin Anayasası'nı ve yürürlükte olacak yasalara ilişkin hükümleri onaylıyor musunuz '' sorusuna ''evet'' veya ''hayır'' diyerek tercih yapacak seçmenler, X işaretli mühür kullanacak. 
     
     NASIL OY KULLANILACAK 
     Oyunu kullanmaya giden seçmenlerin kimliklerini ispatlamak için sandık kuruluna, üzerinde fotoğrafları bulunan Kıbrıs Türk Federe Devleti KTFD veya KKTC kimlik kartı, polis kimlik kartı, KTFD veya KKTC pasaportu ve KKTC sürücü belgesinden herhangi birini sunmaları gerekiyor. 
     Seçmene, oy verme yerine girerken sandık kurulu tarafından 'X' işaretli bir mühür ile bir oy pusulası verilecek. Oy pusulası üzerindeki EVET ve HAYIR kelimelerinin altında birer kare bulunuyor. Seçmen oyunu, karelerden birine 'X' mührünü basmak suretiyle kullanacak. 
     Oy pusulasına mühür basıldıktan sonra, kutuya atılmadan önce 'X' mührü gizli kalacak şekilde pusulanın katlanması gerekiyor. Sandık kurulu mührü ile ilçe seçim kurulu mühürleri ise dış tarafta kalacak ve bu mühürler sandık kuruluna gösterildikten sonra oy pusulası sandığa atılacak. 
     Oy verme işleminin tamamlanmasıyla saat 18.00'de parti temsilcileri ve gözlemcileri önünde sandıklar açılarak oylar sayılacak. KKTC'deki ilk sonuçlar saat 19.00'dan itibaren açıklanacak. Resmi olmayan sonuçların da saat 21.00 civarında ortaya çıkması tahmin ediliyor. Lefkoşa Sarayönü'nde kurulacak dev ekrandan da sonuçlar halka duyurulacak. 
     
</TEXT>
</DOC>
