<DOC>
<DOCNO> 247408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sontur14.html </URL>
<DATE> 2004/06/12/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
10 yaşında anne oldu 
</HEADLINE>
<TEXT>

     İsmail AKDUMAN SAMSUN, DHA 

SAMSUN'da, üvey babasının tecavüzü sonucu hamile kaldığı ileri sürülen, nüfus kayıtlarına göre 10 yaşındaki H.K., önceki gün Samsun Doğumevi'nde sezaryenle, 3 kilo 50 gram ağırlığında ve 50 santimetre boyunda bir erkek bebek dünyaya getirdi. Tecavüz davasının duruşmasından bir gün önce doğum yapan H.K. ve bebeğin sağlık durumunun iyi olduğunu belirtildi. 
     H.K. bir gün önce doğum yaptığı için dün Samsun 1'inci Ağır Ceza Mahkemesi'nde görülen davanın duruşmasına katılamadı. Duruşmaya, üvey kızı H.K.'ya tecavüz ettiği gerekçesiyle 10 yıla kadar hapis cezası istemiyle yargılanan 34 yaşındaki tutuklu sanık Erkal Tekin getirildi. 
     Sanık Erkal Tekin, hakkındaki tecavüz suçlamasını yine kabul etmeyerek, "H.K.'yı öz kızım gibi severim. Hiç bir kötülüğüm olmadı. Onu üzerime kayıt ettirdim. Kendisi bana iftira atıyor. Ancak sebebini bilmiyorum'' dedi. 
     Duruşmada tanık olarak dinlenen H.K.'nın annesi Perihan Yavşan ise, "Kızım bir gün karnım ağırıyor diyerek yanıma geldi. Hemen hastaneye götürdük. Doktorlar hamile olduğunu söyleyince, kulaklarıma inanamadım. Kimin yaptığını sorduğumda ise, üvey babasının yaptığını söyledi'' dedi. 
     Mahkeme Heyeti, nüfus kayıtlarında 10 yaşında görülen H.K.'nın yaş tespiti ve yeni doğan bebeğininin babasının Erdal Tekin olup olmadığının saptanması için, DNA testi yapılmasına karar vererek, duruşmayı erteledi. 
     
     "ÜVEY BABAM TECAVÜZ ETTİ" 

     Kentin Soğuksu Mahallesi'nde 5 ay önce ortaya çıkan olayda, işsiz olan Erkal Karatekin, 7 yıldır dini nikahı ile birlikte yaşadığı 38 yaşındaki Perihan Yavşan'ın eski eşinden olan kızı H.K.'ya tecavüz edip hamile bıraktığı iddiasıyla tutuklanmıştı. İlköğretim okulu 4'üncü sınıf öğrenci H.K., "Üvey babam son bir yıldır, annem evde olmadığı zamanlarda, beni yatak odasına götürüp tecavüz ediyordu. Önceleri sağımı solumu elliyordu. Sonradan benimle ilişkiye girmeye başladı. Birine söylersen seni öldürürüm' diyerek beni korkuttu. Ben de kimseye söyleyemedim'' diye konuşmuştu. 

     
</TEXT>
</DOC>
