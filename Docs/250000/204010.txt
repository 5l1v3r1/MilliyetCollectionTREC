<DOC>
<DOCNO> 204010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sontur17.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'da görülen grip salgınının Türkiye'ye gelmesi bekleniyor 
</HEADLINE>
<TEXT>

     Marmara Üniversitesi MÜ İnfeksiyon Hastalıkları ve Klinik Mikrobiyoloji Anabilim Dalı Öğretim Üyesi Prof. Dr. Volkan Korten, ''ABD, Avrupa'nın bir çok ülkesi ve Rusya'da etkili olan grip salgınının Türkiye'ye de gelebileceği'' uyarısında bulundu. 
     Swissotel'de düzenlenen toplantıda konuşan Prof. Dr. Korten, ani yüksek ateşle başlayan gribin, kas, baş ağrısı ve kuru öksürüğe yol açan, salgınlarla da seyreden bir hastalık olduğunu vurguladı. 
     Grip salgınlarının genellikle şubat ayında görüldüğünü, ancak bu yıl erken başladığını anlatan Prof. Dr. Korten, ''ABD, Avrupa'nın birçok ülkesi ve Rusya'daki grip salgınının ülkemize de gelmesi bekleniyor. Grip salgını 1-1.5 ay sürer ve toplumun yüzde 10-20'sini etkiler'' dedi. 
     Salgının 2-3 yılda bir tekrarlandığını ve bu yıl beklendiğini kaydeden Prof. Dr. Korten, 3-6 hafta içerisinde hastalığın yarattığı problemlerin artacağını bildirdi. 
     Prof. Dr. Korten, gelişmiş ülkelerde grip salgınlarının ne zaman başladığının tespit edilebildiğine dikkat çekerek, Türkiye'de salgını saptayacak sistemin kurulamadığını savundu. 
     ABD'de grip nedeniyle sadece bir yılda işe gitmemeden kaynaklanan ekonomik kaybın 14 milyar dolar olduğunu dile getiren Prof. Dr. Volkan Korten, dünyada tüm işe gitmeme nedenlerinin yüzde 10'una da bu hastalığın neden olduğunu söyledi. 
     
     AŞI VE YENİ İLAÇ... 

     Toplumun ve doktorların önemli bir kısmının gribi nezle ve soğuk algınlığıyla karıştırdığını ifade eden Prof. Dr. Korten, bu nedenle de yanlış tedaviler uygulandığını kaydetti. 
     MÜ Öğretim Üyesi Prof. Dr. Korten, gribe karşı korunmanın en etkin yönteminin aşı olduğuna da işaret ederek, yüksek risk grubuna giren 65 yaş üstü kişiler, çocuklar ve kronik hastalıkları bulunanların her yıl aşılanması gerektiğini bildirdi. 
     Türkiye'de 1.5 ay önce piyasaya sürülen ''oseltamivir'' etken maddeli ilacın da gribe karşı hem tedavi, hem de koruma amacıyla kullanılabildiğini anlatan Prof. Dr. Korten, hastalığın başlamasından itibaren ilk 48 saat içinde kullanımına başlanması durumunda tedavide etkili olan ilacın, 5 gün boyunca günde 2 doz alındığını belirtti. 
     Prof. Dr. Korten, gribe yakalanan biriyle temas söz konusu ise 10 gün boyunca günde tek doz alınacak ilacın koruyucu etki sağladığını sözlerine ekledi. 
     
</TEXT>
</DOC>
