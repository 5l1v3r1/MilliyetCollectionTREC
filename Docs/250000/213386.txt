<DOC>
<DOCNO> 213386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sontur17.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Rum basınının 1 hafta önce yazdığını bugün öğrendik 
</HEADLINE>
<TEXT>

     KKTC Cumhurbaşkanı Rauf Denktaş, BM Genel Sekreteri Kofi Annan'ın müzakereye davet mektubu için, ''Rum basınının bir hafta önce yazdığını biz bugün öğrenmiş oluyoruz'' ifadesini kullandı. 
     Denktaş, Sheraton Oteli'nde öğle yemeğine inişi sırasında gazetecilerin sorularını yanıtladı. 
     Ankara'da kalışını bir gün daha uzatma nedeninin sorulması üzerine Denktaş, Başbakan Mehmet Ali Talat ve Başbakan Yardımcısı ve Dışişleri Bakanı Serdar Denktaş ile kendi aralarında değerlendirme yaptıklarını söyledi ve ''İhtiyaç olursa Ankara'dayken bunu yapalım dedik. Karşılıklı bir temas gerekirse onu da yapalım dedik'' diye konuştu. 
     Annan'ın davet mektubunu aldıklarını ve değerlendirmeye başladıklarını kaydeden Denktaş, Annan'ın koşullarının ne olduğunun sorulması üzerine, ''yapacakları değerlendirmenin ardından konuşabileceklerini'' belirtti. 
     Denktaş, Cumhurbaşkanı Ahmet Necdet Sezer ya da Başbakan Recep Tayyip Erdoğan ile yeniden bir araya gelip gelmeyeceklerinin sorulması üzerine de şunları söyledi 
     ''Biz kendi aramızda değerlendirmeyi yapıyoruz. Davet Ankara'dayken geldiğine göre burada yapalım dedik. İhtiyaç duyarsak yüz yüze temas kurarız. Sayın Başbakan da gittiği yerden gelecek.'' Annan'ın davetinin müzakerelerin başlaması için mi yapıldığı sorusuna Denktaş, olumlu yanıt vererek sözlerini şöyle sürdürdü 
     ''Rum basınının bir hafta önce yazdığını biz bugün öğrenmiş oluyoruz. Hep böyle Rum basınıyla içli dışlı bir trafik var. Bu bizi hakikaten üzüyor.'' Denktaş, bu rahatsızlığını Annan'a iletip iletmediğinin sorulması üzerine de, ''Şimdi iletmiş olduk'' dedi. 

     
</TEXT>
</DOC>
