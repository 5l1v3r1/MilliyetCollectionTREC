<DOC>
<DOCNO> 231127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/ekonomi/eko02.html </URL>
<DATE> 2004/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye 20 yılda kumarhane kapitalizmine sürüklendi' 
</HEADLINE>
<TEXT>

   Maliye Teftiş Kurulu, ülkenin kumarhane kapitalizmine kaydığını ve 20 yılda 200 milyar doların yurtdışına gittiğini belirtti 
   
   Maliye Bakanlığı Teftiş Kurulu'nun hükümetin isteğiyle hazırladığı raporda, sermaye hareketlerinin serbest bırakılması nedeniyle son 20 yılda yurtdışına kaynak transferinin 200 milyar dolara ulaştığı belirtildi. Teftiş Kurulu'nun 2004 sonunda bitecek IMF programı sonrası için alternatif model önerdiği raporda IMF ağır bir dille eleştirildi. 
   
   'Alternatife ihtiyaç var' 
   Kurulun ''Kamu Açıklarının Azaltılmasına Yönelik Model Önerisi'' adlı raporu, hükümetin geçen yılki talebi üzerine kaleme alındı. 
   Raporda, IMF ve Dünya Bankası gözetimindeki programların halkı yoksulluğa sürüklediği, ahlaki çöküntünün derinleştiği, gelir dağılımının hızla bozulduğu belirtilerek alternatif modele ihtiyaç olduğu kaydedildi. 
   Türkiye'nin ağır bir borç kıskacına girdiğine dikkat çekilen raporda şu görüşlere yer verildi 
   "Devlet iç borçlanma senetlerinin sağladığı enflasyonun çok üstündeki yüksek faizler, sermaye hareketlerinin liberalizasyonu nedeniyle yurt dışındaki sermayedarlara olağanüstü bir gelir kaynağı yarattı. Ortalama olarak yüzde 20'lerde seyreden ve 1990'ların sonlarında olduğu gibi yüzde 40'lara varan getiriler dış dünyaya net kaynak aktarımına neden oldu. Ayrıca, kambiyo denetiminin neredeyse ortadan kaldırılması yurt dışına çok büyük kaynak transferine neden olduki, son 20 yılda rakamın 200 milyar dolara ulaştığı tahmin ediliyor.'' 
   
   'IMF, devlet içinde devlet' 
   Raporda, IMF'nin ekonomik gidişattaki artılara sahip çıktığı, eksileri ise milli politikalara malettiği vurgulanarak Fon'un adeta devlet içinde devlet konumuna geldiği belirtildi. Raporda, "Borçların tasfiyesi yerine borç riski yönetilmeye çalışılıyor. Kamu mali sistemi zayıflatılıyor. Daraltıcı para ve maliye politikalarında sosyal boyut bulunmuyor. Politikalar, siyasal egemenlik haklarını sınırlayıcı unsurlar içeriyor'' denildi. 
   
   
</TEXT>
</DOC>
