<DOC>
<DOCNO> 228308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sonyas08.html </URL>
<DATE> 2004/04/03/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Fındığın kabuğu, kanseri azaltıyor... 
</HEADLINE>
<TEXT>

     Karadeniz Teknik Üniversitesi KTÜ Giresun Meslek Yüksek Okulu Müdürü ve Fındık Eksperliği Bölümü Öğretim Görevlisi Ahmet Şahin, yapılan araştırmalarda fındığın iç kabuğunun kanser hastalığının azalmasında etkin olduğunun belirlendiğini söyledi. 
     Şahin, AA muhabirine yaptığı açıklamada, enerji deposu olan fındığın insan sağlığı açısından çok önemli olduğunu belirterek, ''Fındıkta bulunan B2 ve B6 gibi iki önemli vitamin, özellikle gelişim çağındaki çocuklarda ruhsal sağlığı geliştiriyor ve kan yapımında gerekli olan maddeleri sağlıyor'' dedi. 
     İnsan gelişimi için çok önemli olan bazı vitaminlerin en yüksek oranla fındıkta bulunduğunu vurgulayan Şahin, şöyle devam etti 
     ''Fındığın içinde yüksek oranda bulunan kalsiyum, kemik gelişiminde ve kuvvetli diş oluşumunda oldukça etkilidir. Fındıkta bulunan E vitamini kas hastalıklarını engelleme açısından oldukça önemlidir. Fındığın yanı sıra fındık yağı da insan sağlığı açısından oldukça önem taşımaktadır. Fındık yağı kandaki kötü kolesterolü yok ediyor, iyi kolesterol oranını da artırıyor. Yapılan araştırmalara göre bu durum hiçbir tarım ürününde bulunmayan bir özelliktir. Bunun yanı sıra fındık yiyen insanlarda, yemeyen insanlara göre daha az oranda kalp hastalığı riski görülmektedir.'' 
     
     KANSER HASTALIĞININ AZALMASINDA ETKİLİ 
     Şahin, fındıkta bulunan besin elementlerinin hepsinin insan sağlığı açısından ayrı bir önem taşıdığını kaydederek, şunları söyledi 
     ''Yapılan araştırmalarda fındığın iç kabuğunun kanser hastalığının azalmasında etkin olduğu tespit edilmiştir. TÜBİTAK'ın yaptığı araştırmalara göre Trakya'da kanser olma oranı binde 2 iken, bu durumun Karadeniz Bölgesi'nde 10 binde 2 olduğu gözlenmiştir. Bunun sebebi ise fındık tüketiminin Karadeniz'de fazla olmasıdır.'' Fındığın bu kadar faydalı olmasına rağmen halkın tam olarak bunun farkında olmadığını belirten Şahin, ''Sağlıklı beslenmek için insanların her gün bir avuç fındık tüketmesi gerekmektedir. Fındık tüketiminin artırılması için fındığın sağlık açısından tanıtımının iyi yapılması gerekmektedir. Fındık tüketimi yapılamıyorsa, fındığın verdiği etkiyi sağlayan fındık yağının tüketimi artırılmalıdır'' diye konuştu. 
     
</TEXT>
</DOC>
