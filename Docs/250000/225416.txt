<DOC>
<DOCNO> 225416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sondun07.html </URL>
<DATE> 2004/03/25/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
11 Eylül komisyonu, Washington'ı birbirine kattı 
</HEADLINE>
<TEXT>

     ABD'de 11 Eylül terörist saldırılarını soruşturmakla görevli özel komisyonun oturumunda ifade veren Başkan George Bush'un eski terörle mücadele danışmanı Richard Clarke'ın yönetimi terör konusunda ihmalle suçlamaya devam etmesi, başkanlık seçimine hazırlanmakta olan Bush'u çok zor durumda bıraktı. 
     Washington'daki bazı gözlemciler, Dışişleri ve Savunma bakanları ile yardımcılarının da komisyonda ifade verdikleri bir ortamda, Washington yönetiminin ''kendi derdine düştüğü'' ve aralarında Kıbrıs sürecinin de bulunduğu diğer önemli konulara bu sırada gerekli ilgiyi gösteremediği yorumunda bulundular. 
     İki gün kamuya açık olarak süren ve Amerikan haber televizyonlarının tamamını canlı yayımladığı oturumlarda en fazla ilgiyi çeken isim, hafta başından bu yana, yazdığı yeni kitapta ve röportajlarında Bush yönetimine terörle mücadeleyi ihmal ettiği suçlamaları yönelten Clarke oldu. 
     Clarke, komisyon üyelerinin sorularını yanıtlarken de, Bush döneminde terörle mücadelenin bir ölçüde geriye itildiğini ve bu konunun büyük aciliyet taşımadığını söyledi. Richard Clarke, eski Başkan Bill Clinton döneminde terörle mücadeleden daha büyük önceliğe sahip hiçbir mesele bulunmazken, Bush'un başta olduğu 11 Eylül öncesi dönemde bu mücadelenin hızını kaybettiğini belirtti. 
     Clarke, örnek olarak, Clinton döneminde Yemen'de bir Amerikan savaş gemisinin bombalanmasına yapılabilecek misillemenin, ''Olay bizim zamanımızda olmadı'' gerekçesiyle Bush yönetimince rafa kaldırıldığını ileri sürdü. 
     Bush yönetimi ise kendisini çok zor duruma düşüren Clarke'ın ''sözüne güvenilir biri olmadığı'' tezini işlemeye başladı. 
     Beyaz Saray, Clarke'ın 2003 başında istifa ederken yaptığı açıklamayı yeniden basına vererek, eski danışmanın bu istifa mektubunda Bush yönetiminin terörle mücadeledeki başarısını övdüğüne dikkati çekti. 
     Muhalefetteki Demokrat Partililerin ise, Clarke'ın hafta boyunca yaptığı açıklamaları keyifle izlediği görüldü. 
     Demokratların başkan adayı John Kerry, birçok açıklamasında, Clarke'ın Bush'a yönelttiği suçlamalara atıfta bulundu. 
     
     KAYBEDEBİLİR 
     Cumhuriyetçi ve Demokrat Partili eski üst düzey devlet görevlilerinden oluşan özel 11 Eylül komisyonu, bulgularını, Temmuz ayındaki nihai raporunda açıklayacak. Gözlemciler, bu raporda yönetimin terörle mücadeleyi ihmalle suçlanması durumunda, bunun Bush'un 2 Kasım'daki seçimi kaybetmesine bile yol açabileceğini kaydettiler. 
     Komisyonda konuşan Dışişleri Bakanı Colin Powell, yardımcısı Richard Armitage, Savunma Bakanı Donald Rumsfeld ve yardımcısı Paul Wolfowitz, bütün mesailerini, Bush yönetiminin 11 Eylül'de hatası olmadığını kanıtlamaya çalışmaya verdiler. 
     11 Eylül komisyonunun iki günde basına dağıtılan ön raporlarında ise hem Clinton, hem de Bush yönetimlerinde terörle mücadelede gevşeklikler görüldüğüne yer verildi. Clinton döneminin ulusal güvenlik danışmanı Sandy Berger, kendi dönemlerini aklamaya çalışırken, her iki başkanla birlikte çalışan Merkezi Haberalma Teşkilatı CIA Başkanı George Tenet, kendi kuruluşunun yanı sıra iki yönetimi de savunmaya çaba gösterdi. Tenet, ABD'ye karşı yeni terörist saldırılar düzenleneceği uyarısında da bulundu. 
     Clarke, daha önceki açıklamalarında da yönetimi, gereksiz gerekçelerle Irak'ı ön plana çıkarmakla suçlamış ve Irak savaşının terörle mücadeleye katkısı bulunmadığını savunmuştu. 
     
</TEXT>
</DOC>
