<DOC>
<DOCNO> 218330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sonspo23.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Toköz'den Terim'e kadro dışı futbolcuları oynat uyarısı... 
</HEADLINE>
<TEXT>

     Galatasaray Kulübü'nün 20 Mart'ta yapılacak olağan genel kurul toplantısında başkan adayı olan Avukat Yılmaz Toköz, devre arasnda kadro dışı bırakılan oyuncuların affedilmesini istedi. 
     Yılmaz Toköz, teknik direktör Fatih Terim'in ''değişim politikası'' çerçevesinde kadro dışı bıraktığı futbolcular Bülent Korkmaz, Arif Erdem, Hakan Ünsal ve Elvir Baliç'in affedilmesinin, Fenerbahçe ve Villarreal CF ile yapılacak rövanş maçları öncesi sarı-kırmızılı ekibin yararına olacağını açıkladı. 
     Toköz, bu futbolcuların kadroya alınmaması durumunda sarı-kırmızılıların bu sezon Türkiye Kupası'ndaki hüsranını yeniden yaşayacağını ileri sürerek, şöyle konuştu 
     ''Galatasaray Kulübü Yönetim Kurulu ve Fatih Terim, önümüzdeki Fenerbahçe ve Villarreal maçlarında iyi sonuç almayı hakikaten istiyorlarsa, kadro dışı bırakılan 4 futbolcumuzu derhal kadroya almalıdır. Aksi taktirde Türkiye Kupası'ndan elendiğimiz gibi neticelerle karşılaşacağımızı üzülerek belirtmek isterim.'' 
     
</TEXT>
</DOC>
