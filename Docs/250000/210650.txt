<DOC>
<DOCNO> 210650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/soneko11.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Genel Müdür Şahin İzin çıkarsa PTT Bank ismini kullanacağız 
</HEADLINE>
<TEXT>

     PTT Genel Müdürü İbrahim Şahin, PTT şubelerinden bankacılık işlemleri yapılmasını öngören PTT Bank projesiyle ilgili isim konusunda BDDK'dan izin istediklerini, izin çıkması durumunda PTT Bank ismini kullanacaklarını bildirdi. 
     AA muhabirinin sorularını yanıtlayan Şahin, Postbank projesinin 20 yıldır PTT'de tartışıldığını ancak, bir türlü hayata geçirilemediğini belirtti. 
     Ulaştırma Bakanı Binali Yıldırım'ın göreve geldiği gün kendisine ''PTT Bank projesini canlandıralım'' diye talimat verdiğini ifade eden Şahin, ''PTT Bank'ın isim babası Ulaştırma Bakanımız Binali Yıldırım. Postbank biraz daha İngilizce bir terim, PTT Bank hem PTT'yi hem bankayı çağrıştırdığı için böyle bir isim bulundu'' dedi. 
     PTT'nin zaten bir kısım bankacılık faaliyetlerini yaptığını belirten Şahin şunları kaydetti 
     ''Tasarruf bankacılığı dışında yeni bankacılık faaliyetlerini yapabilir miyiz diye bir çalışmamız oldu. Personelimizi eğittik, otomasyonla ilgili çok ciddi açılım sağladık. BDDK'dan isim konusunda izin istedik. Diğer konularda herhangi bir izin almamıza gerek yok, yasal olarak zaten yapıyorduk. Onlar bu konuda bize müsaade ederlerse PTT Bank ismini kullanacağız.'' İbrahim Şahin, bankacılık hizmetleri olarak havale, çek hesabından talimatla harcamaların ödenmesi, kredi kartı borcunun tahsili, cep telefonu faturalarının ödenmesi gibi hizmetleri sunduklarını anımsattı. Döviz transferi yaptıklarını da bildiren Şahin, ''Mevduat toplamaya girmiyoruz. Zaten Türkiye'de o anlamda yeterince banka var. Biz ayrıca, Türkiye'ye yeni bir bankacılık sıkıntısı yaşatmak da istemiyoruz'' dedi. 
     Şahin, Fly Air'in biletleriyle birlikte artık uçak bileti bile sattıklarına işaret etti. 
     
     YATIRIM FONU-TAHVİL SATIŞI 

     Ülke genelinde bin 100 merkezleri, 2 bin 400 şubeleri ve bin 100 adet acenteleri olduğunu belirten Şahin, yatırım fonlarının PTT üzerinden satılması için Merkez Bankası'na yazı yazdıklarını, kabul edilirse yatırım fonu da satacaklarını söyledi. 
     İbrahim Şahin, ''Yine devletin çıkardığı tahvilleri biz PTT üzerinden satmak istiyoruz. Çünkü özellikle kırsal alanlarda vatandaşların paralarını yatırıma yönlendireceği mekanlar yok. Yastık altı paralar bundan dolayı oluşmuş. Biz diyoruz ki PTT'ye gelsinler, yatırsınlar'' diye konuştu. 
     
     LOJİSTİK 

     PTT'nin lojistik faaliyetleri hakkında da bilgi veren Şahin, mektup yanında koli-kargo taşıyan PTT'nin bu alandaki pazar payını yüzde 2'den yüzde 20'lere çıkarmayı istediklerini bildirdi. Şahin, şunları kaydetti 
     ''PTT bunu ya yeni bir organizasyonla yapacak ya da birkaç lojistik şirketiyle anlaşacak onlara komisyon karşılığında gönderilerini kabul edip taşıtacak. Bu anlamda biz hazırlık içindeyiz. 100 adet yeni araç aldık, bunları yakında piyasaya çıkaracağız. Biz büyüyen bir KİT olmak istemiyoruz. Daha dinamik, faaliyetlerini özel sektöre de yaptırabilen bir yapıya bürünmek istiyoruz.'' Elektronik posta haberleşmenin yaygınlaşmasının mektup gönderilerine etkisine ilişkin olarak da İbrahim Şahin şunları söyledi. 
     ''Her ne kadar kişisel mektupların yazılması azalmışsa da kurumsal mektuplar çoğaldı. Örneğin eskiden cep telefonu yoktu, onların gönderileri de yoktu. Bir GSM operatörü 12-13 milyon ekstre gönderiyor. Bir de PTT tekrar güven tazeledi. Bundan dolayı da mektup gönderisinde artma yaşıyoruz. 1 yıl içerisinde bizim faaliyet karlarımız çok arttı.'' 
     
</TEXT>
</DOC>
