<DOC>
<DOCNO> 206204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/sondun13.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz yüzbaşı, karısının borçları yüzünden Rus casusu olmuş 
</HEADLINE>
<TEXT>

     İngiliz Deniz Kuvvetleri'ne mensup yüzbaşı David Bingham'ın, 1970'li yıllarda karısının alışveriş ve kumar borçlarını ödeyebilmek için Rusya adına casusluk yaptığı ortaya çıktı. 
     İngiliz Devlet Arşivi'nin üzerinde 30 yıllık gizlilik hükmü kaldırılan ve kamuoyuna açıklanan belgeleri, David Bingham'ın dört çocuğunun annesi olan eşinin borçları yüzünden casusluk teklifini kabul ettiğine dair itirafını ortaya koydu. 
     Arşiv belgeleri, Bingham'ın 1971 yılında Ruslara kraliyet denizaltılarının taktik ve silahları konusunda 8 önemli belgeyi sattığına dair sözlerine işaret etti. 
     Bingham'ın bu casusluk faaliyetiyle İngiltere'nin denizlerdeki askeri kapasitesini önemli bir tehdit altına soktuğuna dair yorumlara yer verilen belgelerde, bir komutanın, Bingham'ın casusluk faaliyetinin bedelinin çok ağır olduğuna ilişkin sözleri de aktarıldı. 
     
</TEXT>
</DOC>
