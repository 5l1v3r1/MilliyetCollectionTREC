<DOC>
<DOCNO> 225595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sontur19.html </URL>
<DATE> 2004/03/25/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Üniversiteli genç, aşırı dozda uyuşturucudan öldü 
</HEADLINE>
<TEXT>

     Bahçeşehir Üniversitesi öğrencisi Cem Devrim Akdoğan, Kağıthane'deki evinde aldığı aşırı dozda uyuşturucu nedeniyle komaya girerek öldü. 
     Ayazağa OYAK Siteleri'ndeki evde annesi ve kardeşiyle oturan Cem Devrim Akdoğan 28 , saat 06.00 sıralarında kardeşi tarafından odasında ölü bulundu. 
     Olay yerinde yapılan incelemeler sonucu, Bahçeşehir Üniversitesi İletişim Fakültesi 3. sınıf öğrencisi Akdoğan'ın, aldığı aşırı dozdaki eroin nedeniyle komaya girerek hayatını kaybettiği belirlendi. 
     Akdoğan'ın cesedi, olay yerindeki incelemelerin tamamlanmasından sonra Adli Tıp Kurumu'na kaldırıldı. 
     Ortaokul yıllarından bu yana çeşitli rock, punk ve metal gruplarında müzik çalışmaları yapan ve 2000 yılında kurduğu grupta bas gitar çaldığı belirtilen Akdoğan'ın, bir süredir uyuşturucu kullandığı öne sürüldü. 
     Akdoğan'ın, hediyelik eşya satan annesi ile babasının ayrı yaşadığı öğrenildi. 
     Akdoğan'ın, bu dönem Bahçeşehir Üniversitesi'ndeki kaydını dondurduğu belirtildi. 
     Bahçeşehir Üniversitesi İletişim Fakültesi yetkililerinden alınan bilgiye göre, Sinema-Televizyon Bölümü 3. sınıf öğrencisi olan Akdoğan'ın, okulda efendi, kendi halinde bir kişi olarak tanındığı, uyumsuzluk sorunu bulunmadığı, derslere düzenli girdiği kaydedildi. 
     Akdoğan'ın, dönem başında 1 dönem için kaydını dondurduğunu belirten yetkililer, öğrencilerle yakından ilgilendiklerini, ancak Akdoğan'ın uyuşturucu kullanmasına ilişkin bilgileri olmadığını ve olaydan üzüntü duyduklarını ifade ettiler. 
     
</TEXT>
</DOC>
