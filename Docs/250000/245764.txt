<DOC>
<DOCNO> 245764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/soneko09.html </URL>
<DATE> 2004/06/06/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Teneke kutuda gaz satışından 100 trilyonluk ciroya... 
</HEADLINE>
<TEXT>

     Yaklaşık bir asır önce Adana'ya yerleşen ''Efendi'' lakaplı Kayserili Mustafa Parlak'ın, teneke kutuda gaz satarak temelini attığı şirketin cirosu, ikinci ve üçüncü kuşağın başarılı çalışmalarıyla yıllık 100 trilyon liraya ulaştı. 
     Türkiye'de doğalgaz çıkaran ilk özel teşebbüs olan ve bünyesinde doğalgaz ve petrol ürünleri sektöründe faaliyet gösteren 4 şirket bulunan Parlaklar Şirketler Grubu Yönetim Kurulu Başkanı İsmail Parlak, AA muhabirine yaptığı açıklamada, hiçbir başarının rastlantı olmadığını, arkasında büyük emek ve özveri bulunduğunu söyledi. 
     Babası Mustafa Parlak'ın, 1924 yılında geçim mücadelesiyle Kayseri'nin İncesu İlçesi Uzunören Köyü'nden Adana'ya geldiğini, bunun da aile için bir dönüm noktası olduğunu belirten İsmail Parlak, şöyle devam etti 
     ''O yıllarda aydınlanma gaz lambası ile yapıldığı için babam bu sektöre girmiş. İthalatla Türkiye'ye gelen gazın satışını teneke kutuda gerçekleştirerek şirketin temelini atmış. Ben ikinci kuşak, çocuklarım da üçüncü kuşak olarak babamın ilkelerinden taviz vermeden bugünlere geldik.'' Babasının ticari ilkelerini yasa kabul ettiklerini vurgulayan İsmail Parlak, şunları kaydetti 
     ''3'ü erkek biri kız 4 kardeşiz. Babamın ticaret kültüründe yetiştik. Bizlere tüm incelikleri, öncelikle de müşteriyi aldatmamayı öğretti. 
     Babamın petrol işinde çalışırken ben ayrıca tekstil işiyle uğraşmaya başladım. İlk işimde yılı 40 bin lira zararla kapatınca sabaha kadar ağlamıştım. Benimle dertleşen babam, zarar etmeden karın olmayacağını öğretti.'' 
     
     HER KUŞAKTA AYNI TİCARET KÜLTÜRÜ 
     İsmail Parlak, her zaman başı dik gezdiklerini, helal kazançlarına hile katmadıklarını, şirketlerinin de bu sayede sürekli büyüdüğünü anlattı. 
     Yönetim Kurulu Başkan Yardımcısı olarak görev yapan üçüncü kuşaktan Turgut Parlak ise dedesi ve babasının ticaret ilkelerinden hiçbir zaman taviz vermediğini belirtti. 
     Turgut Parlak, ''Ben de dördüncü kuşak olarak bayrağı devredeceğim oğlumun da aynı ticaret kültürüyle yetiştirmeyi hedefliyorum'' dedi. 
     Pargaz Sanayi ve Ticaret A.Ş, Güney Doğal Gaz A.Ş, Çukurova Sınai ve Tıbbi Gazlar A.Ş ile İsmail Parlak Petrol Ürünleri A.Ş'den kurulu Parlaklar Şirketler Grubu'nun yıllık toplam cirosunun 100 trilyon lirayı bulduğunu belirten Turgut Parlak, ülke ekonomisine verdikleri katkının kendilerini onurlandırdığını anlattı. 
     Niğde Kemerhisar mevkiinde, 1987 yılında Türkiye'de doğal karbondioksit gazı üretimini ilk kez gerçekleştiren özel teşebbüs olan Güney Doğal Gaz Sanayi ve Ticaret A.Ş'nin, Manisa'da da doğalgaz çıkacağını anlatan Turgut Parlak, depolaması, yurtiçi ve yurtdışında bulunan bayilerine dağıtımını da kendilerinin gerçekleştirdiğini kaydetti. 
     
</TEXT>
</DOC>
