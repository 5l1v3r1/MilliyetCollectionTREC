<DOC>
<DOCNO> 238697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/spor/aspo.html </URL>
<DATE> 2004/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
En güzel SARI en güzel LACİVERT 0-4 
</HEADLINE>
<TEXT>


Sarı-Lacivertliler, Şükrü Saraçoğlu Stadı'nı andıran Denizli'de oyuna fırtına gibi başladı. Hooijdonk ve Tuncay'ın üst üste gelen golleriyle rahatladı. Gözü sahada kulağı Trabzon'da olan Fenerbahçe, Ümit'in şık kafasıyla farkı artırdı, son dakikalarda Tuncay'ın vuruşu 15. zafere son noktayı koydu 


90 dakika 

MEHMET DEMİRKOL 

Daha 12. dakikaydı, tribünleri dolduran Fenerbahçeli ve Denizlili taraftarın beklediği sonuç, erkenden skorbordda şekillenmişti 0 - 2. Sarı - Lacivertliler, umutla geldikleri Denizli'de, şampiyonluğun ilk adımını kutlamaya başlamışlardı. Yeşil - Siyahlılar ise yönetimlerini istifaya davet ediyordu. Bu maçı satanı, kendilerinin de satacağını haykırıyorlardı. Polisle savaşa giriştiler, polis onlara girişti, her golden sonra... 
Fenerbahçe'nin iki kez bulduğu deliği iyi değerlendirişini iyi karşılamamışlardı. 8'de Tuncay'ın orta sahaya çektiği Denizlispor'un sağ kanadına Selçuk girmiş, Tomas'ın derin pasıyla buluşmuş, 18 üzerindeki Van Hooijdonk'u görmüş, onun füzesi gol olmuştu. Halbuki golün yaratıcılarından Selçuk, Ömer Rıza'nın markajcısı gibiydi. İlk çıkışı Denizli'yi allak bullak etmişti. Yedi dakika sonra bu kez Nobre'nin topuk pasıyla bulunan iğne deliğini Tuncay doldurdu ve kaleciyi avladı 0-2. 
İki savunma deliği ve Hamidou'nun performanssızlığı tribünleri başka bir dünyaya götürdü. Konukları şampiyonluğun büyüsüne, Denizliler'i isyana... Protestolar sürerken ev sahibi ekip hareketlendi, Ersen Martin devreye girdi. Fenerbahçe savunma göbeğini zorlamaya başladı. 24'te Ömer Rıza'nın kafası direkte patlıyor, dönen topu Serhat şutluyor, Volkan devleşiyordu. 27'de Ömer Rıza yine çok müsait bir pozisyonu değerlendiremedi. Ev sahibi bastırıyor, seyirci yönetimi istifaya davet ediyordu. Kontr kovalayan Fenerbahçe, dripling yapamayan Nobre'ye derin toplar atmaya çalıştı. Ama olmadı. Serhat'ın kanadını işletmeye başlamalarıyla 30'a doğru oyuna ağırlığını koydular. Serhat'ın üçüncü net ortasında 48. dakikada Ümit Özat ile 3 - 0'ı buldular. Ev sahibi tribünler yine karıştı, polis yine girişti. Ama bu kez Fenerbahçe tribünlerinin mutluluğu farklıydı. Trabzon'dan Galatasaray'ın 2 - 0 galibiyet haberi gelmişti. 
İkinci yarıya Giray Bulak, forveti çoğaltmaya yönelik hamlelerle başladı, orta saha kanatlarını ileriye çıkardı. Oyunu rakip sahaya yığdılar. Fenerbahçe'nin Nobre'yi kullanamaması onların kontracılığını bozuyordu. Denizli'nin pozisyonsuz baskısı sürerken, duyanların inanmakta güçlük çektiği haber geldi. Galatasaray 3 - 0 öne geçmişti. Sezonun stresi böylece silinip gidiverdi. Deplasmanlarda Antep ve Ankaragücü maçı dışında zorlanan, son haftalarda evinde bile sıkılan Sarı - Lacivertliler beklenmedik bir rahatlığa gömüldü. Belki pozisyon bulamıyorlardı ama, Aurelio ve savunmanın müthiş taktik disiplini ve Volkan'ın yan top becerisiyle oyunu tuttular. Denizli ilk pozisyonu 74'te bulabildi. Timuçin, boş kaleye paralel yuvarlanan ortaya dokunamadı. Trabzon'da skorun Fenerbahçe lehine geliştiği haberleri, rahatlığı mutluluğa çevirdi. Ve son dakikada bir şampiyonluğun kutlanabileceği en müthiş fırsatı Tuncay golle değerlendirerek tribünleri ve kendisini katmerli bir mutluluğa sürükledi. 

Turu Denizli'de attılar 

Teknik Direktör Daum ve futbolcular, Başkan Aziz Yıldırım ile birlikte üçüncü yıldızı Atatürk Stadı'nda kutladılar, maç bitimi taraftarlarla sarmaş dolaş oldular 

Yer yerinden oynadı 
LİGİN bitimine bir hafta kala mutlu sona ulaşan Fenerbahçe, şampiyonluk turunu Denizli'de attı. Denizli Atatürk Stadı'nın dörtte üçünü dolduran Fenerbahçe taraftarı, Şükrü Saracoğlu'nu aratmazken, karşılaşmanın bitiş düdüğü ile birlikte yer yerinden oynadı. Futbolcular kısa bir turun ardından soyunma odasının yolunu tuttular. 

Başkan tribünleri dolaştı 
ÜSTLERİNİ değiştiren Sarı - Lacivertli futbolcular daha sonra tekrar sahaya çıkarak taraftarlarla sarmaş dolaş oldu. Fenerbahçe Kulübü Başkanı Aziz Yıldırım ve yönetim kurulu üyeleri de kutlamalara katıldı. Yıldırım tek tek tribünleri dolaşırken, seyircisiyle bu büyük mutluluğu doyasıya yaşadı, tezahüratlara da eşlik etti. 

Muhteşem karşılama 
AZİZ Yıldırım daha sonra Teknik Direktör Daum'u da yanına alarak taraftarlarla birlikte dakikalarca "Şampiyon Fenerbahçe" diye bağırdı. Gece geç saatlerde özel uçakla İstanbul'a dönen Sarı - Lacivertli kafileye, havalimanında da muhteşem bir karşılama töreni hazırlandı. Futbolcular taraftarların omuzlarında güçlükle dışarı çıktılar. 

Yıldırım'ın ikinci zaferi 

AZİZ Yıldırım, yedi sezonluk başkanlığı döneminde ikinci şampiyonluğunu gördü. Fenerbahçe, Yıldırım'ın göreve geldiği 15 Şubat 1998'den bu yana ikinci kez ipi göğüsledi. Aziz Yıldırımlı Fenerbahçe, 1997 - 98'de ikinci, 1998 - 99'da üçüncü, 1999 - 00'de dördüncü, 2000 - 01'de şampiyon, 2001 - 02'de ikinci ve 2002 - 2003'de de altıncı olmuştu. 

Pierre'den siftah 

FENERBAHÇE'NİN 35 yaşındaki deneyimli futbolcusu Pierre Van Hooijdonk, kariyerindeki ilk şampiyonluğu Sarı - Lacivertli takımda yaşadı. Hollanda, İskoçya, İngiltere ve Portekiz liglerinde oynayan yıldız oyuncu, yıllardır özlemini duyduğu mutluluğa Türkiye'de ulaştı. Hooijdonk maç sonrası, "İnanılmaz duygular içindeyim. Çok çalıştık ve kazandık. Artık parti zamanı" ifadelerini kullandı. 

Şampiyonlar listesi 
Sezon Teknik Direktör 
1959 İgnace Molnar 
1960 61 Laszlo Szekelly 
1963 64 Milko Kokotoviç 
1964 65 Oscar Hold 
1967 68 İgnace Molnar 2 
1969 70 Trian İonescu 
1973 74 Waldir Pereria Didi 
1974 75 Waldir Pereria Didi 2 
1977 78 Tomislav Kaloperoviç 2 
1982 83 Branko Stankoviç 
1984 85 Todor Veselinoviç 
1988 89 Todor Veselinoviç 2 
1995 96 Carlos Alberto Parreria 
2000 01 Mustafa Denizli 
2003 04 Christoph Daum 

Daum tarihe geçti 

İlk Alman hoca 
TEKNİK Direktör Christoph Daum, Fenerbahçe'yi şampiyon yapan ilk Alman hoca olarak tarihe geçti. Sarı - Lacivertli kulüpte daha önce Alman teknik adamlardan Friedrich Raush, Holger Osieck, Joachim Löw ve Werner Lorant görev yapmış, ancak başarılı olamamışlardı. Daum dün kariyerindeki dördüncü lig şampiyonluğunu yaşadı. 

4. kez zirvede 
ALMAN teknik adam, daha önce Almanya'da 1991 - 92 sezonunda Stutgart, 1994 - 95 sezonunda Beşiktaş, 2002 - 2003 sezonunda Avusturya'nın Austria Wien ve bu sezon da Fenerbahçe ile ligde mutlu sona ulaştı. Karşılaşma sonrası bir açıklama yapmayan tecrübeli teknik adamın bir hayli heyecanlı ve sevinçli olduğu gözlendi. 

Yıldıray'ın korkusu 

TEMEL ELCiVAN 

'Gece hayatı sorun' 
FENERBAHÇE ve Galatasaray'ın renklerine bağlamak istediği Yıldıray Baştürk, Bayer Leverkusen'den kesin olarak ayrılacağını, fakat İstanbul'daki gece hayatından çekindiğini söyledi. Milli oyuncu, "Türkiye'den çok ciddi teklifler aldım. Parasal konularda sorun yaşadığımızı söyleyemem ama iki kulübün de eğlence ve paparazisiyle ünlü mega kent İstanbul'da olmasından dolayı endişeliyim" dedi. 

'Daum çok istiyor' 
BAŞTÜRK, "Daum'la dört hafta önce bir telefon görüşmemiz oldu ve beni Fenerbahçe'de görmek istediğini söyledi. Zaten Fenerbahçe beni iki yıldır istiyor fakat ben henüz bir karar vermedim. İnsanların vereceğim karara saygı göstermesi istiyorum" dedi. Yıldıray sakatlığının tamamen geçtiğini de belirtirken, kesin kararını önümüzdeki günlerde kamuoyuna açıklayacağını söyledi. 

Denizli'de tatsız gece 

Arbede yaşandı 
KARŞILAŞMA öncesi iki takım taraftarları arasında kavga çıktı, ciddi yaralanmalar yaşandı. Güvenlik güçleri olayları yatıştırmakta zorlanınca Sarı - Lacivertli taraftarlar başka bir bölgeye taşındı. Başkan Aziz Yıldırım sahaya kadar inerek, emniyet amiri ile Fenerbahçeli taraftarların güvenliği konusunda bir süre tartıştı. Yıldırım olaylar yatışana kadar tribündeki yerine gitmedi. 

Milletvekili dövüldü 
DENİZLİ'NİN 12 dakikada iki gol yemesi üzerine ev sahibi taraftarlar oturdukları tüm koltukları sahaya fırlattı. Polisin duruma müdahale etmesiyle bazı seyirciler yaralandı. Stat çıkışında CHP Denizli Milletvekili Haşim Oral tartaklandı. Polis bu olay nedeniyle bazı taraftarları gözaltına aldı. Ayrıca öfkeli bir grup birçok işyerinin camlarını kırdı ve çevredeki telefon kulübelerini devirdi. 

İlk şampiyonlar 


SARI - Lacivertli takımda dört futbolcu dışındaki tüm oyuncular, Fenerbahçe'deki ilk şampiyonluğunu yaşadı. 2000 - 01 sezonundaki şampiyon kadroda da yer alan Serhat, Ali Güneş, Semih ve Recep, ikinci kez şampiyonluk görürken, Volkan, Luciano, Fatih, Ümit, Tomas, Petkov, Servet, Mahmut, Kemal, Selçuk, Olcan, Mehmet, Aurelio, Tuncay, Van Hooijdonk, Rebrov ve Nobre bu mutluluğu ilk defa tattılar. 


</TEXT>
</DOC>
