<DOC>
<DOCNO> 213868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sondun09.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon askerleri Irak'ta... 
</HEADLINE>
<TEXT>

     Kuveyt'te bulunan Japon askeri birliğinden bir müfrezenin bugün Irak'a girdiği bildirildi. 
     Müfrezenin komutanı Albay Yasuşi Kiyota, telefonla yaptığı açıklamada, 25 askeri araç ve yaklaşık 50 askerin sınırı geçtiğini, bunun İkinci Dünya Savaşı'ndan sonra Japonya'nın muharebe alanında konuşlandıracağı ilk askeri güç olduğunu belirtti. 
     Müfrezenin, iki Amerikan askeri aracı eşliğinde Irak'ın güneyinde bulunan ve Japon birliklerinin üsleneceği Samava kentine doğru yola çıktığı kaydedildi. 
     Samava'da 19 Ocak'tan beri kara kuvvetlerine bağlı yaklaşık 40 kişilik bir Japon öncü birliği bulunuyor. 
     Irak'ta yeniden yapılanmaya ve insani yardım çalışmalarına katkıda bulunma kararı alan Japonya, İkinci Dünya Savaşı'ndan sonra ilk kez muharebe alanında asker görevlendiriyor. 
     Irak'a giren 50 Japon askerinin ardından, gelecek ay yaklaşık 500 Japon askerin daha Irak'ın güneyindeki Samava'da üslenmesi bekleniyor. Kuveyt'teki 200 hava personelinin de Irak'a mal ve teçhizata gönderilmesi emri beklediği kaydediliyor. 
     
     SAVUNMA BAKANI İŞİBA ''ASKERLERİMİZİ ÖLENLER OLSA DA ÇEKMEYECEĞİZ'' 

     Japonya Savunma Bakanı Şigeru İşiba, Irak'taki Japon askerlerinin, ''ölenler olsa bile'', bu ülkedeki insani görevlerini tamamlamadan geri çekilmeyeceklerini söyledi. 
     İşiba, NHK televizyonuna verdiği demeçte, İkinci Dünya Savaşı'ndan bu yana ilk kez çatışma bölgesine gönderilen Japon askerleriyle ilgili olarak, ülkesinin Irak'ın yeniden yapılanmasına yardım etme sözü verdiğini vurguladı. 
     Japon askerlerinden ölenler olması halinde, Tokyo yönetiminin tutumunun ne olacağına ilişkin bir soruya İşiba, ''Bir kazanın olduğunu farz edersek, Japonya insani görev tamamlanmadan Irak'tan çekilmeyecektir'' yanıtını verdi. 
     
</TEXT>
</DOC>
