<DOC>
<DOCNO> 226802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sondun18.html </URL>
<DATE> 2004/03/30/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
İngiliz FBI'ı kuruluyor 
</HEADLINE>
<TEXT>

     İngiltere'de hükümet, Amerikan Federal Soruşturma Bürosu'nun FBI benzeri bir yapılanmanın ilk adımını attı ve ''SOCA'' adı verilecek teşkilatın kuruluşunu düzenleyen yasa taslağını açıkladı. 
     Organize suç çeteleriyle mücadele etmeyi ve özellikle de bu tür yapılanmaların başındaki isimlere ulaşmayı hedefleyen İngiliz hükümeti, yasa taslağıyla, suçlanan mafya üyelerinin bütün banka ve kredi ayrıntılarına el konulmasını mümkün kılıyor. 
     Çetesi hakkında bilgi vermeyi kabul eden, bilgi karşılığında ceza indiriminden yararlanmak isteyen kişilere bu olanağı tanıyan yeni yasa taslağı, eroin ve kokain gibi A sınıfı uyuştucu kaçakçılığı yapan kişilere 20 yıl hapis cezası verilmesine imkan tanıyor. 
     İngiltere'de halen bu suçlardan en fazla 14 yıl ceza verilebiliyor. 
     Halen mahkemelerde delil olarak kullanılamayan telefon dinleme sonucu elde edilen kayıtların kullanımını mümkün kılan yasa taslağı, kapsamlı bir ''tanık koruma programı''nın da uygulamaya sokulmasını öngörüyor. 
     Bu arada, organize suç çetelerinin muhasebecileri ve avukatları üzerinde de yeni baskılar kurulmasını sağlayan taslak, kurulacak FBI türü yapının bu kişileri müşteri müvekkillerine ait her türlü ayrıntıyı açıklamaya zorlayabilmesine olanak tanıyor. 
     SOCA adı verilmesi önerilen yeni yapının, Ulusal Suçla Mücadele Timi ve Ulusal Suç İstihbaratı servisinin yerini alacağı, Gümrükler ve göçmenlik dairesinin bir bölüm iş yükünü de devralacağına dikkat çeken hükümet, yeni yapının yaklaşık 5 bin ajan istihdam edeceğini açıkladı. 
     Yeni yapının 2006 yılında hizmete girmesi bekleniyor. 
     
</TEXT>
</DOC>
