<DOC>
<DOCNO> 201148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/soneko25.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD ve KKTC İŞAD'dan Annan Planı ile ilgili ortak açıklama 
</HEADLINE>
<TEXT>

     Türk Sanayicileri ve İşadamları Derneği TÜSİAD ve KKTC İşadamları Derneği İŞAD , Kuzey Kıbrıs Türk Cumhuriyeti'nde gerçekleşecek seçimler öncesinde, Annan Planı üzerinden yapılan tartışmalarla ilgili ortak bir basın bildirisi yayınladı. 
     Bildiride, ''Annan Planı çerçevesinde çözüm yaklaşımını, bir seçim propaganda malzemesi olarak değil, KKTC'nin dünya ile kopukluğunu ortadan kaldıran gerçekçi bir siyasi çözüm ve iktisadi ve sosyal sürdürülebilirliğin temeli olarak değerlendirmekteyiz'' denildi. 
     Kıbrıs'ın ve Türkiye'nin Avrupa Birliği üyeliği perspektifinin somut olarak şekillenmesiyle birlikte, Annan Planı temelinde bir çözüme ulaşılması halinde, Birleşmiş Milletler'in çeşitli zamanlarda Kıbrıs için hazırladığı çözüm önerilerinin sağlam bir hukuki zemine taşınması ihtimalinin doğduğu belirtilen ortak bildiride, devamla şu görüşlere yer verildi 
     ''Yeni Annan Planı, Avrupa Birliği AB üyeliği ile birlikte ele alındığında, adada yaşayan Türk ve Rum toplumlarının ve Türkiye dahil garantör ülkelerin adada kalıcı bir çözüm için yıllardır savundukları tezleri yaşama geçirebilecek esasları içermektedir. 
     14 Aralık 2003'de gerçekleştirilecek olan KKTC seçimlerinden sonra, -her iki tarafın da Annan Planı'nı temel kabul etmeleri ve çözüm iradesiyle masaya oturmaları şartıyla- Planın bazı başlıklarının müzakere edilerek geliştirilebilmesi ve müzakerenin Birleşik Kıbrıs'ın AB'ye üye olması beklenen Mayıs 2004 tarihi öncesi tamamlanabilmesi de pekala mümkün gözükmektedir. 
     Annan Planı'nın, -Kıbrıs Türk kesiminin, devletleriyle birlikte, gerçek anlamda dünyaya eklemlenmesi, adada sürdürülebilir düzeyde bir refah seviyesinin yakalanması, güvenli yatırım ve istihdam ikliminin oluşabilmesi için- gerekli hukuki ve çağdaş kurumsal altyapıyı oluşturabilecek süreci başlatacağına inanmaktayız.'' Açıklamada, böylelikle bu sürecin, AB Gümrük Birliği uygulaması çerçevesinde, Türkiye ve KKTC ile geçmişte sağlıklı bir şekilde gerçekleştirilemeyen ekonomik ilişkilerin gelişmesine ve sürdürülebilir bir yapıya kavuşmasına olanak vereceği, hem Kıbrıs, hem Türkiye'nin bu ekonomik işbirliğinden büyük yarar sağlayacağı dile getirildi. 
     
     GERÇEKÇİ BİR SİYASİ ÇÖZÜM... 
     Avrupa Birliği'nin, kuruluş ilkeleri itibariyle, barış, refah ve hukuk devleti temeline oturan bir oluşum olduğuna işaret edilen açıklamada, şöyle denildi 
     ''Bu oluşumun yaratacağı siyasi ve ekonomik istikrar ortamında, yatırım ortamı iyileşecek ve daha elverişli hale gelecektir. Yatırım ortamının iyileşmesi ve daha elverişli hale gelmesi, Türk yatırımcılar için adayı çekici hale getirecektir. Öte yandan, 1 Mayıs 2004 tarihine kadar Kıbrıs sorununa kalıcı bir çözüm bulunamadığı takdirde, Güney Kıbrıs, tüm adayı temsilen AB üyesi olacaktır. Bu durumda, AB Gümrük Birliği alanı içinde yer alan Türkiye'nin, ada ile olan yatırım ve ticaret ilişkilerinde ortaya çıkacak sorunları da göz ardı edilmemelidir. 
     Bu nedenledir ki Annan Planı çerçevesinde çözüm yaklaşımını, bir seçim propaganda malzemesi olarak değil, KKTC'nin dünya ile kopukluğunu ortadan kaldıran gerçekçi bir siyasi çözüm ve iktisadi ve sosyal sürdürülebilirliğin temeli olarak değerlendirmekteyiz.'' 
     
</TEXT>
</DOC>
