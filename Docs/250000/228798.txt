<DOC>
<DOCNO> 228798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/ekonomi/eko05.html </URL>
<DATE> 2004/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı bir süre daha hastanede 
</HEADLINE>
<TEXT>

   Sabancı Holding Yönetim Kurulu Başkanı Sakıp Sabancı'nın geçen hafta kaldırıldığı Amerikan Hastanesi'nde bir süre daha kalacağı açıklandı 
      EKONOMİ SERVİSİ 
   
   Sabancı Holding'ten yapılan yazılı açıklamaya göre Holding Yönetim Kurulu Başkanı Sakıp Sabancı, bir süre daha Amerikan Hastanesi'nde gözetim altında tutulacak 
   Sabancı Holding'den yapılan açıklamada, 30 Mart Salı günü hastaneye yatırılan Sakıp Sabancı'nın, hastanede bulunduğu süre zarfında yapılan tedavi sonunda soğuk algınlığı bulguları tamamıyla geçmiş olmasına rağmen son günlerde üst üste gördüğü medikal tedavilerin sonucunda yorulan karaciğeri nedeni ile bir süre daha hastanede gözetim altında tutulacağı bildirildi. 
   Ünlü işadamı Sakıp Sabancı geçen yıl New York Presbyterian Hastanesi'nde başarılı bir böbrek ameliyatı geçirmişti. ABD'de geçirdiği operasyon sonrası bağırsak düğümlenmesi ile ameliyat yerinin iç kanama yapması nedeniyle bir süre yoğun bakımda kalan Sabancı, temmuz ayında taburcu olmuştu. 
   Sabancı'nın temmuzdaki ameliyatı New York Presbyterian Hastanesi Kardiyoloji Bölüm Başkanı Prof.B.Lerman kontrolünde Üroloji Bölüm Başkanı Prof. Darracot Vaughan tarafından yapılmıştı. 
   
   
</TEXT>
</DOC>
