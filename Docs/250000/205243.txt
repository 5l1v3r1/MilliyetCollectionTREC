<DOC>
<DOCNO> 205243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/ekonomi/eko05.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'SARS geliyor' lafı bile yetti 
</HEADLINE>
<TEXT>

   Çin'de bir SARS vakasının duyulmasının ardından perakende ve havayolları şirketlerinin hisseleri düştü. Geçen yıl SARS virüsü nedeniyle 800 kişi ölmüştü 
      EKONOMİ SERVİSİ 
   
   Çin'de bir Akut Solunum Yetmezliği Sendromu SARS vakası ülke ekonomisini sallamaya başladı. Tam olarak kesinleşmeyen SARS vakasının duyulmasının ardından perakende ve havayolu şirketlerinin hisselerinde düşüşler yaşandı. 
   SARS virüsünün 2002'de ilk çıktığı yer olan Guangdong Eyaleti'ndeki olay, Hang Seng endeksini yüzde 0.8 aşağıya çekti ve perakendeci Sa Sa ve China Southern Havayolları hisseleri yüzde 2'nin üzerinde düşüşler yaşadı. 
   
   Tayvan da etkilendi 
   Hong Kong Sağlık Müdürü Lam Ping - Yan hastanın 32 yaşında bir 'özel televizyon kanalı işçisi' olduğunu söyledi. Ta Fook Yatırım Ekonomisti Andrew To, "Bu SARS vakasının piyasalar ve ekonomi üzerinde nasıl bir etkisi olacağını tahmin etmek çok güç" dedi. 
   Yenilenen SARS korkusu Hong Kong ve Tayvan piyasalarını da etkiledi ve devam etmesi halinde büyüme rakamları ve ekonominin 2004 performansında da olumsuz etkileri olacağından şüpheleniliyor. Tayvan borsası yüzde 0.8 düşüş kaydetti. Çin Havayolları yüzde 1.3, Eva Havayolları da yüzde 2'nin üzerinde düşüş yaşadı. 
   SARS virüsü ilk kez geçen yıl Guangdong Eyaleti'nde ortaya çıkmış ve ardından seyahat edenlerle birlikte, hemen sınırında olan Hong Kong ve diğer ülkelere taşınmıştı. 
   Daha sonra 30 ülkede 8 bin kişi SARS virüsüne maruz kalmıştı ve bunlardan 800'ü hayatını kaybetti. 
   
   
</TEXT>
</DOC>
