<DOC>
<DOCNO> 225532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonsiy22.html </URL>
<DATE> 2004/03/25/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Kutan "AKP, IMF'ye teslim oldu" 
</HEADLINE>
<TEXT>

     Saadet Partisi SP Genel Başkan Vekili Recai Kutan, ''AKP, IMF'ye teslim oldu'' dedi. 
     Muş Belediyesi önündeki alanda partisince düzenlenen mitingde halka hitap eden Kutan, DSİ Diyarbakır Bölge Müdürlüğü görevini yaptığı dönemleri hatırladığını söyledi. DSİ'de çalıştığı sıralarda Alparslan-1 Barajı'nı projelendirdiğini anlatan Kutan, bu bölgelere 35 yıl önce çok faydalı işler yaptıklarını ifade etti. 
     Yapılan yem, süt ve şeker fabrikalarının bir bir satılmaya başlandığını iddia eden Kutan, şöyle devam etti 
     ''Tüm bu fabrikalar IMF'ye teslim. AKP, IMF'ye teslim oldu. Dünyaya tütün satan Türkiye, bugün tütün alıyor. Çok şekerimiz var diye kota koyuyorlar. Şekerimiz de elimizden gidiyor. Hayvancılığı zaten öldürdüler. Nutuk karın doyurmaz. 66 katrilyon dış borçların faizine gidiyor. Teslimiyetçi AKP'ye ders vereceksiniz. 3 Kasım'da yüzde 34 alan AKP'nin oyunu 28 Mart'ta yüzde 15'e indirdiğiniz zaman, külahlarını önlerine koyacaklardır.'' Mitingde halka hitap eden Necmettin Erbakan ise, Muş'un her zaman milli görüşün kalesi olduğunu savundu. ''ABD'de Bush, Türkiye'de Muş'' diyen Erbakan, şöyle konuştu 
     ''Bir elime güneşi, diğer elime ayı verseler, yine de milli görüşten vazgeçmem. Dünyanı ve ahretini kurtarmak istiyorsanız, saadete oy vermelisiniz. Bizim yolumuz iddiacılık değil, iknacılıktır. Alparslan, Bizans ordusunu Malazgirt'ten attı. Fatih Sultan Mehmet, İstanbul'u milli görüş ile fethetti. Milli görüş, milletin anasıdır. Diğer partiler neredendir Temizlik, taharet bilmeyen Batı taklitçilerinden hayır gelmez. Kurtuluş ancak milli görüştedir.'' AK Parti'nin tadı ve tuzu olmadığını ileri süren Erbakan, ''Dış mihraklar milli görüşe tahammül edemedi. AKP dediğin, bir çocuktur. Dünya siyonizmi AKP'yi robot gibi yapmıştır. Ne derlerse onu yapar. Milli görüşten kopan 20 yıllık arkadaşlarımız AKP'ye gitti. Nasıl robot olmuşsa, onları uyandırmak için söylüyorum. Onlara çuvaldız batırmak istiyorum. Milli görüş gömleğini çıkarıp, ABD'nin çuvalını giydiler. Bunlardan aldıkları oyları geri alacağız'' diye konuştu. 
     
</TEXT>
</DOC>
