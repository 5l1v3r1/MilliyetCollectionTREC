<DOC>
<DOCNO> 208723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/yasam/yas01.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Örnek ' bir harabe 
</HEADLINE>
<TEXT>

   'Çantasız eğitimde örnek okul' iddiasıyla bir trilyona yapılan Kocaeli'ndeki ilköğretim okulu, dört ayda 'çürüdüğü' için eğitime kapatıldı 
      MUSTAFA BAĞDİKEN, BUKET BAYMAN Kocaeli DHA 
   
   Kocaeli Kandıra'da Milli Eğitim Bakanlığı'nca 'çantasız eğitimde örnek okul' olarak yaptırılıp bu öğretim yılı başında açılan iki katlı, 12 derslikli Gürgendüzü İlköğretim Okulu, dört ayda kullanılamaz hale geldi. 
   Milli Eğitim Bakanlığı Yatırımlar ve Tesisler Dairesi Başkanlığı 268 milyar 70 milyon lira muhammen bedelle ihale ettiği halde, maliyeti bir trilyon lirayı aşan okul, 2003 - 2004 öğretim dönemi başında eğitime açıldı. Okulda çantasız eğitim planlandığından, her öğrenciye kitap ve defter dolapları yaptırıldı. Kandıra'ya hakim bir tepedeki okulun bahçesinde voleybol ve basketbol sahaları da ihmal edilmedi, ancak müteahhit firma projede yer aldığı halde tesislerin çevresine tel örgü çekmedi. Yüzlerce miniğin okuyacağı bina, elektrik kabloları da açıkta bırakılmasına rağmen teslim alındı. 
   
   Bir kışı atlatamadı 
   Ders yılı başında havalar güzel olduğu için hataları farkedilmeyen okul, rüzgar, yağmur ve soğukla birlikte dökülmeye başladı. 
   İlk şiddetli rüzgarda uçunca, çatısındaki alüminyum levhaların üzerine taş ve ağaçlar yerleştirildi. Yağmur sularının çatı ve yalıtımsız pencerelerden içeri girmesiyle de dersliklerin tavan ve duvarlarındaki sıvalar döküldü. Yetersiz kapasiteli kalorifer kazanı nedeniyle bina ısıtılamayınca buzhaneye dönen okulun 300 öğrencisi ve öğretmenleri, 15 gün öncesine kadar donarak ders yaptı. Kandıra Kaymakamı Mehmet Sarıcan, şik -yetler üzerine uzmanlarla yaptığı inceleme sonucu eğitim yapılamayacağı görüşüne vararak durumu Kocaeli Valiliği'ne bildirdi. Valiliğin ikinci inceleme sonucu aldığı boşaltma kararı üzerine öğrenciler 15 gün önce Tasvire Hurşit Güneş İlköğretim Okulu'na nakledildi. 
   
   
</TEXT>
</DOC>
