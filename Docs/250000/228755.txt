<DOC>
<DOCNO> 228755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sontur14.html </URL>
<DATE> 2004/04/05/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Bolu Valisi hakkında suç duyurusu... 
</HEADLINE>
<TEXT>

     Bolu Merkez İlçe Seçim Kurulu, Bolu Valisi hakkında Seçim Kurulu'na muhalefet ettiği gerekçesi ile Bolu Cumhuriyet Savcılığı'na suç duyurusunda bulundu. 
     Bolu Cumhuriyet Başsavcısı Ünal Karabeyoğlu, AA muhabirine Bolu Valisi Mehmet Ali Türker hakkında Merkez İlçe Seçim Kurulu'nun ''Seçim Kanunu'na Muhalefet'' iddiası ile suç duyurusunda bulunduğunu belirterek, ''Merkez İlçe Seçim Kurulu'ndan suça neden olduğu belirtilen basın açıklamasının yayınlandığı gazete ve televizyonlar ile ilgili delilleri istedik'' dedi. 
     Karabeyoğlu, suçun oluşup oluşmadığına bu delilleri inceledikten sonra karar vereceklerini kaydederek, ''Suçun oluştuğuna karar verirsek, dosyayı Valiler hakkında soruşturma yetkisi 298 Sayılı Seçim Kanunu kapsamında Yargıtay Cumhuriyet Başsavcılıklarına verildiği için, dosyayı Yargıtay Cumhuriyet Başsavcılığı'na göndereceğiz'' diye konuştu. 
     -OLAY- Büyük Birlik Partisi BBP 28 Mart günü yapılan yerel seçimlerde, İl Genel Meclisi oy pusulalarında BBP'nin yer almadığı gerekçesi ile Bolu Merkez İlçe Seçim Kurulu'na, Bolu'da seçimlerin iptali yönünde başvuruda bulunmuştu. Bolu Valisi Mehmet Ali Türker, başvurunun Seçim Kurulu tarafından reddedildiği yönünde, bilgi aldığını basın mensuplarına açıklamıştı. 
     
</TEXT>
</DOC>
