<DOC>
<DOCNO> 213464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/yazar/akyol.html </URL>
<DATE> 2004/02/06/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Avrupa'nın sağı solu 
</HEADLINE>
<TEXT>

   
   CHP'NİN sosyal demokrat milletvekili Kemal Derviş sohbetlerimizde bana takılır 
   - Türkiye'de sağcı olanlar, Avrupa'ya gidince solcu oluyor. Avrupa'da yaşasanız siz de sosyal demokratlara oy verirsiniz. 
   Ben de derim ki 
   - Bir Tony Blair'in, bir Lionel Jospin'in partilerine elbette oy verebilirim. Ama Türkiye'de sol o çizgide mi 
   Şaka bir tarafa, Derviş haklıdır. Avrupa'daki Türk işçileri Türkiye seçimleri için sağ partilere, Avrupa seçimleri için sol partilere oy veriyor çoğunlukla. 
   Sol partiler farklı kültürlere daha açık, sağ partiler daha kapalı. 
   Avrupa solu genellikle Türkiye'nin AB üyesi olmasını destekliyor, Avrupa sağı genellikle buna karşı çıkıyor. Avrupa'da soldan ve Yeşillerden seçilmiş Türk kökenli parlamenterler var, çeşitli düzeylerde. 
   Tabii Avrupa'daki Türkler sağcı olsalar da, sola oy veriyorlar çoğunlukla. 
   
   DIŞİŞLERİ Bakanı Abdullah Gül, Brüksel'de merkez sağ yani Hıristiyan Demokrat ve Muhafazakar partilerin bir tür 'enternasyonal'i olan "Avrupa Halk Partisi"nin kongresine katıldı. 
   AKP bu gruba felsefi olarak yakın ama bu grup Türkiye'nin üyeliğine mesafeli 
   Gül Brüksel'e hareketinden önce, AKP'nin Dış İlişkilerden Sorumlu Genel Başkan Yardımcısı Şaban Dişli'nin de katıldığı toplantıda bu konu konuşulmuş 
   - AKP olarak Avrupa'da Hıristiyan Demokrat ve Muhafazakarların grubuna mı, yoksa Liberallerin grubuna mı katılmak doğru olur 
   Liberaller AKP'yi istiyorlar zaten. AKP'nin eğilimi "Türkiye'yi anlatalım" gerekçesiyle Hıristiyan Demokrat Partiler grubuna katılmak... Ama Türkiye'yi "anlamamakta" bunlar direndikçe AKP'de Liberaller daha ilgi çekici hale geliyor. 
   Yine de Gül'ün Avrupa sağının kongresine katılması ve Türkiye'nin AB üyeliğinin gerekçelerini anlatması, temaslarda bulunması çok iyi oldu. 
   
   ABDULLAH Gül Avrupa sağına konuşurken, hem "din"den hem "para"dan, hem "strateji"den bahsetti 
   - Müslüman toplumda çağdaşlık ve demokrasi... Türkiye'nin AB üyeliğinin Avrupa'ya parasal yük getirmeyeceği... Türkiye'nin jeopolitik ve jeostratejik konumunun Avrupa için de çok önemli olması... 
   Bunlar son derece ciddi konular ve sol partilere de kendimizi aynı gerekçelerle anlatıyoruz. Ama Avrupa sağı 'din' farkını sorun yapıyor. 
   Alman Hıristiyan Demokratları militanca bir katılıkla Türkiye'nin üyeliğine karşı çıkıyor liderleri Bayan Angela Merkel bunun şampiyonluğunu üstlenmiş durumda. İktidardaki Alman solu ise Türkiye'yi destekliyor bunda solun felsefi açıklığı kadar Türk oylarının da rolü var. 
   Türbanı yasaklarken Atatürk'e 'referans' yapan Fransız sağı ile Avusturya sağı da Türkiye'nin üyeliğine karşı. 
   Ama İtalyan, Yunan, İspanyol ve İngiliz sağı Türkiye'nin üyeliğine destek veriyor. 
   Sağ sol faktörü bir gerçek ama dikkat ettiniz mi, Avrupa'yı çekip çeviren "Franco Germen" ittifakını dengelemek ihtiyacını duyan Akdeniz ülkeleri sağıyla soluyla Türkiye'yi destekliyor. Çünkü Türkiye'nin üyeliği Avrupa'ya stratejik vizyonla birlikte istikrarlı bir denge de getirecek. 
   
      
   
   
</TEXT>
</DOC>
