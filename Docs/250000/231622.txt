<DOC>
<DOCNO> 231622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sondun50.html </URL>
<DATE> 2004/04/15/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Öğretmenini öldüren Türk öğrencinin ilk duruşması yapıldı... 
</HEADLINE>
<TEXT>

     Hollanda'nın Lahey kentinde orta dereceli bir okulda geçen ocak ayında M.D. adlı 16 yaşındaki Türk öğrencinin okul müdür yardımcısını vurmasıyla işlenen cinayete ilişkin ilk duruşma yapıldı. 
     Lahey Mahkemesi'nde, öğretmenin ailesi, çalıştığı okuldan bir heyet ve sınırlı sayıda basın mensubunun kabul edildiği duruşmada, sanık M.D, öğretmeni öldürmek için ateş etmediğini, kendisine karşı aşağılayıcı davranışları yüzünden ona ''bir ders vermek'' amacıyla omuzuna ateş ettiğini anlattı. 
     Görgü tanıkları da M.D'nin sinirli bir şekilde arkadaşının kullandığı bir arabayla okula geldiğini, muhtemelen alkol ya da uyuşturucu etkisi altında olabileceğini ve küçük bir tabancayla ateş ettiğini söylediler. 
     Duruşma sırasında M.D'nin sinirli olduğu gözlemlendi. 
     Hollanda'da normal koşullarda 18 yaşın altındaki sanıkların duruşmaları basına ve dinleyicilere kapalı yapılırken, bu davanın, konunun önemi ve kamuoyunun olaya duyduğu ilgi dolayısıyla basına ve az sayıda kişiye açık olarak yapıldığı belirtildi. 
     Mahkemenin, ilk duruşmanın ardından öncelikle M.D'nin yetişkin ya da çocuk statüsünde yargılanmasına karar vermesi bekleniyor. 
     Lahey'deki Tera kolejine devam eden 16 yaşındaki M.D, 13 Ocak'ta kantinde tartıştığı okul müdür yardımcısı ve aynı zamanda biyoloji öğretmeni olan Hans van Wieren'e 48 bir el ateş etmiş, öğretmen, başına isabet eden kurşunla yaşamını yitirmişti. 
     
</TEXT>
</DOC>
