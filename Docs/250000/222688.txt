<DOC>
<DOCNO> 222688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/yazar/sazak.html </URL>
<DATE> 2004/03/16/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
İspanya'da solun zaferi 
</HEADLINE>
<TEXT>

   
   İspanya'nın 11 Eylül'ü ardından yapılan seçimler, Halk Partisi'nin sekiz yıllık iktidarına son verirken Zapatero liderliğindeki Sosyalist Parti'nin zaferiyle sonuçlandı. 
   Aznar yönetiminin seçim yenilgisinde Madrid'de 200 kişinin ölümü, 1500 kişinin yaralanmasıyla sonuçlanan terör eylemi ardından ETA'yı sorumlu göstermeye yönelik manipülasyonların yanı sıra, Irak'ta savaş yanlısı politikaya yönelik tepkilerin de rol oynadığı anlaşılıyor. 
   İspanya Başbakanı Aznar'ın ABD'nin isteğiyle askerlerini Irak'a göndermekle ülkesini terörün hedefi haline getirebileceğine ilişkin kuşkular ifade ediliyordu. Ancak 11 Mart'taki korkunç saldırının seçimlere üç gün kala gerçekleşeceğini kimse tahmin edemezdi. İspanya tarihinin en kanlı terör eylemi ardından yaşanan şokun, seçim sonuçlarını etkilemesi kaçınılmazdı. Hükümet yaslı halkın duygularını tetikleyecek bir hata yaptı. Eylemi doğrudan ETA'ya bağlamaya çalıştı. El Kaide olasılığı geri plana itilirken, halkın Irak politikasıyla İspanya'yı hedef alan terör saldırısı arasında bağlantı kurması ve bu tepkinin sandığa yansıması önlenmek istendi. 
   Pazar günkü seçimlerde tam tersi oldu. 
   Halk terörün faturasını Aznar hükümetine kesti. 
   Böylece muhalefetteki Sosyalist Parti, yüzde 3 - 5 arasındaki farkı kapatarak öne geçti. Oysa Başbakan Aznar, 8 yıllık iktidarı sonunda seçimi kazanacağından öylesine emindi ki, 14 Mart'ta seçim tarihini ilan ederken kendisi de aday olmayacağını ilan etmişti. 
   Merkez sağ iktidardaki lider değişikliği sonucu değiştirmeye yetmedi. 
   Sosyalist İşçi Partisi PSOE yüzde 43 oyla 350 sandalyeli Meclis'te 164 milletvekili çıkardı. İspanyol solunun yeni başbakan adayı 43 yaşındaki Jose Luis Rodriguez Zapatero, koalisyon hükümeti kuracak. 
   Zapatero'nun seçim zaferiyle birlikte, Irak'taki İspanyol askerlerini çekeceğini ilan etmesi anlamlıdır. 
   Aznar'ın patronları Bush ve Blair'in siyasi kaderlerinin ne olacağı da giderek daha çok merak uyandırıyor ABD'de kasımda yapılacak seçimlerde George W. Bush başkanlığını koruyabilecek mi 
   İspanya'daki seçimden elbette 'terör' dışında çıkarılacak dersler de olmalı. Avrupa demokrasilerindeki klasik sağ sol partiler dengesi ülkelerin durumuna göre sandığa farklı yansıyor. Yıpranan gidiyor. Aznar, İspanya'yı AB'ye taşıyan Gonzales efsanesine son vererek iktidara gelmişti. Koltuğunu yeniden sola bırakıyor. 
   Yunanistan'da ise Sosyalist PASOK gitti, Karamanlis liderliğindeki merkez sağ yönetime geldi. 
   Solsuz demokrasi olmaz. 
   Türkiye'nin bugünkü muhalefet boşluğu karşısında solda bir seçenek çıkaramayışı AB sürecine de terstir. 
   28 Mart seçimleri bu açıdan da uyarıcı olmalıdır. 
   
      
   
   
</TEXT>
</DOC>
