<DOC>
<DOCNO> 207029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/soneko13.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalılar borç batağında... 
</HEADLINE>
<TEXT>

     Noel ve Yılbaşı, ondan öncesi de Şükran Günü alışveriş furyası döneminin faturalarını almaya başlayan ABD'lilerin borç dağı yükü giderek büyürken, tasarruf oranları da düşüyor. 
     ABD'de tüketicilerin borçları geçen 10 yılda iki mislinden fazla artarak rekor düzeylere ulaşırken, birçok aile borç yüküyle başetmede oldukça zorlanıyor. 
     Birçok ülkede olduğu gibi yüklü borçlanma bol keseden harcama, evililik, düğün hazırlıklarıyla başlıyor, daha sonraki aşamalarda kredi kartları ve diğer faturaların ödemelerinde gecikmeler, ertelemeler, aksamalar, alacaklılarla müzakerelerle devam ediyor. 
     Devreye giren kredi danışmanları evli çiftler, aileler için borç geri ödeme planı hazırlıyor, fakat borçların tamamının temizlenmesi üç, dört ya da daha fazla yılı alıyor. 
     Hayatlarını maaş, ücret alımına endeksleyen bu aileler, herşeye rağmen, Bireysel Emeklilik Hesabı Individual Retirement Account, IRA sayesinde yaşlılık günleri için de birikim yaptıklarından, harcamalarında daha dikkatli olabiliyor. 
     Amerikan Merkez Bankası'nın FED verilerine göre, tüketicilerin ipotekli konut kredileri haricindeki borç tutarı kredi kartları ve otomotiv kredileri , Ekim 2003'de 1.98 trilyon dolarla rekor kırdı. Bu miktar, borç hane sayısına bölündüğünde her ABD'li haneye aileye 18 bin 700 dolar borç düşüyor. 
     Resmi verilere göre, tasarruf oranı da vergi sonrası yılın ilk yarısında yüzde 2'ye indi. Bu, birçok kişinin emeklilik için tasarruf etmek bir yana, mali acil durumlarla başedebilecek imkanlara sahip olmadıklarını gösteriyor. 
     Büyük Buhran dönemi neslinin giderek yokoluşuyla, onların tasarruf, tutumluluk, paylaşım, dayanışma gibi değerlerinin de yitirilmesi, şimdiki neslin tümünün tutumluluk ve dikkatli harcamadan habersiz olduğundan endişeleniliyor. 
     
     ABD'Yİ BÜYÜK ÜLKE KILAN DOKU ÇÖZÜLÜYOR... 
     Bazı uzmanlara göre, ''bu durum, ABD'yi büyük ülke kılan dokuyu parçalıyor, çözüyor adeta''. Sorun, mali kuruluşların hak etsin ya da etmesin 1980'lerde bol keseden kredi kartı dağıtıp, kredi açmalarına kadar gidiyor. 
     Bir sonraki neslin önceki nesilden daha iyi kazanacağı ve daha iyi yaşam şartlarına kavuşacağı beklentisi ve bunun adeta garanti sayılması da borçlanma olgusunu büyütürken, ABD'liler alışveriş şampiyonları oldular. 
     ABD'de 11 Eylül 2001 tarihindeki terörist saldırılar sonrasında alışveriş kendini avutma, teselli, bütün olanları unutma aracına dönüştü. 
     ABD'de üst gelir gruplarındaki aileler harcamalarına çeki-düzen veriyor, kısıyor. Alt gelir gruplarındakiler ise borç ödemelerinde çok zorlanıyor. Bu ülkede hanelerin gelirlerinin vergi sonrası gelirlerinin yüzde 18.1'i, ipotekli konut kredileri borç ödelemelerine gidiyor. 
     Bu nedenle daha fazla harcamak için borçlanmak zorlaşıyor. Tüketici harcamalarının ekonominin üçte ikisini oluşturduğu ABD'de, bu durumun ekonominin genel gidişatını nasıl etkileyeceği irdeleniyor. 
     ABD'de faiz oranları düşük seyrettiği sürece, tüketiciler borçlarını rahat rahat ödeyebileceklerse de kimi ekonomistlere göre, ''tüketici borçları, uzun vadede saatli bomba''. Zira, bu borçlar ekonomiye sert bir darbe ya da faiz oranlarında artışa neden olabilir, fazla borçlanma istikrarsızlık yaratabilir. 
     
</TEXT>
</DOC>
