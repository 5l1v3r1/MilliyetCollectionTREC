<DOC>
<DOCNO> 240331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sontur04.html </URL>
<DATE> 2004/05/15/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
İhtisas kursuna gitmeyen müftü olamayacak... 
</HEADLINE>
<TEXT>

     Diyanet İşleri Başkanı Ali Bardakoğlu, personelin mesleki eğitim bakımından daha iyi yetişmelerini sağlamak, hizmette verimliliklerini artırmak, üst görevlere hazırlamak amacıyla düzenlenen Hizmetiçi Eğitim İhtisas Kursları'nda 74 bin personeli eğiteceklerini belirterek, kursa katılmayanlar ile başarısız olanların müftü olamayacağını bildirdi. 
     Ali Bardakoğlu, AA muhabirine yaptığı açıklamada, din görevlilerinin kendilerini yetiştirmeleri, bilim dünyasının din hizmetleri alanındaki sorunları görmesi ve buna göre reel çözümler üretmeleri için ilahiyat fakültelerinin olduğu yerlerde Hizmetiçi Eğitim İhtisas Kursları açmayı hedeflediklerini kaydetti. 
     Diyanet personeli için objektif sınav sistemini her kademede devreye soktuklarını ifade eden Bardakoğlu, personeli dini yüksek eğitim ve doktora yapmaları için teşvik ettiklerini ve çeşitli kaynak kitapları okumaları tavsiyesinde bulunduklarını söyledi. 
     Bardakoğlu, açılan hizmetiçi eğitim ihtisas kurslarıyla 74 bin din görevlisini zaman içerisinde eğiteceklerini kaydetti. 
     Ali Bardakoğlu'nun verdiği bilgiye göre, din görevlileri için Erzurum Mehmet Nuri Yılmaz, Kayseri, Konya-Selçuk ve Trabzon-Akçaabat Eğitim merkezlerinde Eylül ayından itibaren tefsir, hadis ve fıkıh konularında ihtisas kursları düzenlenecek. 
     Kurslara katılacaklar, bu merkezlerde Kuranıkerim, Arapça ve genel kültür konularında yapılacak mülakatla belirlenecek. 
     Mülakata katılacak adaylarda ise 4 yıllık dini yükseköğrenim görmüş olmak, memuriyette adaylığı kaldırılmış, olumsuz sicil almamış ve askerlik görevini yapmış olmak şartı aranacak. 
     Yüksek lisans veya doktora öğrencisi olanlardan kurs süresi kadar tecilli olanlarda askerlik şartı aranmayacak. 
     Daha önce bu kursa katılıp başarısız olanların başvuruları kabul edilmeyecek. Görevli olduğu ilde ihtisas kursu bulunan görevliler, sadece bu ildeki kurs için müracaat edebilecek. 
     
</TEXT>
</DOC>
