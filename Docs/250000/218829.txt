<DOC>
<DOCNO> 218829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/dunya/dun01.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat para istedi 
</HEADLINE>
<TEXT>

   KKTC Başbakanı memurlara söz verilen maaş zammını yapabilmek için Ankara'dan hibe ve kredilerde kesinti yapmamasını istedi 
      UTKU ÇAKIRÖZER Lefkoşa 

   
   Kıbrıs'ta nisanda yapılacak referandum öncesinde KKTC Başbakanı Mehmet Ali Talat, memur maaşlarına zam yapabilmek için Ankara'dan yardım istedi. Başbakan Tayyip Erdoğan'la geçen hafta telefon görüşmesi yapan Talat, Türkiye'nin KKTC'ye göndereceği yardımda tasarruf gerekçesiyle yüzde 13 kesintiye gitme yönündeki kararının yeniden gözden geçirilmesini istedi. 
   Hibe ve kredi olarak KKTC'ye toplam 563 trilyon lira göndermeyi 2004 bütçesine koyan hükümet, IMF'nin baskısıyla tüm bütçe kalemlerinde önce yüzde 10 kesintiye gitmiş daha sonra bu rakamı yüzde 13'e çıkarmıştı. Hükümetin bu kararının KKTC'ye gidecek yardıma da uygulanacağı ortaya çıkınca, Talat yaklaşık 60 trilyon liralık kesinti için geçen hafta Erdoğan'ı aradı. 
   
   'Bütçemizi kesmeyin' 
   Adadaki müzakereleri anımsatan Talat'ın görüşmede "Önceki hükümet Ocak 2004'te yüzde 6.9 zam yapma taahhüdü vermişti. Zammı hala yapamadık. Önümüzde kritik bir süreç var ve nisanda Annan Planı referanduma sunulacak. Böyle bir dönemde bütçemizi kesmeyin" mesajı verdiği öğrenildi. Erdoğan'ın söz vermemesine rağmen, yardımda "esnek" bir tutum sergilemesi ve en azından yüzde 5 oranında zamma imkan sağlaması bekleniyor. 
   
   'Müzakereler Erdoğan'ın eseri'    New York Times Türkiye konusunda tereddüt edenler, seçilmiş hükümetin orduyu hizaya getirebileceğinden şüpheliydi. Erdoğan'ın Kıbrıs üzerinden yaptığı tam olarak budur 
   ABD'de yayımlanan The New York Times gazetesi, dünkü başyazısında, Kıbrıs'ta 1 Mayıs'a kadar çözüm için müzakerelerin başlatılmasının "baş aktörünün" Başbakan Recep Tayyip Erdoğan olduğunu, Erdoğan'ın bu hamlesiyle "orduyu hizaya getirdiğini" yazdı. 
   "Kıbrıs için yeni başlangıç" başlıklı yazıda çözüm sürecinin başlamasında en önemli rolü oynayan isimlerin, BM Genel Sekreteri Kofi Annan ve Erdoğan olduğu belirtildi. 
   Başyazıda "Müzakerelerde sonuç ne olursa olsun, Erdoğan hükümetinin cesur ve yapıcı liderliği, Türkiye'nin AB üyeliğinin sağlama bağlanmasını sağlamalı. Türkiye konusunda tereddüt edenler, seçilmiş hükümetin orduyu hizaya getirebileceğinden şüpheliydi. Erdoğan'ın şu anda Kıbrıs üzerinden yaptığı tam olarak budur. Başarısı, AB'deki 'şüphelileri' susturmalıdır" denildi. 
   
   Weston ABD cömert davranacak    Müzakere sürecine ilişkin temaslarda bulunmak üzere dün adaya gelen ABD Dışişleri Bakanlığı Kıbrıs Özel Koordinatörü Thomas Weston, Kıbrıs'ta iki taraf arasında bir anlaşmaya varılması durumunda birleşmenin maliyetini karşılama konusunda Washington yönetimin cömert yardımda bulunacağını söyledi. Weston, KKTC'de bugün yapacağı temaslar çerçevesinde saat 15.00'te Cumhurbaşkanı Rauf Denktaş tarafından kabul edilecek. n LEFKOŞA AA 
   
   
</TEXT>
</DOC>
