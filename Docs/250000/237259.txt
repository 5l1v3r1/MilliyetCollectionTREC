<DOC>
<DOCNO> 237259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonspo15.html </URL>
<DATE> 2004/05/04/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Trabzonspor'da, 3 futbolcu takımdaki yerini alamayacak... 
</HEADLINE>
<TEXT>

     Türkiye Kupası finalinde yarın Gençlerbirliği ile Atatürk Olimpiyat Stadı'nda karşılaşacak olan Trabzonspor'da, zorlu karşılaşma öncesi 3 oyuncu forma giyemeyecek. 
     Kulüp doktoru Mesut Çelebi, bordo-mavili takımda, sakatlıkları süren Fatih, Somers ile Gaziantepspor maçında sakatlanan Hasan Üçüncü'nün yarınki karşılaşmada takımdaki yerlerini alamayacağını söyledi. 
     Kart cezası nedeniyle Gaziantepspor maçında forma giyemeyen Tolga ise takımdaki yerini alabilecek. Augustine'nin yerine sakatlığı düzelen Yattara'nın, Hasan Üçüncü'nün yerine ise Romaschenko'nun ilk 11'de görev alması bekleniyor. 
     Bu akşam İstanbul'da basına kapalı yapacağı çalışmanın ardından maç saatini beklemeye başlayacak olan bordo-mavili takımın yarınki karşılaşmaya şu 11 ile çıkması bekleniyor 
     ''Petkoviç, Emrah, Tolga, Erdinç, Volkan, Hüseyin, İbrahim Ege, Romaschenko, Gökdeniz, Yattara ve Mehmet Yılmaz.'' 
     
     TRABZON'DAN TARAFTAR İLGİSİ 
     Bordo-mavili taraftarlar, Türkiye Kupası finalinde takımlarının yapacağı maça ilgi gösteriyor. 
     Bazı taraftar grupları, otobüslerle İstanbul'a takımlarına destek vermeye gidiyor. 
     Bordo-mavili kulübün yönetim kurulu, Gençlerbirliği maçında İstanbul'daki taraftarlarla birlikte 50 bine yakın taraftarın desteğini bekliyor. 
     
</TEXT>
</DOC>
