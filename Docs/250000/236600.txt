<DOC>
<DOCNO> 236600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/spor/spo07.html </URL>
<DATE> 2004/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Süper'sin Sakarya 1-0 
</HEADLINE>
<TEXT>


Yeşil-Siyahlılar'ın 5 yıllık özlemi bitti, Süper Lig'e dün yeniden "Merhaba" dedi. Antrenör Şaban Yıldırım'ın öğrencileri, mutluluğunu onbinlerce taraftarıyla sabaha kadar kutladı 


Kayseri'yi 1-0 yendi 
YILLARDIR hep Play - off maçlarına kalan, ancak bir türlü Süper Lig'i yakalayamayan Sakaryaspor dün nihayet muradına erdi. Sadi Tekelioğlu'nun görevinden ayrılması sonrasında Antrenör Şaban Yıldırım ile müthiş bir performans yakalayan Yeşil - Siyahlılar, dün Kayserispor'u Burak'ın golüyle 1-0 geçti, mutlu sona ulaşmayı başardı. 

Onbinler sokaklarda 
1998-99 sezonunda ikinci lige düşmesinin ardından 5 yıldır şampiyonluk mücadelesi veren Sakaryaspor, zaferin sevincini taraftarıyla paylaştı. Şaban Yıldırım ve futbolcular, karşılaşmanın ardından omuzlara alınarak tur attı. Kayserispor maçında tribünleri dolduran onbinler de, daha sonra şehrin sokaklarına aktı, Yeşil - Siyahlı bayraklarla başarıyı kutladı. 

Yıldırım'ın mutluluğu 
SAKARYASPOR'UN bugünlere gelmesindeki büyük hisse sahibi Teknik Direktör Şaban Yıldırım, büyük mutluluk yaşadıklarını belirtti. Bu uzun maratonda nefeslerini iyi ayarladıklarını vurgulayan Yıldırım, şöyle devam etti "Çok şükür Süper Lig'e ulaşmayı başardık. Futbolcularımın hepsine ve tabii ki taraftarımıza çok teşekkür ediyorum." 

Burak omuzlarda 

Sakaryaspor'u Süper Lig'e taşıyan gole imzasını atan Burak Akdiş, karşılaşmanın ardından omuzlara alındı. Yeşil - Siyahlılar'ı 58. dakikada rahatlatan golcü, gelecek sezon daha da iyiye ulaşmak için uğraş vereceklerini söyledi. 


</TEXT>
</DOC>
