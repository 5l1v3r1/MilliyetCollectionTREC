<DOC>
<DOCNO> 239567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/siyaset/axsiy00.html </URL>
<DATE> 2004/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İncinecek bir şey yok 
</HEADLINE>
<TEXT>


Emine Erdoğan, Atina'daki uğurlamayla ilgili olarak, "Bize gönül verenleri mahcup edecek bir şey yaşanmadı" dedi 

İSTANBUL Milliyet 


Vakit gazetesi yazarı Sibel Eraslan, Yunanistan Başbakanı Kostas Karamanlis'in Atina'daki uğurlama töreninde yanağından öptüğü, Başbakan Recep Tayyip Erdoğan'ın eşi Emine Erdoğan'ın "Bizi sevenler duadan eksik etmesinler. Onları mahcup edecek hiçbir şey yapmadık" dediğini kaydetti. 
Eraslan, "Emine Erdoğan ne diyor " başlıklı dünkü yazısında, Emine Erdoğan'la yaptığı konuşmayı aktardı. Eraslan, "ateşten bir gömleğin içinde gülümsemeye çalıştığını" belirttiği Erdoğan'ın şu sözlerine yer verdi 
"Bizi sevenler ve gönül verenler bilsinler ki, medyanın bahsettiği şekilde değil olanlar. Ne bize gönül veren insanlarımızı, ne de ailece bizi incitecek bir şey kesinlikle yaşanmadı." 
Erdoğan'ın "kutsal bildiğimiz şeyler üzerine ant içerek konuştuğunu" söyleyen Eraslan, sözlerini şöyle aktardı 
"Eğer basının aktardığı gibi bir durum olsaydı, 'Evet engel olmaya çalıştım ama başaramadım, böyle bir şey maalesef oldu' derdim... Hem eğer medyanın yansıttığı şekliyle olsaydı, Tayyip Bey buna müsaade eder miydi, yanımdaydı kendisi." 

Protokolü tartışalım 
Emine Erdoğan'la "O zaman protokol kurallarını tartışmaya açalım" diye konuştuklarını da anlatan Eraslan'ın yazısında, aralarında geçen konuşma şöyle yer aldı "Madem tokalaşmak ve diğer vuku bulacak de-facto vedalaşmalar bu kadar kötü... Niçin insanlara bu kuralları protokol diye dayatıyorsunuz Kadınla erkeğin tokalaşması neden bu kadar olmazsa olmaz. Niçin bu kadar değiştirilemez, hatta değiştirilmesi teklif dahi edilemez inkılap kanunlarındanmış gibi dayatılıyor." 

Milli Gazete'nin 'kanına dokundu' 

İSTANBUL Milliyet 

Milli Gazete yazarı Burhan Bozgeyik de, "Yunanistan Başbakanı provokatör mü" başlıklı yazısında, "Adam koskoca Başbakan olmuş, o inanca sahip kimselerin yapısını, tavrını bilemez mi" diye sordu. Bozgeyik'in yazısından bazı bölümler şöyle "Bu haber ve fotoğraflar gerçekte, affedilemez bir skandalın belgesidir. Yunanistan Başbakanı'nın yaptığına ne denir Koskoca Başbakan, o kadar danışmanı ve kabataslak bilgisi ile o davranışta bulunamayacağını bilemez mi Peki o halde niçin bir hanımın inancına saygı göstermedi de o küstahça harekette bulundu Maksadı neydi Kim ne düşünürse düşünsün bizi ilgilendirmez. Doğrusu Yunanistan Başbakanı'nın protokol ve diplomasi kaidesine uymayan o tavrı kanımıza dokundu. O tavır cahillik ve patavatsızlık diye geçiştirilemez." 



</TEXT>
</DOC>
