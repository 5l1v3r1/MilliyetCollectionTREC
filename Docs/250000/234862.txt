<DOC>
<DOCNO> 234862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun63.html </URL>
<DATE> 2004/04/26/ </DATE>
<TIME> 20.05 </TIME>
<AUTHOR>  </AUTHOR>
<HEADLINE>
Wall Street Journal, Kıbrıs referandumu, Türkiye'ye ileri dönük ışık oldu 
</HEADLINE>
<TEXT>

     Amerikan finans çevrelerinin gazetesi Wall Street Journal'da Kıbrıs'ta yapılan referandumdan alınan sonuçların, Türkiye açısından ''ileriye yönelik bir umut ışığı olduğu'' yorumuna yer verildi. 
     Gazetede konuyla ilgili olarak yer alan haber-yorumda, ''Uluslararası toplumun Türkiye'nin desteğiyle ilgili takdiri, ülkenin AB üyeliği davasına güç kazandırdı'' denildi. 
     ''Kıbrıs konusunda resmi bir uzlaşıya varılamamasının Türkiye açısından hayatı zorlaştırdığına'' değinilen haberde, ''Kıbrıs Rum Yönetiminin KRY ilerde AB üyesi sıfatıyla başka bir ülkenin Türkiye'nin üyeliğini veto edebileceğine'' dikkat çekildi. 
     
     ASIL BÜYÜK TEHLİKE 
     ''Bu durum Kıbrıs Rum hükümetine, Türkiye'nin AB'ye katılma günü geldiğinde, birleşmenin kendi koşulları çerçevesinde gerçekleşmesini talep etme gücü veriyor'' denilen gazete haberinde, ''Türkiye'nin AB üyesi olması konusunda şüpheleri bulunan diğer hükümetler de Rum vetosunu teşvik ederek kendilerini hayır deme külfetinden kurtarabilirler'' yorumu yapıldı. 
     AB'nin birleşmeden sorumlu yetkilisi Guenter Verheugen'in Alman ARD televizyonuna yaptığı açıklamada, ''Kıbrıs Türklerinin ekonomik izolasyondan kurtulmaları için ciddi çaba harcamaları gerekeceği'' yolundaki sözlerine de yer verilen gazetede, Türkiye'nin AB'ye katılımının, Avrupa Parlamentosu seçimleri propaganda sürecinde önemli bir konu olacağına'' işaret edildi. 
     Gazetede, ''Sosyalistlerin, Almanya dahil çeşitli ülkelerde Türkiye'nin talebini desteklerken, Hıristiyan-Demokratların Türkiye'nin AB üyeliğine karşı çıktıklarının'' altı çizildi. 
     Haber yorumda, ''Türkiye'nin AB'ye katılabilmek için orduyu sivil yönetimin denetimi altına alma yolunda ilerlediği, serbest pazar ekonomisine geçtiği ve insan haklarını güvence altına aldığı konusunda Avrupalıları ikna etmesi gerekecek'' ifadelerine de yer verildi. 
     
</TEXT>
</DOC>
