<DOC>
<DOCNO> 234250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sontur36.html </URL>
<DATE> 2004/04/23/ </DATE>
<TIME> 21.52 </TIME>
<AUTHOR>  </AUTHOR>
<HEADLINE>
Ambarlı gümrük sahasında bir konteynırda 500 adet Kalaşnikof yakalandı 
</HEADLINE>
<TEXT>

     Ambarlı gümrük sahasındaki Bulgaristan çıkışlı bir konteynırda yapılan aramada, yaklaşık 500 adet Kalaşnikof marka silah bulundu. 
     AA muhabirinin aldığı bilgiye göre, Bulgaristan'dan gemiyle transit yük olarak gelen ve Ambarlı gümrük sahasına indirilen bir konteynırda, şüphe üzerine arama yapıldı. 
     İstanbul Kaçakçılık İstihbarat Takibat ve Narkotik Gümrük Muhafaza Müdürlüğü, Ambarlı Gümrük Müdürlüğü ve Ambarlı Gümrük Muhafaza Müdürlüğü ekiplerinin yaptıkları arama sonucunda, konteynırda yaklaşık 500 adet Kalaşnikof marka silah olduğu tespit edildi. 
     Silahların, ''sportif amaçlı av tüfeği'' olarak beyan edildiği öğrenilirken, Bulgaristan çıkışlı transit yükün gidiş yerinin Paraguay, alıcısının da Almanya'daki bir firma olarak gözüktüğü kaydedildi. 
     Bulunan silahlardan bir numunenin kriminal polis laboratuvarına gönderildiği ve olayla ilgili incelemenin sürdüğü bildirildi. 
     
</TEXT>
</DOC>
