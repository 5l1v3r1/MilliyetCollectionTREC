<DOC>
<DOCNO> 224756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sondun39.html </URL>
<DATE> 2004/03/23/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Teröristler, 110 kg dinamiti 7 bin euro ve esrar karşılığında almış 
</HEADLINE>
<TEXT>

     İspanya'nın başkenti Madrid'de 11 Mart'ta düzenlenen saldırılarda kullanılan 110 kilogram dinamitin teröristler tarafından 7 bin euro ve bir miktar esrar karşılığında satın alındığı iddia edildi. 
     İspanyol gazetelerinin, Ulusal Polis'ten alınan bilgilere dayanarak verdiği haberde, tutuklu yargılanmasına karar verilen İspanyol Jose Emilio Suarez Trashorras'ın Burgos'taki fabrikadan çaldığı 110 kilogram goma 2 ECO tipi dinamiti, Faslı oldukları belirtilen teröristlere 7 bin euro ve bir miktar esrar karşılığında sattığı bildirildi. 
     İspanya'da yaşayan ve Fas İslami Savaşçı Örgütü üyesi olduğu öne sürülen 3 Faslının, dinamitleri, geçen şubat ayında ülkenin kuzeyindeki Asturias Bölgesi'ndeki Aviles kentinde teslim aldığı belirtildi. 
     Faslıların dinamitleri temin etmek için Asturia'daki Villabona cezaevinde bulunan bir arkadaşlarının vasıtasıyla temas kurdukları 27 yaşındaki Surez'in teröristlere bir araç da ayarladığı kaydedildi. 
     Bu araç, 11 Mart saldırılarının yapıldığı trenlerin hareket noktası Alcala de Henares kentindeki tren istasyonunun yakınında bulunmuştu. 
     Öte yandan, İspanyol polisinin 11 Mart'taki saldırıların emrini kimin ve nerede verdiğine ilişkin araştırmalara yoğunluk verdiği belirtiliyor. Şüpheli olarak Fas İslami Savaşçı Örgütü'nün yöneticileri veya El Kaide'nin Avrupa'daki bazı sorumlularının gösterildiği iddia ediliyor. 
     
</TEXT>
</DOC>
