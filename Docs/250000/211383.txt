<DOC>
<DOCNO> 211383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/spor/ydemirkol.html </URL>
<DATE> 2004/01/27/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Başımıza yıkıldı 
</HEADLINE>
<TEXT>

   
   Yıllardır bu kadar azimli bir depar, çok zor bir açıdan bu kadar muhteşem bir aşırtma şut görmemiştim. Serkan'ın karşısında Cordoba gibi bir golyemez varken sağ ayağının dışıyla yaptığı gol vuruşu, insanı yerine mıhlayacak cinsten. Peki bu muhteşem sayıyı, futbol kurallarını inkar eden bir itirazlar bulamacına boğmak hakkaniyetli mi Bu mu futbola bakışımız 
   Siz hiç aşil tendon kopmasını işittiniz mi Ağzına kadar dolu bir basketbol salonunda binlerce insanın tezahüratı altında çıkan "şırrak" sesi herkesi susturacak kadar şiddetli bir kamçı efektidir. Zago'nun Celil'in tandonuna basışında eğer İnönü'dekiler bu sesi duymadılarsa, Samsunlu oyuncunun bileğinin şans eseri bükülmesindendir. Celil'in futbol hayatını 6 ay sekteye uğratabilecek bu kötü niyetli faulün kırmızı kartla cezalandırılmasının ardında oyunlar aramak hakkaniyetli mi peki Bu mu insanlığınız Bu kadar mı aklınızı başınızdan aldı taraftarlığınız. Bu iki örnek, futbolu getirdiğimiz yeri çok iyi anlatıyor. Yani aslında biz pazar akşamki maç ve sonrasındaki tartışmalarda bir futbol gecesini değil, futbolumuzun başımıza yıkılışını izledik. Nouma'yı elini şortunun içine soktu diye sınırdışı edenlerin İlhan'ın 60 dakika sağa sola tekme savuruşuna bir şey demeyişini gördük. Babalar bu cellatlığı nasıl anlattılar çocuklarına acaba Bakalım Bilgili şimdi ne yapacak 
   Sonra, yılların ardından Lucescu ile tanıştık. Türkiye'yi terk etmekle tehdit etti bizi. Herhalde bir sene polislerin, bir sene askerlerin takımının şampiyon olduğu, dünyanın en şaibeli ligi olan Rumen Ligi'ne gidecek. Allah yolunu açık etsin. Daha sonra Telegol'e bağlandı. Dünya Kupası finali yönetmiş bir hakeme "Çok b..tan bir hakemsin" deyişini Güntekin Onay tercüme edemedi. Terbiyesi elvermedi. TFF Yönetim Kurulu Üyesi Bayram Yağcı'yı dinledik ardından. Hiçbir Beşiktaş yöneticisinin konuşmadığı kadar ağır konuştu, Türk futbolunun araştırılması ve geliştirilmesinden sorumlu şahıs. Ardından TFF Başkan Vekili Orhan Saka'nın "Ben olsaydım, sakatlık numarası yapıp, takımı 6 kişiye düşürür hükmen yenik sayılırdım" dediğini işittik, kulaklarımıza inanamadık. Efsane bir kaptanın soyadını taşıyan bir futbol yorumcusunun bu işi Yıldırım Demirören'in tezgahladığını iddia edişine tanık olduk. Bunlar ortalıkta olanlar. Konuşulamayanlar ama bilinenler de var. Pancu'nun, İlhan'ın kırmızı kartlarının nasıl 'alındığı' gibi. Beşiktaş malzemecisinin Cesar'ı soyunma odasında dövmesi gibi. Bunların hepsini ve daha fazlasını bir günde yaşadık. Zaten birkaç saat önce Fenerbahçe'nin transfer etmek üzere olduğu Mehmet Yozgatlı'nın sahaya sürülmeyişinin ardındaki hikayeleri de duymuştuk. 
   Biz pazar günü futbolu değil, futbolumuzun başımıza yıkılışına tanık olduk. Bu pazar futbolumuzun depremidir. Yıkıp yeniden yapmalı. 
   
      
   
</TEXT>
</DOC>
