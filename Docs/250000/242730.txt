<DOC>
<DOCNO> 242730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sonspo22.html </URL>
<DATE> 2004/05/25/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Atalay Statlarda sorun istemiyorum... 
</HEADLINE>
<TEXT>

     Türkiye Faal Futbol Hakemleri ve Gözlemcileri Derneği TFFHGD Yönetim Kurulu, Gençlik ve Spor Genel Müdürü GSGM Mehmet Atalay'ı makamında ziyaret etti. 
     Genel Müdür Atalay, Türkiye'de futbolun özerkleştikten sonra büyük bir gelişme kaydettiğini belirterek, ''Türk futbolundaki olumlu gelişme hakemlerimize de yansıdı. İnanıyorum ki hakemlerimiz yakın zamanda Avrupa kupalarında yarı final ve final maçları yönetecekler'' dedi. 
     Sporda birçok şeyin devlet tarafından organize edildiğini ifade eden Atalay, ''Bu durumun ortadan kaldırılması gerekli. Her federasyon kendi alanındaki sorunlarla ilgilenecek. Statlarda protokol düzenlemelerini biz yapıyoruz. Bu görevi kulüplere bırakarak sivilleştirmek istiyoruz. Statlarda sorun istemiyorum'' diye konuştu. 
     TFFHGD Başkanı Mustafa Çulcu ise konuşmasında Türk hakemlerinin yeterli düzeye gelebilmesi için Genel Müdür Atalay'ın desteğine ihtiyaçlarının olduğunu söyledi. 
     Çulcu, Atalay'dan FİFA kokartı taşımayan hakemlerin de Futbol Federasyonu Başkanı seçiminde delege olabilmesini, delegelerin Merkez Hakem Kurulu MHK tarafından seçilmesini, MHK'da ücret alan 3 üyenin 9'a çıkarılmasını, Doğu'daki bazı illerde dernek şubeleri için yer tahsis edilmesini, hakemlerin statlarda rahatlıkla antrenman yapabilmesini, amatör kümede maç yöneten hakemlerin ücretsiz sağlık kontrolünden geçebilmesi gibi kolaylıkların sağlanmasını istedi. 
     Ziyaret sonrasında dernek başkanı Mustafa Çulcu, Atalay'a hakem forması, düdük ve bir plaket hediye ederken, Atalay da Çulcu'ya üzerinde GSGM amblemi bulunan bir tabak verdi. 
     
     HAKEMLER ANITKABİR'DE 
     TFFHGD Yönetim Kurulu Anıtkabir'i ziyaret ederek, Atatürk'ün mozalesine çiçek bıraktı. 
     Mustafa Çulcu, Anıtkabir Özel Defteri'ne şunları yazdı 
     ''Yüce Atam, Türk hakemliğinin mevcut çizgisini daha yukarılara taşıyacağımıza, ilke ve inkılapların doğrultusunda çağdaş ve demokratik anlayış içerisinde, görev süremiz içinde hizmetler sunacağımıza Yüce Türk Ulusu önünde söz veriyoruz. 
     Bundan hiç kimsenin kuşkusu olmasın. 
     Rahat uyu Atam.'' Yönetim Kurulu üyeleri daha sonra Atatürk ve Kurtuluş Savaşı Müzesi'ni gezdiler. 
     
</TEXT>
</DOC>
