<DOC>
<DOCNO> 218214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sondun16.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Weston'un Kıbrıs programı belli oldu 
</HEADLINE>
<TEXT>

     ABD Dışişleri Bakanlığı Kıbrıs Özel Koordinatörü Thomas Weston'ın Kıbrıs ziyaretinin programı belli oldu. 
     Kıbrıs'a yapacağı çalışma gezisi için Washington'dan yarın ayrılacak olan Weston'ı taşıyan uçağın, pazar öğleden sonra Larnaka havaalanına inmesi bekleniyor. 
     Adada iki gün kalacak olan Weston, temaslarına pazartesi günü Güney Kıbrıs'tan başlayacak. 
     Weston, Güney Kıbrıs'ta, sırasıyla Rum yönetimi lideri Tasos Papadopulos, eski lider Glafkos Klerides, Rum ana muhalefet partisi Demokratik Seferberlik Partisi'nin DİSİ Genel Başkanı Nikos Anastasiades, Rum hükümetinin büyük ortağı AKEL partisinin Genel Sekreteri ve Rum Meclis Başkanı Dimitris Hristofyas'la görüşecek. 
     Weston, Güney Kıbrıs'taki temaslarının ardından Kuzey Kıbrıs Türk Cumhuriyeti'ne geçecek. 
     ABD Büyükelçiliği'nin KKTC'deki ofisinde saat 13.30'da KKTC Başbakanı Mehmet Ali Talat ve Dışişleri Bakanı, Başbakan Yardımcısı Serdar Denktaş ile yemekli toplantıda bir araya gelecek olan Weston, bu görüşmenin ardından Cumhurbaşkanlığı Sarayı'na geçerek ve KKTC Cumhurbaşkanı Rauf Denktaş tarafından saat 15.00'te kabul edilecek. 
     Amerikalı diplomat, temaslarının ardından aynı günün akşamı basın toplantısı düzenleyecek. 
     Adadaki temaslarının ardından salı sabahı saat 07.00'de Atina'ya hareket edecek olan Weston'ın, Atina ve Ankara'da temaslarda bulunup bulunmayacağı henüz netlik kazanmadı. 
     
</TEXT>
</DOC>
