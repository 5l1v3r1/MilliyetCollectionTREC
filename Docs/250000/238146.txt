<DOC>
<DOCNO> 238146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonsiy26.html </URL>
<DATE> 2004/05/07/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Anayasa değişikliği... 7. madde de kabul edildi... 
</HEADLINE>
<TEXT>

     TBMM Genel Kurulu'nda, Anayasa değişikliği teklifinin ikinci tur oylamasında uluslararası anlaşmaların iç hukukun üstünde sayılmasını öngören 7. maddesi kabul edildi. 
     Yapılan gizli oylamaya 482 milletvekili katıldı. Madde 102 ret oyuna karşılık 375 oyla kabul edildi. Bir milletvekili çekimser kalırken, 4 oy da boş çıktı. 
     Benimsenen madde, ''Milletlerarası andlaşmaları uygun bulma'' başlıklı Anayasa'nın 90. maddesinde değişiklik öngörüyor. Buna göre, ''Usulüne göre yürürlüğe konulmuş temel hak ve özgürlüklere ilişkin milletlerarası andlaşmalarla kanunların aynı konuda farklı hükümler içermesi nedeniyle çıkabilecek uyuşmazlıklarda milletlerarası andlaşma hükümleri esas alınır'' hükmü madde metnine giriyor. 
     CHP milletvekillerinin, uluslararası anlaşmaların BM, AB, AGİT ve İLO ile sınırlandırılmasını içeren önergesi ise AK Parti milletvekillerinin oylarıyla reddedildi. 
     
</TEXT>
</DOC>
