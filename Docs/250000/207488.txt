<DOC>
<DOCNO> 207488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sondun24.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
AFP'den Esad'ın Türkiye ziyareti yorumu... 
</HEADLINE>
<TEXT>

     Fransız Haber Ajansı AFP , Suriye Devlet Başkanı Beşşar Esad'ın Türkiye ziyaretini ele aldığı yorumda, Suriye'nin genç devlet başkanının ülkesini uluslararası tecritten kurtarmaya çalıştığını belirtti. 
     Ajans, ağır Amerikan baskısına maruz alan ve Ortadoğu'daki yeni jeopolitik düzenin farkında olan Esad'ın, Türkiye'ye yaptığı tarihi ziyaretle etkin bir diplomasi kampanyası başlattığını kaydetti. 
     AFP'nin yorumunda, ağır Amerikan yaptırımlarını ensesinde hisseden Esad'ın, Yunanistan'a ziyaret, Türkiye ile tarihi yakınlaşma, AB ile ortaklık anlaşması ve İsrail ile barış müzakereleri için ABD'ye yaptığı çağrıyla, ülkesini uluslararası tecritten kurtarmak için yeni müttefikler aradığı, bunun için ''bütün cephelerde savaştığı'' ifade edildi. 
     Lübnan'ın başkenti Beyrut'taki bir Batılı diplomatın sözlerine yer verilen yorumda, bu diplomatın, ''Bağdat'ın düşmesi ve Suriye'nin doğu sınırında binlerce Amerikan askerinin varlığı, Beşşar Esad'ı politikasını gözden geçirmeye itti. İsrail'in müttefiki ve NATO üyesi Türkiye'ye ziyaretini bu açıdan değerlendirmek gerekir'' dediği belirtildi. 
     Türkiye ile Suriye arasında yakınlaşmanın Hafız Esad'ın iktidarında başladığını, ancak durumun bugün çok daha farklı olduğunu söyleyen diplomat, sözlerini şöyle sürdürdü 
     ''Babası gibi güçlü olmaktan uzak Beşşar Esad, ülkesinin tamamen istikrarsızlaşmasının ötesinde bir korku hissediyor. Zaman, artık Şam'ın zaman kartını oynayabildiği dönemdeki zaman değil, çünkü Amerikalılar onu köşe başında bekliyor ve Washington ile en üst düzeyde yaptığı ittifakla güçlü konumdaki İsrail, daha çok taviz koparmak için Suriye'nin zaafiyetine bel bağlamış durumda. Esad, Türkiye'ye giderek İsrail ile Türkiye arasındaki askeri ittifaka engel olma peşinde değil, çünkü buna imkanları elvermiyor, ancak kuzeydeki bu güçlü komşusunun hayırlı tarafsızlığını sağlamak istiyor''. 
     Esad'ın ziyaretinin 2 ülke arasında geçen ay imzalanan terörizmle mücadele anlaşmasına daha da güç kattığı belirtilen yorumda, Esad'ın Genelkurmay Başkanı Orgeneral Hilmi Özkök ile biraraya gelmesinin de bunu doğrular nitelikte olduğu kaydedildi. 
     Ankara ile yakınlaşmanın Esad'a Irak'ın bölünme olasılığına karşı da müttefik bulmasına olanak sağladığı ifade edilen yorumda, Esad'a ziyaretinde eşlik eden Dışişleri Bakanı Faruk El Şara'nın, ''Suriye, Türkiye ve İran'ın, Irak'ın birliğini korumak amacını taşıyan işbirliğinin'' altını çizdiği kaydedildi. 
     
</TEXT>
</DOC>
