<DOC>
<DOCNO> 207236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sondun06.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'a Hitler benzetmesi .. 
</HEADLINE>
<TEXT>

     ABD'de Başkan George W. Bush'un ''zayıf politikalarını'' anlatan 30 saniyelik bir internet görüntülü reklam yarışmasında, Bush'u, Nazi diktatörü Adolf Hitler ile karşılaştıran iki video görüntüsüne 3 milyon Amerikalı oy verdi. 
     Bush'un rakibi Demokrat Parti'yi destekleyen moveon.org adlı internet sitesi, 2003 Aralık ayında ''Medyayı Geri Al'' adını taşıyan bir internet görüntü reklam yarışması başlatınca, yarışmaya yaklaşık 1500 Amerikalı katıldı. Görüntüler, bushin30seconds.org sitesinde kamuoyunun izleyebileceği şekilde yerleştirildi. Bu görüntülerin hiçbir şekilde kendileri tarafından hazırlanmadığını ve hiçbirinin televizyonda görülmeyeceğini belirten moveon.org yetkilileri, yarışmada, 3 milyon Amerikalının oyuyla finale kalan 15 görüntü arasında bulunan iki adet Bush-Hitler benzetmesinde yansıtılan duyguyu paylaşmadıklarını da vurguladı. 
     Bush'un Cumhuriyetçi Parti Ulusal Komitesi, moveon.org internet sitesini, Başkan Bush'u, Adolf Hitler ile kıyaslayan reklam görüntülerini sponsor etmekle suçlayınca moveon.org kurucusu Wes Boyd, bir açıklama yaparak, bu iddiaların tamamen yanıltıcı olduğunu kaydetti. 
     Boyd, ''sorgulanan her iki reklamda da zayıf bir anlayış olduğunda hemfikiriz ve bizim denetleme sürecimizden yanlışlıkla geçtiği için üzgünüz. İlerde daha etkili bir filtre sistemi oluşturacağız'' dedi. 
     Cumhuriyetçi Parti Ulusal Komitesi, 2002 Senato seçiminde, rakip Demokrat Parti Georgia Senatörü Max Cleland'ı, terörist Usame bin Ladin'in yüzüne dönüştüren televizyon reklamları kullanmıştı. 
     
</TEXT>
</DOC>
