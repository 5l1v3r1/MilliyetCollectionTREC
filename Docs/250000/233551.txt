<DOC>
<DOCNO> 233551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonspo09.html </URL>
<DATE> 2004/04/21/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
NBA... New Jersey, Pacers ve Kings serilerde 2-0 öne geçtiler... 
</HEADLINE>
<TEXT>

     ABD Profesyonel Basketbol Ligi'nde NBA play-off ilk tur mücadelesine, bu sabaha karşı yapılan 3 maçla devam edildi. 
     Doğu Konferansı'nda sahalarında New Jersey Nets, New York Knicks'i 99-81, Indiana Pacers, Boston Celtics'i 103-90, Batı Konferansı'nda da Sacramento Kings, Dallas Mavericks'i 83-79 yenerek serilerde 2-0 öne geçtiler. 
     Indiana Pacers'da 22 sayı, 11 ribaunt ve 2 asistle maçı tamamlayan Jermaine O'Neal, galibiyetin mimarı olurken, 17 sayı, 3 ribauntla oynayan Fred Jones, 12 sayı ve 13 ribauntla oynayan Al Harrington ve 15 sayı, 6 asistle oynayan Jamaal Tinsley, gecenin dikkati çeken diğer isimleri oldu. 
     Boston Celtics'de ise Paul Pierce'nin 27 sayı, 7 ribauntu galibiyeti getirmeye yetmezken, Chucky Atkins'in 21 sayı, 5 ribaunt, 6 asist, Mark Blount'un da 10 sayı ve 10 ribauntluk performansları takımlarını yenilmekten kurtaramadı. 
     Sacramento Kings'in Dallas Mavericks'i 83-79 yendiği maçta ise 19 sayı, 14 ribaunt ve 12 asistle oynayan ve gecenin yıldız ismi olan Chris Webber, kariyerinde ilk kez play-off'larda ''triple-double'' yapmış oldu. 
     24 sayı, 3 ribaunt ve 4 asistle oynayan Mike Bibby, gecenin bir diğer önemli ismi olurken, 13 sayı, 11 ribaunt ve 3 asistle maçı tamamlayan Doug Christie ile 13 sayı ve 7 ribauntla sahadan ayrılan Predrag Stojakoviç, galibiyette önemli rol oynadılar. 
     Dallas Mavericks'de de 28 sayı ve 10 ribauntla ''double-double'' yapan Dirk Nowitzki ile 16 sayı, 11 ribauntla yine ''double-double'' yapan Marquis Daniels'in çabaları takımlarını yenilgiden kurtaramazken, Kanadalı oyun kurucu Steve Nash'in 13 sayı, 5 ribaunt ve 9 asistlik performansı takımına galibiyeti getirmedi. 
     NBA'de play-off ilk tur mücadelesine, yarın sabaha karşı yapılacak 3 maçla devam edilecek. 
     
</TEXT>
</DOC>
