<DOC>
<DOCNO> 230542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/yasam/yas06.html </URL>
<DATE> 2004/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadının işteki verimini telefonlar düşürüyor 
</HEADLINE>
<TEXT>

   Kadınların iş hayatında istedikleri başarıyı elde edememe nedenlerinin başında 'aynı anda birden fazla iş yapmak' ve 'sürekli çalan telefonlarla konuşmak' geliyor 
   Gülçin Üstün 
   
   ANKARA Üniversitesi Ev Ekomomisi Yüksek Okulu Öğretim Üyesi Prof. Dr. Emine Gönen ve Dr. Emine Özmete, çalışma yaşamında bireylere zaman kaybettiren ve verimliliği engelleyen iç ve dış faktörleri inceledi. Araştırma, yüzde 82.2'si lisans, yüzde 15.3'ü yüksek lisans, yüzde 1.9'u doktora düzeyinde eğitim almış özel sektör çalışanı kadınlar üzerinde yapıldı. Sonuç Kadınlar başarılı olmak için zamanı iyi kullanamıyor. 
   
   'Yeterli yetkim yok' 
   ARAŞTIRMAYA göre, kadınların yüzde 65.1'i birden fazla işi aynı anda yaparak işyerinde zamanı iyi kullanamıyor. Kadınların zamanı iyi kullanamamasına neden olan dış faktörlerin başında da yüzde 43.5 oranıyla sürekli çalan telefonlar geliyor. Kadınların yüzde 46.4'ü de verimli çalışamamasını yeterli yetkiye sahip olmamasına bağlıyor. Araştırmada elde edilen diğer sonuçlar şöyle 
   
   Ah şu verimsiz toplantılar 
   5 yıldan az süredir çalışan kadınların yüzde 41.2'si, 6 - 10 yıl çalışan kadınların yüzde 37.9'u, 11 yıldan fazla çalışan kadınların yüzde 53.5'i telefon görüşmeleri nedeniyle zamanı iyi kullanamıyor. 
   Kadın çalışanların yüzde 23.9'u yetenekli personel olmadığı için, yüzde 13.9'u ziyaretçiler vakit aldığı için, yüzde 22.9'u da verimsiz toplantılar nedeniyle işlerini vaktinde tamamlayamadığını düşünüyor. 
   Kadınların sadece yüzde 8.1'i iş yerinde verimli olamamasının nedenini bireysel disiplininin yetersizliğine bağlarken, yüzde 9.6'sı üzerinde çalıştığı konuyla ilgili becerisinin yetersiz olduğunu kabul ediyor. 
   
   
   
</TEXT>
</DOC>
