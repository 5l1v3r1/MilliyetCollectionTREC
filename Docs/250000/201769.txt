<DOC>
<DOCNO> 201769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/spor/spo02.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Koruma istedi 
</HEADLINE>
<TEXT>

   Van Hooijdonk, Türkiye'de hücum oyuncularının hakemler tarafından fazla korunmadığını belirtti, "40 metreden daha yakın yerde frikik vermiyorlar. Bu da gol şansımı engelliyor" diye konuştu 
      ERDOĞAN DERMANCI 

   
   Eleştiri ve destek 
   FENERBAHÇE'NİN yıldızı Van Hooijdonk, hem hakemleri eleştirdi, hem de onlara sahip çıktı. Hollandalı futbolcu, "Türkiye'de hücum oyuncuları hakemler tarafından fazla korunmuyor. Kaleye 40 metreden yakın frikik vermiyorlar. Bu da benim gol şansımı engelliyor" dedi. Ancak bazı oyuncuların rol yaptığını vurgulayan Hooijdonk, "Onları gördükten sonra ayakları kırıldı zannediyorum. Ama 20 saniye sonra ayağa kalkıyorlar. Bu da hakemlerin işinin Türkiye'de ne kadar zor olduğunu gösteriyor" diye konuştu. 
   
   'Şampiyonluk önemli' 
   KENDİSİNİN alternatifi olarak Semih, Tuncay ve Serhat'ı gösteren Pierre Van Hooijdonk, iki yıllık sözleşme sonunda da isterse ve istenirse Fenerbahçe'de kalabileceğini söyledi. Kendisi için gol krallığının değil, takımının şampiyonluğunun önemli olduğunu da vurgulayan Hollandalı yıldız, "Takımımızda kaleci sorununun olduğunu da düşünmüyorum. Genç kaleciler oynadıkça iyi duruma gelirler. Bu nedenle onlarla devam etmemiz lazım" dedi. Hooijdonk, Denizli maçı için de, "Kazanmak için çok çalışmamız gerek" ifadesini kullandı. 
   
   Mahmut'a 'Hazır ol'    YALÇIN TÜRK 

   5'er bin dolar prim 
   DENİZLİSPOR ile zorlu bir maça çıkacak olan Fenerbahçe'de Teknik Direktör Daum, sol kanadı Mahmut'a teslim etmeyi planlıyor. Alman hoca, genç futbolcuyu hafta içindeki idmanlarda sürekli as takımda oynattı. Fatih'in hastalığı, Ali Güneş'in de A2 Milli Takımı'ndan yorgun dönmesi nedeniyle sağ kanatta kararsız kalan Sarı - Lacivertliler'in çalıştırıcısı, burada önce Aurelio'yu, ardından da Ümit'i denedi. Öte yandan Ankaragücü beraberliğinin primi olan 5'er bin dolar futbolculara dağıtıldı. 
   
   'Malzeme yapmayın'    BARCELONA kalecisi Rüştü, İspanya'da yedek kalsa bile mutlu olduğunu söyledi, "Şu an Fenerbahçe'ye dönmek gibi bir düşünce içinde değilim. Kongre malzemesi yapılmak istemiyorum" dedi. Bu hafta forma giyeceğine inandığını belirten milli file bekçisi, "Bugün, geleceğimi söyleyenler, kongre sonrası bu gerçekleşmezse, çok zor durumda kalırlar" dedi. 
   ASBAŞKAN Mahmut Uslu ise Rüştü gibi bir Dünya markası kalecinin kongrede koz olarak kullanılmasının çok yanlış olduğunu söyledi. Uslu, "Rüştü'yle sürekli konuşuyoruz. Dönmek istemesi halinde kapımızın her zaman kendisine açık olduğunu belirttik. Ancak biz Rüştü'nün Barcelona'da kalmasından yanayız. Zaten kendisi de böyle düşünüyor" diye konuştu. 
   
   Denizli ilk peşinde    BUGÜNE kadar Fenerbahçe ile İstanbul'da 11 maç yapan, bunların hepsinden boynu bükük ayrılan Denizlispor bir ilki gerçekleştirmek istiyor. Deplasmanda galibiyet hedeflediklerini vurgulayan Teknik Direktör Giray Bulak, "Hedefi olan iki ekip karşı karşıya gelecek. Zirve yarışında rakibimiz önünde avantaj sağlamak için üç puan istiyoruz" dedi. 
   
   Yılmazlar buluştu    FENERBAHÇE 2000 Derneği Başkanı Şevket Yılmaz dün Birleşik Fenerbahçeliler Vakfı Başkanı Aziz Yılmaz'ı ziyaret etti. Bir süre başbaşa görüşen ikili, kongredeki stratejilerini ve adaylara yaklaşımlarını masaya yatırdı. İki liderin de gruplarıyla görüşerek, ortak bir strateji belirleyecekleri ifade edildi. 
   
   Saracoğlu'nda zafer hasreti    SARI-LACİVERTLİ taraftar, Şükrü Saracoğlu Stadı'nda galibiyete hasret kaldı. Son olarak 24 Ekim'de Adanaspor'u Kadıköy'de yenmeyi başaran Sarı - Lacivertliler, bundan sonra oynanan, kural hatası nedeniyle tekrarlanmasına karar verilen Çaykur Rizespor ve Beşiktaş maçlarından beraberlikle ayrıldı. 
   
   Doğuştan Fenerli    SÜLEYMAN HATISARU 

   FATİH, Tuncay, Volkan, Selçuk ve Mahmut Hanefi, dün CNR'da düzenlenen fuarda Sehan Terlik standını gezdi. Ziyaretçilerin yoğun ilgisiyle karşılaşan Fenerbahçeli 5 oyuncu, burada 19 Temmuz'da 19.07 doğan Nil Keleş'i severken, "Ne kadar şanslıymış" dediler. 
   
   
</TEXT>
</DOC>
