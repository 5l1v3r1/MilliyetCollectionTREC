<DOC>
<DOCNO> 243602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sonspo10.html </URL>
<DATE> 2004/05/28/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Erol Kaynar Danimarka gol kralı Zidan'la anlaşıyor 
</HEADLINE>
<TEXT>

     Beşiktaş Kulübü'nün pazar günkü kongresinde 4 başkan adayından birisi olan Erol Kaynar, Mısırlı futbolcu Mohamed Zidan'la anlaşıyor. 
     Danimarka'nın FC Midtjylland takımında forma giyen ve 2007 yılına dek kulübüyle sözleşmesi bulunan Zidan'ın anlaşması için kulübün spor direktörü Jens Orgaard'ın bugün öğleden sonra Erol Kaynar'ın davetlisi olarak İstanbul'a geleceği açıklandı. 
     21 yaşındaki Zidan'ın bu sezonun 2. yarısında geldiği takımında attığı 19 golle Danimarka'da ''Gol Krallığı'' yarışmasında önde olduğu bildirildi. 
     
     GÜMRÜKÇÜLER KAYNAR'I DESTEKLİYOR 
     Beşiktaş Kulübü'nün 30 Mayıs Pazar günü yapılacak olağanüstü genel kurul toplantısı öncesi Beşiktaşlı Gümrükçüler Derneği BEGÜM , kongrede başkan adayı Erol Kaynar'ı destekleyeceklerini açıkladı. 
     Dernekten yapılan yazılı açıklamada, daha önce başkan adaylarından Yıldırım Demirören'i destekleyeceklerini açıklamalarına rağmen, aradan geçen sürede kararlarını yeniden gözden geçirerek, kongrede Erol Kaynar'a oy kullanma fikrinde birleştikleri bildirildi. 
     
</TEXT>
</DOC>
