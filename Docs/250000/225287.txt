<DOC>
<DOCNO> 225287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonyas03.html </URL>
<DATE> 2004/03/24/ </DATE>
<TIME> 07.05 </TIME>
<AUTHOR>  </AUTHOR>
<HEADLINE>
2004 New York Oto Fuarı'nda Cadilllac-Mercedes çekişmesi... 
</HEADLINE>
<TEXT>

     Gelecek ay ay açılacak olan uluslararası New York Otomobil Fuarı'nda Amerikan yapısı Cadillac ile Alman yapımı Mercedes-Benz arabalarının büyük bir çekişme içine gireceği bildirildi. 
     Cadillac ve Mercedes tüm dünyada, ''lüks araba modeli'' olma mücadelesi yürütüyorlar. 
     ''General Motors'' firmasının ürettiği Cadillac'ın son modelinin bu yılın üçüncü çeyreğinde piyasaya çıkacağı ve fiyatının 43-65 bin dolar arasında olacağı Forbes dergisi tarafından belirtildi. STS kod adlı yeni modelin, Cadillac'ın şimdiye kadar geliştirdiği en iddialı otomobil olduğu ve Mercedes-Benz'in çok tutulan E serisi ile BMW'nin 5 serisiyle rekabet etmek üzere üretildiği kaydedildi. 
     Cadillac arabaların ABD'deki satışları 2003 yılında yüzde 8 oranında artış göstermişti. Ancak artışın, lüks modellerden çok ''Cadillac Kamyon'' modellerde görüldüğü ifade edildi. Buna karşılık Mercedes'in 2003 yılı satışlarında yüzde 31, BMW'nin satışlarında ise yüzde 15'lik artış görüldüğü bildiriliyor. Sanayi çevreleri ABD'de 2003 yılı içinde 218 bin 551 Mercedes, 49 bin 964 BMW ve 216 bin 90 Cadillac satıldığını açıkladılar. 
     GM yetkilileri ''Cadillac'ın son modelinin Mercedes karşısındaki en büyük üstünlüğünün alışılmış dışı görünümü olduğunu'' ifade ettiler. Mercedes'in dış görünümünün ise ''klasik stilde olduğu'' belirtiliyor. Buna karşılık BMW'nin yeni modellerinin de, Cadillac gibi ''köşeli ve saldırgan bir görünüme sahip oldukları'' kaydedildi. 

     
</TEXT>
</DOC>
