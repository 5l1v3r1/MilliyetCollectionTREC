<DOC>
<DOCNO> 246557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonsiy39.html </URL>
<DATE> 2004/06/09/ </DATE>
<TIME> 20.13 </TIME>
<AUTHOR>  </AUTHOR>
<HEADLINE>
TBMM'de Basın Yasa tasarısının görüşülmesine başlandı 
</HEADLINE>
<TEXT>

     TBMM Genel Kurulu'nda, Basın Kanunu Tasarısı üzerindeki görüşmelere başlandı. 
     Tasarı üzerinde CHP Grubu'nun görüşlerini açıklayan Niğde Milletvekili Orhan Eraslan, düzenlemenin daha katılımcı ve özgürlükçü bir anlayışla hazırlandığını söyledi. Bazı eksiklikleri olmasına karşın tasarıyı desteklediklerini bildiren Eraslan, tasarıda basın çalışanlarının durumunu iyileştirici bir hüküm bulunmadığını belirtti. Taşeronlaşmayı, tekelleşmeyi önleyici tedbirlere de tasarıda yer verilmediğini kaydeden Eraslan, medyada tekelleşmenin kamu otoritesini bile baskı altına aldığını, etik kurallar yerine holding kurallarının geçerli olduğunu savundu. 
     Yerel basını destekleyici hükümlerin bulunmamasını da eleştiren Eraslan, Kıbrıs, Irak gibi konularda yerel basının kimi yaygın basından daha duyarlı davrandığını ifade etti. 
     AK Parti'nin görüşlerini dile getiren Konya Milletvekili Kerim Özkul düşüncelerin özgürce ifade edilmesinin önemine dikkati çekti. Özkul, ifade özgürlüğünün başkalarına zarar vermesini önlemeye ve toplumun temel değerlerinin korunmasına yönelik tedbirleri en aza indirilmesinin önemine işaret etti. 
     Ciddi bir güç haline gelen kitle iletişiminde tekelleşmenin meydana getirdiği sakıncalara değinen Özkul, medya sahipliğinde şeffaflığın sağlanması gerektiğini söyledi. 
     Özkul, tasarının en geniş uzlaşmayla ve özgürlükçü anlayışla hazırlandığını kaydederek, basın özgürlüğünün tanımının tasarıyla netleştirildiğini, bu anlamda uluslararası bir standart getirildiğini, sorumlu müdürlük koşullarının AB normlarına göre düzenlendiğini, eser sahibinin sorumluluğunun esas alındığını, beyanname vermenin basitleştirildiğini anlattı. 
     Özkul, tasarının hazırlanması aşamasındaki istişareler sırasında RTÜK ve TRT yasalarında değişiklik ihtiyacı ve medyada tekelleşmeyi önleyici düzenleme gerekliliğinin belirlendiğini de bildirerek, sözkonusu değişikliklerle medyada özgürlüğün yerleştirilmesi konusunda büyük aşama kaydedileceğini sözlerine ekledi. 
     Genel Kurulu yöneten TBMM Başkanvekili Sadık Yakut, konuşmaların ardından saat 20.45'e kadar birleşime ara verdi. 
     
</TEXT>
</DOC>
