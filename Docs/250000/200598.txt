<DOC>
<DOCNO> 200598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/soneko18.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İnşaat sektörü hareketlendi... Dini yapıların sayısı arttı... 
</HEADLINE>
<TEXT>

     Belediyeler tarafından bu yılın Ocak-Eylül döneminde verilen yapı ruhsatlarının sayısında, geçen yılın aynı dönemine göre yüzde 19, yapı kullanım izinlerinin sayısında ise yüzde 1.3 artış oldu. 
     Devlet İstatistik Enstitüsü DİE , Ocak-Eylül dönemine ilişkin inşaat istatistiklerini açıkladı. Buna göre, geçen yılın 9 aylık döneminde 27 bin 624 adet yapı ruhsatı düzenlenirken, bu yıl bu sayı 32 bin 882'ye çıktı. Yapı ruhsatı düzenlenen inşaatların alanında yüzde 28.4, daire sayısında da yüzde 38.9 artış kaydedildi. Geçen yıl 21 milyon 288 bin 573 metrekare alanda yapı ruhsatı düzenlenirken, bu yıl inşaat alanı 27 milyon 328 bin 490 metrekareye çıktı. Daire sayısı da 90 bin 415'ten 125 bin 594'e yükseldi. 
     Ocak-Eylül döneminde yapı ruhsatı düzenlenen inşaatların değeri 8 katrilyon 25 trilyon 774.2 milyar lira olarak hesaplandı. Geçen yılki 5 katrilyon 150 trilyon 528.8 milyar liraya göre, yüzde 55.8 artış oldu. 
     Bu yılın Ocak-Eylül döneminde verilen yapı kullanım izinlerindeki artış yüzde 1.3'te, izin verilen yapıların alanındaki artış ise yüzde 7.7'de kaldı. Geçen yıl 17 milyon 280.9 bin metrekare alana sahip 34 bin 17 adet inşaata yapı kullanım izni verilirken, bu yıl 18 milyon 606.1 bin metrekare alana sahip 34 bin 444 adet inşaata yapı kullanım izni düzenlendi. Yapı kullanım izni verilen inşaatlardaki daire sayısı yüzde 17.9 artarak, 82 bin 943'ten 97 bin 767'ye çıktı. Kullanım izni verilen yapıların değeri, 5 katrilyon 301 trilyon 965.5 milyar lira olarak hesaplandı. 
     Buna göre, yapı kullanım izni verilen yapıların metrekare değeri, geçen yılın aynı dönemine göre yüzde 20.7 arttı. Geçen yıl 236 milyon 67 bin lira olan yapı kullanım izni verilen yapıların metrekare değeri, bu yıl 284 milyon 958 bin liraya çıktı. 
     Yapı ruhsatı verilen inşaatlara bakıldığında ise inşaatların metrekare maliyeti, geçen yıla göre yüzde 21.38 arttı. Geçen yıl 241 milyon 938 bin lira olan inşaatların metrekare maliyeti, bu yıl 293 milyon 677 bin lira olarak hesaplandı. 
     
     DİNİ YAPILARIN İNŞAATINDA ARTIŞ 
     Verilere göre, Ocak-Eylül döneminde kullanım izni verilen evlerin sayısında yüzde 5.1, sınai yapıların sayısında yüzde 73.5, sıhhi ve sosyal yapıların sayısında yüzde 28.3 azalma olurken, apartmanların sayısında yüzde 24.7, ticari yapıların sayısında yüzde 8, dini yapıların sayısında yüzde 12.5, kültürel yapıların sayısında yüzde 24.4 artış oldu. 
     İnşaat izni verilen yapılara bakıldığında ise, ruhsat verilen dini yapıların sayısında yüzde 56.4'lük artış dikkati çekti. Geçen yıl Ocak-Eylül döneminde 39 dini yapıya inşaat ruhsatı verilirken, bu yıl bu sayı 61'e çıktı. 
     Bu dönemde, yapı ruhsatı verilen kültürel yapıların sayısında yüzde 37.1, sıhhi, sosyal yapıların sayısında yüzde 12.3 azalma kaydedilirken, evlerin sayısında yüzde 9, apartmanların sayısında yüzde 31.1, ticari yapıların sayısında yüzde .8, sınai yapıların sayısında yüzde 14.3 artış oldu. 
     DİE verilerine göre, Ocak-Eylül döneminde yapı ruhsatı verilen inşaatların yüzde 57.9'u apartman, yüzde 15.1'i ticari, yüzde 11.6'sı ev, yüzde 8.5'i sınai, yüzde 2.6'sı kültürel, yüzde 1.3'ü sıhhi-sosyal kullanım amacı taşıyor. 
     
</TEXT>
</DOC>
