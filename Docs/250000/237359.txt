<DOC>
<DOCNO> 237359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/guncel/gun05.html </URL>
<DATE> 2004/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
PİS SARHOŞ 
</HEADLINE>
<TEXT>


Vali Yıldırım'la Devlet Tiyatroları Genel Müdür Yardımcısı Levent'in arasındaki gerginlik karakola taşındı. Yıldırım 'pis sarhoş' dediği Levent için suç duyurusunda bulundu 

TRABZON DHA 

Trabzon'da düzenlenen 5. Karadeniz'e Kıyısı Olan Ülkeler Tiyatro Festivali'nin açılış töreninde skandal yaşandı. Vali Aslan Yıldırım, kızdığı Devlet Tiyatroları Genel Müdür Yardımcısı Tamer Levent için "Pis sarhoş. İçmiş, içmiş gelmiş. Kokudan yanına yaklaşılmıyor" dedi. Levent'in, Kültür ve Turizm Bakanlığı çelengini Atatürk anıtına birlikte koymayı teklif ettiği Yıldırım, "Sizin bakanlığın çelengi. Buyrun siz koyun" yanıtını verdi. Trabzon Devlet Tiyatrosu Müdürü Murat Gökçer'i kasteden Yıldırım, "Murat'la koyabilirsiniz" dedi. Sinirlendiği gözlenen Yıldırım, "Hayret bir şey. Ben senin çelengini niye koyacağım" diye söylendi. 
Yıldırım, Levent'i, "Devletin valisinin yanına nasıl geliyorsun. Ellerini cebinden çıkar" diye uyardı. Levent de çıkarmayacağını söyledi. Bunun üzerine Yıldırım, Levent'in üzerine doğru birkaç adım attı. Araya giren Mehmet Öncel Koç, Levent'i uzaklaştırdı. Belediye Başkanı Volkan Canalioğlu'nun da sakinleştirmeye çalıştığı Yıldırım'ın, "İçmiş içmiş, şarhoş pis. Gelmiş buraya. Ayıp be. Genel Müdür, sarhoş. Kokudan yanına yaklaşılmıyor" dediği duyuldu. Yıldırım, "görev yerinde alkollü bulunmak" ve "valiliğe hakaret" iddiasıyla Levent hakkında suç duyurusunda bulundu. 

'Bakanlığa bildireceğim' 
Trabzon Emniyet Müdürlüğü'ne getirilen Levent'in ifadesine başvuruldu. Testten geçirilen Levent'in 120 promil alkollü olduğu saptandı. Levent, "Valiyle atışmadım. Akşam alkol almıştım. Gündüz almadım" dedi . Yıldırım da, "Sanatk rlar biraz terbiye hudutlarını aşıyor. Bu saygısız davranışını bakanlığa bildireceğim" diye konuştu. 



</TEXT>
</DOC>
