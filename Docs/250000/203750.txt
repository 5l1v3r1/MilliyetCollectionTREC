<DOC>
<DOCNO> 203750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sonspo18.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Cup, 11 Ocak'ta başlıyor... İşte katılacak takımlar... 
</HEADLINE>
<TEXT>

     Efes Pilsen ve SAR-AN İnternational tarafından organize edilen Efes Pilsen Cup 3 Futbol Turnuvası, 11-17 Ocak tarihleri arasında Antalya'da yapılacak. 
     Turnuvaya Galatasaray, Trabzonspor, Almanya'nın Werder Bremen ve Kaiserslautern, Hollanda'nın PSV Eindhoven ile Rusya'nın Spartak Moskova takımlarının katılacağı bildirildi. 
     Ritz Carlton Oteli'nde turnuvayla ilgili düzenlenen basın toplantısına Galatasaray Kulübü ve Futbol A.Ş. Genel Müdürü Ahmet Demet, Galatasaray futbol takımı antrenörü Müfit Erkasap, Trabzonspor Kulübü ve Futbol A.Ş. Genel Müdürü Burak Gürdal, Efes Pilsen Türkiye Bira Grubu Pazarlama Direktörü Yüksel Gökbulut, Efes Pilsen Ürün Pazarlama Müdürü Serim Yıldırım ile SAR-AN Spor Programları Direktörü Selim Usta katıldı. 
     Turnuvada takımların iki ayrı gruba ayrılacakları ve grup birincilerinin 17 Ocak'ta final maçını yapacakları kaydedildi. 
     Antalya'da yapılacak turnuvada A Grubu'nda Galatasaray, Kaiserslautern ve Spartak Moskova takımlarının, B Grubu'nda ise Trabzonspor, PSV Eindhoven ile Werder Bremen takımları mücadele edecek. 
     Gruplarda her takımın birbirleriyle karşılaşacağı, galibiyete 3, beraberliğe ise 1 puan verileceği belirtilirken, maçların berabere bitmesi durumunda penaltı atışları yapılacağı ve sonuçta kazanan ekibe de 1 puan verileceği ifade edildi. 
     Basın toplantısında söz alan Galatasaray antrenörü Müfit Erkasap, sezon başı ve devre arası çalışmaların takımlar için hayati önem taşıdığını vurgulayarak, ''Ligdeki konumumuz nedeniyle, devre arasını çok iyi geçirmemiz gerekiyor. Bize devre arası için birçok iyi teklif vardı. Ama ülkemizin yaşadığı hadiseden sonra, ülkemizdeki turnuvaya katılmayı tercih ettik'' diye konuştu. 
     Trabzonspor Kulübü Genel Müdürü Burak Gürdal da geçen seneki turnuvayı kazandıklarını hatırlatarak, ''Bu turnuvadaki kupa bize uğurlu geldi ve Türkiye Kupası'nı kazandık. Umarım bu kez de şampiyonluğa ulaşırız'' dedi. 
     
</TEXT>
</DOC>
