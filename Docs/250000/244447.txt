<DOC>
<DOCNO> 244447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/soneko21.html </URL>
<DATE> 2004/06/01/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Şener Finans sektörü içinde ÖFK'ların payı yükseltilmeli 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, faizsiz esasa göre çalışan özel finans kurumları ÖFK için de faizsiz borçlanma senetlerinin piyasada işlem görmesinin tedbirlerinin alınacağını bildirdi. 
     Şener, Albaraka Türk'ün Ostim Şubesi'nin açılışında yaptığı konuşmada, bankaların kısa vadeli nakit fazlalarını devlet borçlanma senetlerine plase ederek gelir kaybına uğramadığını kaydetti. Başbakan Yardımcısı Şener, bu amaçla hükümetin gündeminde yer alan gelir ortaklığı senetlerinin ve varlığa dayalı menkul kıymetlerin biran önce piyasaya çıkarılmasının temin edileceğini söyledi. 
     Banka mevduatlarına 1994 yılından beri uygulanan sınırsız devlet garantisinin aynı sektörde faaliyet gösteren özel finans kurumları için haksız rekabet ortamı yarattığını kaydeden Şener, şöyle devam etti 
     ''Her ne kadar ÖFK'lar Güvence Fonu kapsamına alınmışlar ise de bankalardaki sınırsız güvence psikolojik olarak daha etkili olmaktadır. Diğer taraftan, ÖFK sistemindeki güvence fonunun kaynaklarının ihtiyacı karşılayamaması durumunda bakiyenin diğer ÖFK'lardan karşılanacak olması, mali bünyesi sağlam olan ÖFK'ların da riske atılmasına neden olmaktadır. Bundan dolayı güvence sisteminin bankalarla paralel bir yapıya kavuşturulması rekabet açısından yararlı olacaktır. Nitekim, Temmuz 2004 tarihi itibariyle bankalar için mevduata verilen sınırsız devlet güvencesi sınırlandırılarak AB normları düzeyine yaklaştırılacak.'' Şener, ÖFK'lara düşen görevlerin de bulunduğuna işaret ederken, finans sektörü içinde yüzde 2.6 gibi oldukça düşük bir paya sahip olan ÖFK'ların payının yükseltilmesi yönünde çalışmaların hızlandırılması gerektiğini söyledi. 
     ÖFK'ların gerek mevduat, gerekse kredi yönünden potansiyeli yüksek yerlerde şube açmalarının faydalı olacağını da belirten Şener, bu durumun ÖFK'ların gelişme hızını arttıracağını kaydetti. 
     
     ÖFK'LARIN DURUMU 

     Şener, ÖFK'ların net karının 2003 yılında 2002 yılına göre yüzde 215 artarak, 17.4 trilyon TL'den, 54.8 trilyon TL'ye yükseldiğini bildirdi. 
     2003 yılında ve 2004 yılının ilk 4 ayında ÖFK'ların kullandırdıkları ve topladıkları fonlarda önemli artışların olduğuna işaret eden Şener, şöyle konuştu 
     ''Nitekim, ÖFK'ların kullandırdıkları fonlar 2004 yılı nisan ayında 2002 yılına göre yüzde 80.9 artarak 1 katrilyon 735 trilyon liradan, 3 katrilyon 139 trilyon liraya, topladıkları fonlar yüzde 48.4 artarak 3 katrilyon 107 trilyon liradan, 4 katrilyon 610 trilyon liraya yükseldi. 
     ÖFK'ların kullandırdıkları fonlardaki büyük artış sonucu, toplanan fonların krediye dönüşme oranı 2004 yılı nisan ayında yüzde 68.1'e yükseldi. ÖFK'ların toplam mali sistem içindeki payı, mevduatta yüzde 2.6 iken, kredilerde yüzde 5.6 civarındadır.'' Şener, 2003 yılında ÖFK'ların mali sektördeki rolünü artırıcı önemli yasal düzenlemelerin gerçekleştirildiğini de hatırlattı. 
     Başbakan Yardımcısı Şener, Türkiye'de 2000 ve 2001 krizlerinden sonra 20'nin üzerinde bankanın faaliyetine son verildiğini ve mevduata verilen sınırsız devlet güvencesi nedeniyle kamunun üzerine önemli miktarda mali yük yüklediğini anlattı. Şener, ÖFK'ların ise krizler sırasında yüzde 50 fon çekilişine maruz kalmasına rağmen, arkalarında mevduat garantisi olmadığı halde varlıklarını sürdürebildiğini belirterek, bunun bazı nedenleri olduğunu söyledi. 
     Abdüllatif Şener, bu nedenlerin arasında ÖFK'ların faizsiz enstrümanlarla faaliyet gösterdikleri için kur ve faiz riski üstlenmemesinin sadece piyasa ve kredi riskine maruz kalmasının ve fon kullandırırken gerçek ekonomik faaliyetleri finanse ettiğini ve kredinin, spekülatif ve verimsiz işlerde kullanımının önlenmesinin bulunduğunu söyledi. 
     Öte yandan, Albaraka Türk Genel Müdürü Adnan Büyükdeniz de Albaraka Türk olarak bugüne kadar ''söylediğimiz gibi olmak'' ve ''olduğumuz gibi görünmek'' taahhüdüne bundan böyle de bağlı kalacaklarını ve faizsiz esasta çalışma taahhüdünün arkasında olacaklarını kaydetti. 
     
</TEXT>
</DOC>
