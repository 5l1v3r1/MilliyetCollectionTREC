<DOC>
<DOCNO> 240471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/soneko04.html </URL>
<DATE> 2004/05/16/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Özelleştirme mağdurlarına iş... 
</HEADLINE>
<TEXT>

     Özelleştirmeler sonucu işsiz kalanlara 488 milyon lira ile 558 milyon lira arasında değişen brüt maaşlarla devlette yeniden çalışma olanağı sağlanıyor. 
     ''Özelleştirme Uygulamaları Sonucunda İşsiz Kalan ve Bilahare İşsiz Kalacak Olan İşçilerin Diğer Kamu Kurum ve Kuruluşlarında Geçici Personel Statüsünde İstihdam Edilmesine İlişkin Kanun Tasarısı'' ile devlet, özelleştirme mağdurlarına tekrar iş kapılarını açıyor. 
     Tasarıda özelleştirmeler sonucunda kamuda istihdam edileceklere ilişkin esas ve usuller düzenlenirken, geçici bir madde ile de daha önce özelleştirilen kuruluşlardan ayrılan 7 bin kişinin mağduriyeti gideriliyor. 
     
     EN FAZLA 10 AY ÇALIŞACAKLAR 
     Düzenlemeden özelleştirme uygulamaları sonucunda kuruluşların iştirakler hariç özelleştirilmesi, küçültülmesi, devredilmesi, faaliyetlerinin durdurulması, kapatılması veya tasfiyesi halinde İş Kanunu hükümlerine tabi kapsam dışı personel hariç olarak daimi veya geçici işçi statüsünde çalışmakta iken iş akdi fesih edilecek olanlar yararlanacak. 
     Yeniden istihdam için bu kişilerin müracaat tarihi itibarıyla herhangi bir sosyal güvenlik kurumundan emeklilik veya yaşlılık aylığı almaya hak kazanamaması şartı aranacak. 
     İlgili kuruluşlar, bu unsurların yanı sıra Devlet Memurları Kanunu'nun 48'inci maddesindeki genel şartları taşıyanları, iş akitlerinin feshini takip eden 30 gün içinde Özelleştirme İdaresi Başkanlığı'na bildirecek. İdare, bu kapsamda yapılan başvuruları değerlendirmek suretiyle, makul süre içerisinde kamu kurum ve kuruluşlarına atanmasına yönelik işlemleri yapmak üzere Devlet Personel Başkanlığı'na intikal ettirecek. 
     Bu durumdaki personel, 217 sayılı Kanun Hükmünde Kararname'nin 2. maddesinde sayılan kamu kurum ve kuruluşlar ile sosyal güvenlik kuruluşlarında çalıştırılmak üzere, bu kurum ve kuruluşlar adına çıkarılacak Bakanlar Kurulu Kararı ile 657 sayılı Devlet Memurları Kanunu'nun 4-C maddesi uyarınca geçici personel statüsünde çalıştırılacak. 
     Çalışma süresi yılda 10 ayı geçmeyecek ve emeklilik ya da yaşlılık aylığına hak kazanılana kadar devam edecek. 
     
     HEMEN İŞBAŞI YAPACAKLAR 
     Bu kapsamda istihdam edilecek personel, teklif edilen atama yeri, iş akdinin feshedildiği görev yerinin mahalli sınırları içindeyse, atama emirlerinin tebliğ edilmesini izleyen gün işbaşı yapacak. 
     Başka yerdeki görevlere atananlar ise tebliğ tarihinden itibaren 15 gün içinde işe başlamak zorunda olacak. Personelin raporlu olması halinde belirtilen süreler, raporun bitiminde başlayacak. 
     Belge ile ispatı mümkün zorlayıcı sebepler olmaksızın süresi içinde göreve başlamayanlar ile ispatı mümkün zorlayıcı nedenlerle göreve başlamama hali 2 ayı geçenlerin atamaları iptal edilecek. 
     Herhangi bir şekilde görevinden ayrılanlar ile istihdam işlemleri tamamlanmasına rağmen göreve başlamayanlar, ikinci kez bu haktan faydalanamayacak. 
     Askerlik görevini yapanlar da, takip eden aybaşında işe başlayacak. 
     
     NE MAAŞ ALACAKLAR 
     Özelleştirme mağdurlarına tahsil derecesine göre maaş bağlanacak. 
     Memur maaş katsayısı ile çarpılmak üzere yükseköğretim mezunlarına 15 bin 331 gösterge, lise ve dengi okul mezunlarına 14 bin 375, ilköğretim mezunlarına da ilkokul dahil 13 bin 415 gösterge uygulanacak. 
     Bu şekilde istihdam edilecek üniversite mezunlarına mevcut katsayı ile 558 milyon 355 bin 20 lira, lise ve dengi okul mezunlarına 523 milyon 7 bin 500 lira, ilköğretim mezunlarına da 488 milyon 574 bin 300 lira brüt maaş ödenecek. Söz konusu miktarlar tavan ücret olacak. 
     Geçici statüde çalıştırılan bu personele bunların dışında herhangi bir ad altında ücret ödenemeyecek, sözleşmelerine de bu yolda hüküm konulamayacak. 
     
     GEÇİCİ MADDE 
     Tasarının daha önce gerçekleştirilen özelleştirmeler sonucu işsiz kalan personelin durumunu düzenleyen geçici maddesine göre de, halen herhangi bir sosyal güvenlik kurumundan emeklilik ya da yaşlılık aylığı almaya hak kazanamayanlar, düzenlemenin Resmi Gazete'de yayımlanmasının ardından 2 ay içinde Özelleştirme İdaresi Başkanlığı'na başvuracak. 
     Bunlar da kamu kurum ve kuruluşlarında emeklilik veya yaşlılık aylığını kazanana kadar istihdam edilecek. 
     
     OKULLAR VE MAHKEMELERDE ÇALIŞTIRILACAK 
     Bu arada ilgili kuruluşlar, söz konusu düzenlemeye ilişkin altyapı çalışmalarını sürdürüyor. 
     Devlet Personel Başkanlığı, kamu kurum ve kuruluşlarına, geçici personel statüsünde istihdam edilecek bu tür personel için talepte bulunup bulunmadıklarını sordu. 
     Çalışmalarda, kamuda yardımcı hizmetler alanında ciddi personel açığı bulunduğu, bunun da en fazla okullar ve mahkemelerde hissedildiği belirlendi. 
     
</TEXT>
</DOC>
