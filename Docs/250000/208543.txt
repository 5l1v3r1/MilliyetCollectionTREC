<DOC>
<DOCNO> 208543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/sondun11.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Salman Rüşdi vakası... 
</HEADLINE>
<TEXT>

     ''Yeni Salman Rüşdi'' olarak nitelendirilen Kanadalı İrşad Manji adlı yazarın İslam'da reform isteyen kitabının ABD'de satışı sorun yarattı. 
     Kanada'da en çok satan kitaplar listesinin başındaki İslam'ın Sorunu The Trouble with Islam adlı kitabı ABD'de satışa çıkaran Barnes Nobel ve Borders kitabevleri, güvenlik gerekçeleriyle kitabın yazarı Manji için imza günü düzenlemekten vazgeçtiler. 
     Kitabevlerinin yetkilileri, gelen tehditler üzerine Kanadalı yazar İrşad Manji için imza günü düzenlemekten vazgeçtiklerini, ancak kitabın satışının süreceğini belirttiler. 
     Radikal çevrelerce eleştirilen ve ''yeni Salman Rüşdi'' gözüyle bakılan Torontolu Manji, kitabında, çağın gereklerine uymadığı için Müslümanlığı eleştiriyor ve kadın hakları başta olmak üzere birçok konuda reforma gidilmesini istiyor. 
     İdi Amin döneminin Ugandasından Kanada'ya göç eden bir ailenin kızı olan 35 yaşındaki Manji, medya alanında çalışıyor ve gençlerin eğitimine yönelik özel bir televizyon kanalını yönetiyor. 
     Bu kitabını, İslam'ın ''kadınlara, Yahudilere ve köleliğe bakışı nedeniyle yazdığını'' belirten Manji, ''Ben Müslüman olmayı reddetmiyorum. Müslümanım, ama çağa uymayan birçok konuyu eleştiriyorum. Bunlarda reform yapılmasını istiyorum'' diyerek görüşlerini açıklıyor. 
     Radikal çevrelerin şimşeklerini çeken Manji'nin ayrıca görüşlerini açıkladığı ''http www.muslim-refusenik.com '' adresinde bir de web sitesi var. 
     
</TEXT>
</DOC>
