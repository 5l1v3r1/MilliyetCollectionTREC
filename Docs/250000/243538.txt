<DOC>
<DOCNO> 243538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/soneko11.html </URL>
<DATE> 2004/05/28/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İlginç kampanya... "Günlük 1 milyon lira taksitle beyaz eşya" 
</HEADLINE>
<TEXT>

     Sivas'ta bir işyeri, 18 yıl önce başlattığı günlük taksit uygulamasıyla müşterilerine hizmet veriyor. 
     Kent merkezindeki Sait Paşa Caddesi'nde faaliyet gösteren esnaf Murat Olgaç, kardeşi Bünyamin Olgaç ile birlikte kentte 18 yıl önce başlattıkları günlük taksit uygulamasını devam ettirdiklerini söyledi. 
     Murat Olgaç, sadece esnafa yönelik olan kampanyaları kapsamında ürünlerini günlük 1 milyon lira taksitle sattıklarını kaydetti. 
     Oturma grupları, halı gibi ev eşyalarının yanı sıra buzdolabı, televizyon, çamaşır makinesi gibi beyaz eşya ve elektronik cihazların da satışının yapıldığı işyerlerindeki bu uygulamadan 122 müşterinin yararlandığını ifade eden Olgaç, şunları kaydetti 
     ''Bir müşteriye, alacağı malın aylık taksitine 30 milyon lira dediğiniz zaman fazla geliyor ama günlük 1 milyon lira dediğiniz zaman cazip geliyor. Biz de kentte bu uygulmayı 18 yıl önce başlattık. Özellikle esnafa yönelik gerçekleştirdiğimiz uygulamadan şu anda 122 müşterimiz faydalanıyor. Ekonomik krizden önce daha fazla rağbet gören uygulamayı önümüzdeki yıllarda da devam ettirmek istiyoruz.'' Taksitten yararlanan vatandaşlara birer kart verdiklerini belirten Olgaç, tahsilata giden çalışanlarının hergün kapı kapı gezerek, taksitleri aldığını ve bu karta işlediklerini belirterek, ''Kentte bizim başlattığımız bu uygulamayı zaman zaman başlatanlar oldu ama başarılı olamadılar. Biz Sivas'ta yaptığımız bu uygulamayla tanınıyoruz'' diye konuştu. 
     
</TEXT>
</DOC>
