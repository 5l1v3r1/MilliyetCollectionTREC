<DOC>
<DOCNO> 223686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sondun19.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransızlar, pazar günü sandık başına gidiyor 
</HEADLINE>
<TEXT>

     Fransızlar, bölgesel seçimlerin ilk turunda oy kullanmak için pazar günü sandık başına gidecek. 
     İkinci turu, 28 Mart Pazar günü yapılacak bölgesel seçimler, iki yıl önce ezici çoğunlukla iktidara gelen Halkçı Hareket Birliği Partisi UMP için, yapılan icraatların seçmen tarafından değerlendirilmesi açısından önemli bir sınav niteliği teşkil ediyor. 
     Son kamuoyu yoklamaları, muhalefette bulunan ve seçimde işbirliği yapacak Sosyalist, Yeşil, Komünist Partisi ve iktidardaki UMP ile bu partiye destek veren liberal eğilimli Fransa Demokrasi Birliği'nin UDF oy oranının başa baş olduğunu ortaya koyuyor. 
     Seçimlerde, Fransa'da 22, deniz aşırı topraklarda ise 4 bölgenin meclis üyeleri belirlenecek. 
     Resmi seçmen sayısının 42 milyon civarında olduğu Fransa'da, bölgesel seçimlerin ilk turuna katılım oranının düşük olması bekleniyor. 
     
</TEXT>
</DOC>
