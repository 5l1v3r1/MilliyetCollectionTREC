<DOC>
<DOCNO> 200371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sondun30.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'dan terör açıklaması Gereğini yaparız 
</HEADLINE>
<TEXT>

     İran, İstanbul'daki bombalı saldırıların faillerinin İran üzerinden kaçtığı iddiasına ilişkin belge sunulması halinde, gereğini yapacağını bildirdi. 
     Dışişleri Bakanlığı sözcüsü Hamid Rıza Asefi, düzenlediği basın toplantısında, saldırıların faillerinin İran üzerinden kaçtığına ilişkin iddiaların hatırlatılması üzerine, ''İran ile Türkiye arasında güvenlik işbirliği komiteleri bulunmaktadır, ortada bir konu varsa Türk tarafı bunu bizimle konuşacaktır. İran güvenlik güçleri sınırları tam olarak kontrol etmektedir. Türk tarafı bu konuda bir belge ve kanıt sunarsa kesinlikle inceleyeceğiz'' dedi. 
     
     UAEA TEMSİLCİSİNİN DEĞİŞTİRİLMESİ 
     Sözcü, İran'ın Uluslararası Atom Enerjisi Ajansı'ndaki UAEA temsilcisi Ali Ekber Salihi'nin yakında görevinin sona ereceğini de açıkladı. 
     Nükleer enerji konusuyla ilgili bütün çalışmaların tek kanaldan yürütülmesine karar verdiklerini bildiren sözcü, bu değişikliğin kesinlikle Salihi'nin görevinde başarısız olduğu anlamına gelmediğini belirtti. 
     
     REFORMCU MİLLETVEKİLİNE SALDIRI 
     Asefi, Cumhurbaşkanı Muhammed Hatemi'ye yakınlığıyla bilinen Meclis Ulusal Güvenlik ve Dış İlişkiler Komisyonu Başkanı Muhsin Mirdamadi'nin Yezd kentinde sertlik yanlısı kişilerce dövülmesini kınayarak, ''Özellikle Meclis'in önemli bir komisyonunun başkanlığını yapan milletvekiline yönelik fiziki saldırı şiddet kültürünü yayma amaçlıdır ve kınanması gerekli çok çirkin bir harekettir'' diye konuştu. 
     Milletvekilleri seçiminin yaklaştığı dönemde işbirliği ve diyalog girişimlerine aykırı bu gibi eylemlerin sağlıklı rekabeti yok ettiğini söyleyen Asefi, böyle eylemlerin bir daha olmamasını uduğunu, şiddet hareketlerinin ülkenin siyasal ve sosyal alanda kaydettiği gelişmeleri ve uluslararası alandaki yerini olumsuz etkileyeceğini kaydetti. 
     
     ABD-İRAN 
     Sözcü, Amerikan yönetiminin İran rejimi muhaliflerine 1,5 milyon dolar tahsis etmesinin ''İran'ın içişlerine müdahalenin açık örneği'' olduğunu ve bunun ABD'nin İran'ın içişlerine karışmayacağını taahhüt ettiği Cezayir Anlaşması'na ters düştüğünü söyledi. 
     ABD Savunma Bakanı Donald Rumsfeld'in bölge ülkelerini ziyaretinin ABD yönetiminin sürekli savaş siyasetine uygun düştüğünü belirten Asefi, ''ABD'nin pratikte sürekli olarak yenilgiye uğraması nedeniyle Rumsfeld'in bu yenilgilerin nedenini bulmak için bölge ülkelerini ziyaret ettiğini düşünüyoruz'' dedi. 
     
     CENEVRE BARIŞ GİRİŞİMİ 
     Filistin ile İsrail arasında nihai barışın sağlanması için gündeme getirilen Cenevre barış girişimiyle ilgili olarak, İsrail Başbakanı Ariel Şaron kabinesinin işgal altındaki Filistin topraklarında bulunduğu sürece hiçbir barış planının işe yaramayacağını söyleyen Asefi, ''Barış planı kıtlığı söz konusu değildir. İlk olarak Filistin halkının görüşü alınmalıdır. Ayrıca Şaron olduğu sürece hiçbir plan başarıya ulaşmaz'' diye konuştu. 
     
     BELÇİKA BÜYÜKELÇİLİĞİ'NE SIĞINAN KIZ ÇOCUKLARI 
     Asefi, Belçika'nın Tahran Büyükelçiliği'ne sığınan iki kızın annelerine kavuşmak istediklerini, bu konunun hukuki, insani ve duygusal bir konu olduğunu ve konuya kesinlikle siyasi boyut kazandırılmaması gerektiğini söyledi. 
     Sözcü, ''Dışişleri Bakanlığı'nın görevlerinden birisi İran vatandaşı olanları savunmaktır. Bu doğrultuda bu konuyu incelemek ve takip etmek için bir komite oluşturarak konunun uygun biçimde çözülmesini umut ediyoruz'' dedi. 
     İran ve Belçika tabiiyeti bulunan Sara 6 ve Yasemin 15 Tahran'da birlikte yaşadıkları babasının evinden kaçarak Salı günü Belçika'nın Tahran Büyükelçiliği'ne sığınmışlardı. 
     
</TEXT>
</DOC>
