<DOC>
<DOCNO> 221899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/guncel/gun00.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya tek yürek 
</HEADLINE>
<TEXT>

   11 milyon İspanyol, şiddetli yağmura rağmen tek ses oldu ve haykırdı TERÖRE HAYIR 
      DIŞ HABERLER SERVİSİ 
   
   Terörün önceki gün ağır darbe vurduğu İspanya'da halk, dün şiddetli yağmura rağmen başta başkent Madrid olmak üzere ülke çapında sokaklara dökülerek, tek vücut halinde terörü lanetledi. 11 milyon kişinin katıldığı yürüyüşe, Avrupalı liderler de gelerek İspanyollar'a destek verdi. Madrid'de 2 milyon 300 bin kişinin katıldığı yürüyüşte Başbakan Jose Maria Aznar, Prens Felipe, Fransa Başbakanı Raffarin, İtalya Başbakanı Berlusconi, Portekiz Başbakanı Barroso, AB Komisyonu Başkanı Prodi, AB Dış Politika Temsilcisi Solana ve Almanya Dışişleri Bakanı Fischer, "Terörizmi bozguna uğratmak için terörizmin kurbanlarıyla, anayasayla" yazılı 20 metrelik pankartla yürüdü. Gösterilerin tümünde "ETA'ya hayır"', "Katiller", "Teröre hayır" sloganlarının atıldığı görüldü. 
   
   'Terörü en iyi biz biliriz...'       Fotoğraf ÜMİT BEKTAŞ 
   Dışişleri Bakanı Abdullah Gül, Madrid'de yaklaşık 200 kişinin öldüğü terör eylemleri nedeniyle ziyaret ettiği İspanya Büyükelçiliği'nde açılan taziye defterini imzaladı. Türk halkı ve hükümeti adına İspanyol halkına başsağlığı dileyen Gül, Türkiye'nin terörden en çok acı çeken ülkelerden biri olduğunu vurguladı. Gül, "Terörün ne olduğunu en iyi biz anlarız. O yüzden Madrid'de meydana gelen olayları çok iyi anlıyoruz. Terörün hiçbir gerekçesi olamaz" dedi. 
   
      Dünya dehşete düştü... 
   'İspanyol trajedisi'    İspanya tarihinin en kanlı terör eylemi İspanyol ve dünya basınının manşetlerine böyle taşındı 
   
   İSPANYA 
   El Pais Madrid'de terör cehennemi 192 ölü, 1400 yaralı 
   El Mundo "Bizim 11 Eylülümüz" 
   La Vanguardia "Limitsiz terör" 
   
   ALMANYA 
   Die Welt "Dünya, Madrid'deki bombalı saldırılardan dehşete düştü" 
   
   İNGİLTERE 
   Guardian "Madrid'de katliam. ETA mı El Kaide mi " 
   
   FRANSA 
   Le Monde "Terörizm Madrid'de demiryollarında ölümcül saldırılar" 
   
   YUNANİSTAN 
   To Vima "İspanyol trajedisi" 
   
   ABD 
   The Wall Street Journal Europe "İspanya terörist bombacılar tarafından vuruldu" 
   Washington Post "Madrid trenlerinde patlamalarda en az 190 ölü" 
   New York Times "Madrid'de 10 bomba trenleri parçaladı, 192 ölü" 
   
   
</TEXT>
</DOC>
