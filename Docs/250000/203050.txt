<DOC>
<DOCNO> 203050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sontur07.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızının erkek arkadaşını dövünce mahkemelik oldu... 
</HEADLINE>
<TEXT>

     Sivas'ta, 14 yaşındaki lise 1. sınıf öğrencisi kızının erkek arkadaşını dövdüğü iddiasıyla 8 yıla kadar hapsi istenen babanın yargılanmasına başlandı. 
     Sivas 1. Ağır Ceza Mahkemesi'ndeki duruşmada tutuksuz yargılanan sanık Ömer Faruk D. 46 hazır bulunurken, müşteki M.E 17 ise duruşmaya katılmadı. 
     Söz alan Ömer Faruk D, 14 yaşındaki, Kongre Lisesi 1. sınıf öğrencisi kızı M.H.D'nin, müşteki ile arkadaş olduğunu öğrendiği zaman, kızını bu kişiden uzak durması konusunda defalarca uyardığını ifade etti. 
     Birgün kızının cep telefonundan M.E. ile randevulaştığına duyunca, o adrese giderek, müşteki ile buluştuğunu söyleyen baba, M.E'ye kızıyla bir daha görüşmemesini tavsiye ettiğini, ancak dövmediğini öne sürdü. 
     Dosyada, müştekinin 3 günlük raporu bulunduğunu söyleyen hakime ''nasıl aldığını bilmiyorum'' diyen Ömer Faruk D, suçsuz olduğunu, sadece kızını korumak istediğini belirtti. 
     Sanık babayı dışarı çıkararak kızı M.H.D'yi salona alan heyet, genç kızı tanık olarak dinledi. Müşteki M.E'nin meslek lisesinde okuduğunu ve arkadaşı olduğunu belirten genç kız, kötü bir niyetlerinin olmadığını söyledi. 
     Mahkeme heyeti müştekinin dinlenmesi için duruşmayı erteledi. 
     Sanık Ömer Faruk D'inin ''kişi hürriyetinden mahrumiyet'' fiilini öngören TCK'nın 179 2. maddesi gereğince 8 yıla kadar ağır hapsi isteniyor. 
     
</TEXT>
</DOC>
