<DOC>
<DOCNO> 226986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sontur19.html </URL>
<DATE> 2004/03/30/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
2 günlük kocasını öldürdü 
</HEADLINE>
<TEXT>

     İzmir'de dün yanmış halde bulunan erkek cesedinin 2 gün önce evlendiği karısı tarafından öldürülen Ramazan Ş'ye ait olduğu bildirildi. 
     AA muhabirinin aldığı bilgiye göre, İzmir-Aydın otobanının Uzundere mevkiinde yanmış bir erkek cesedinin bulunmasının ardından Cinayet Büro Amirliği ekipleri, ölen kişinin kimliğini belirlemek için çalışmalara başladı. Polis ölen kişinin cebindeki yarısı yanmış vesikalık fotoğrafın hangi fotoğrafçıda çekildiğini tespit etti. 
     Yapılan araştırmada, fotoğrafın emekli işçi Ramazan Ş'ye ait olduğu belirlendi. Ramazan Ş'nin 2 gün önce evlendiği karısı Nurşen Ş. 45 , morga gelerek ölen kişinin kocası olduğunu teşhis etti. 
     İlk ifadesinde kocasının nasıl öldürüldüğünü bilmediğini anlatan Nurşen Ş'nin, yapılan sorgulama sonucu cinayeti kendisinin işlediğini itiraf ettiği bildirildi. 
     Nurşen Ş'nin ifadesinde, ''Ramazan ile 2 gün önce evlenmiştik. Bana sürekli küfür ederek dövüyordu. Kiralık ev bakmak için Eskiizmir Semti'ne gittiğimizde otoban yakınında boş arazide oturduk. Bir an kendimi kaybederek başına taşla vurdum. Bayılınca elbiselerini ateşe verdim'' dediği öğrenildi. 
     Cinayet Büro Amirliği'nde işlemleri tamamlanan Nurşen Ş, adliyeye sevk edildi. 
     
</TEXT>
</DOC>
