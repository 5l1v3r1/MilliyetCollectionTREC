<DOC>
<DOCNO> 235635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonspo20.html </URL>
<DATE> 2004/04/28/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Sezgin A. Sebatspor, son 5 yıla 3 şampiyonluk sığdırmış bir kulüptür 
</HEADLINE>
<TEXT>

     Akçaabat Sebatspor Kulübü Başkanı Veli Sezgin, son 5 yıla 3 şampiyonluk sığdırdıklarını ve tüm Türkiye'nin sempatisini kazanmış bir kulüp olduklarını bildirdi. 
     Sezgin, yaptığı yazılı açıklamada, ligde geçen hafta Çaykur Rizespor ile yaptıkları maçtan sonra bazı kesimlerin yanlış yorumlar seslendirdiğini belirtti. 
     Bunun üzüntüsünü duyduklarını ifade eden Veli Sezgin, şunları kaydetti 
     ''Süper ligin en az kart gören kulübü olmayı başaran kulübümüz, en centilmen takımken yanlış spekülasyonlarla yıpratılmak, önü kesilmek istenmektedir. Cumhuriyetle yaşıt kulübümüz, onurlu mazisiyle her zaman Türk sporunda örnek olmuş, son beş yıla 3 şampiyonluk sığdırmış, tüm Türkiye'nin sempatisini kazanmış tertemiz bir kulüptür. Her zaman da böyle kalacaktır.'' Akçaabat Sebatspor'un Çaykur Rizespor galibiyeti ile ligde ilk deplasman galibiyetini almadığını belirten Sezgin, şöyle devam etti 
     ''Süper Lig'de aldığımız 33 puanın 17'sini deplasmanda almış bir kulüp olarak matematiksel başarımız ortada değil mi Rize komşu ilimiz olmasaydı bu tür suçlamalar olacak mıydı Biz başka bir takımı deplasmanda yensek bunlar konuşulacak mıydı 
     Akçaabat Sebatspor da Çaykur Rizespor da iki büyük camiadır. Bu camiaları kendi çıkarları için hiç kimsenin, hiçbir camianın töhmet altında bırakma hakkı yoktur. Buna izin vermeyeceğiz. 35 maç deplasman galibiyeti göremeyen bir takım suçu kendisinde aramalıdır. Değişik oyunlarla başarısızlığını yanlış cephelere çekmemelidir. Tüm futbol kamuoyu bu oyuna 2002-2003 sezonunda tanık olmuştu. Başarısızlığımızı hazmetmesini de rakiplerimizi tebrik etmesini de biliriz. Ancak son 3 hafta oynayacağımız maçları kazanacağız. Biz bu ligde varız ve var olmaya devam edeceğiz.'' 
     
</TEXT>
</DOC>
