<DOC>
<DOCNO> 208793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/soneko08.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dick Cheney'in eski şirketi Halliburton'a soruşturma... 
</HEADLINE>
<TEXT>

     ABD Başkan Yardımcısı Dick Cheney'in eski şirketi Halliburton'a, Irak'taki işleri hakkında açılan soruşturma derinleştiriliyor. 
     ABD Savunma Bakanlığı kaynakları, ihaleye girmeden ABD ordusundan sözlşme almak ve muhasebe kayıtlarında yanlışlar yapmakla suçlanan Halliburton'ın bu kez de orduya fahiş fiyatla gaz satmaktan mercek altına alındığını bildirdiler. 
     Savunma Sözleşmeleri Denetleme Ajansı'nın, Savunma Bakanlığı Baş Müfettişinden Halliburton'ın orduya çıkardığı gaz faturalarını incelemesini istediği belirtiliyor. 
     Kaynaklar, savaş sonrasında altyapı hizmetleri çöken Irak'ta sivil halkın acil ihtiyaçlarının karşılanabilmesi için ABD ordusuna doğalgaz satan Halliburton'ın, bu hizmetini fahiş fiyatlandırmış olabileceğini ifade ediyorlar. 
     Halliburton'ın orduya sağladığı gazı Türkiye ve Kuveyt olarak iki ayrı kaynaktan getirdiğini belirten kaynaklar, Kuveyt'ten alınan gaz için Türkiye'den alınan gazın iki katı fiyat gösterdiğini bildiriyorlar. 
     Suçlamaları reddeden Halliburton yönetimi ise Kuveyt gazını Kuveyt yasaları nedeniyle pahalıya satın aldıklarını, ihtiyaç duyulan gazın büyük bölümünü Türkiye'den satın alarak gerçekte orduya tasarruf sağladıkları gerekçesiyle kendisini savunuyor. 
     ABD'de muhalefet, Dick Cheney ile bağları sayesinde Halliburton'ın diğer şirketlere göre kayırıldığı gerekçesiyle yönetime yükleniyor. 
     
</TEXT>
</DOC>
