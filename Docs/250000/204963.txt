<DOC>
<DOCNO> 204963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sontur10.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Enerji İşleri Genel Müdürü hakkında dava açıldı... 
</HEADLINE>
<TEXT>

     Ankara Cumhuriyet Başsavcılığı, elektrik satış fiyatlarını zaman içinde değişen şartlara göre uyarlamadıkları gerekçesiyle, eski Enerji İşleri Genel Müdürü Mustafa Mendilcioğlu'nun da aralarında bulunduğu 3 kişi hakkında dava açtı. 
     Ankara 7. Ağır Ceza Mahkemesi'ne açılan davanın iddianamesinde, ÇEAŞ ve Kepez elektrik şirketleri ile Enerji ve Tabii Kaynaklar Bakanlığı ve diğer kuruluşlar arasında, 1988 yılında imzalanmış protokoller uyarınca belirlenmiş olan elektrik satış fiyatlarının zaman içinde değişen şartlara uyarlanmadığı, satış tarifelerinin düzenlenmediği ve bu sebeple 1988 yılından bugüne kadar kamunun 1 milyar 606 milyon dolar zarara uğradığı öne sürüldü. 
     ÇEAŞ ve Kepez elektrik şirketlerini denetleme görevinin, Enerji ve Tabii Kaynaklar Bakanlığı'nın Enerji İşleri Genel Müdürlüğü ve buna bağlı İşletmeler ve Uygulama Dairesi'nde olduğu ifade edilen iddianamede, 1997-1999 yılları arasında Enerji ve Tabii Kaynaklar Bakanlığı Enerji İşleri Genel Müdürü olarak görev yapan Mustafa Mendilcioğlu, 1994-2000 yıllarında Genel Müdür Vekili olan Osman İlhan ve 1994-2000 yılları arasında İşletmeler ve Uygulamalar Daire Başkanı olan Mustafa K. Kılıçarslan'ın, şirketlerin denetimlerini zamanında yapmayarak zarara sebebiyet verdikleri savunuldu. 
     İddianamede, sanıklar hakkında, Türk Ceza Kanunu'nun ''görevi ihmal'' suçunu düzenleyen 230. maddesi uyarınca 3'er aydan 1'er yıla kadar hapis istendi. 
     
</TEXT>
</DOC>
