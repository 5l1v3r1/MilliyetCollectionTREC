<DOC>
<DOCNO> 213176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/guncel/gun04.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'5 yıl önce tadilattan geçmişti' 
</HEADLINE>
<TEXT>

      
   Konya'da çöken binanın müteahhidi Ali Vedat Kaya'nın ağabeyi Sedat Kaya'nın yaptırdığı ve aynı zamanda oturduğu Kabataş Sitesi'nde yaşayanlar da büyük tedirginlik yaşıyor. Zümrüt Apartmanı'nın yakınındaki Kabataş Sitesi'nin Yöneticisi Hikmet Kart, oturdukları binanın uygulama hatası nedeniyle tadilattan geçtiğini, birçok ailenin siteden taşındığını söyledi. Kart, Sedat Kaya'nın dokuz yıl önce yaptırdığı binada beş yıl önce birinci katının duvarlarında problemler çıktığını kaydetti. 
   
   'Raporlara güvenmiyoruz' 
   Kart, Gazi Üniversitesi Mimarlık Fakültesi'nden bir ekibin binada proje tadilatı yaptığını belirterek şunları söyledi "Temelinde bir problem olmadığı belirtildi, bir takım uygulama hataları tespit edildi. Bina, dört bir yanından çelik kolonlarla desteklenerek tadilattan geçirildi. Tadilat sonucu, sorun kalmadığı ve oturulabileceği raporu verildi. Sedat Kaya'nın kardeşi olan Ali Vedat Kaya'nın yaptırdığı Zümrüt Apartmanı'nın yıkılması hepimizi tedirgin etti." 
   
   
   
   
   
</TEXT>
</DOC>
