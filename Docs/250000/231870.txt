<DOC>
<DOCNO> 231870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/siyaset/asiy.html </URL>
<DATE> 2004/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türklere yardım ederim' 
</HEADLINE>
<TEXT>

   Verheugen, Rumların 'hayır' demesi durumunda, 'Türklerin zarar görmemeleri için elimden gelenin en iyisini yaparım' dedi 
      Güven Özalp 

   
   Kıbrıs'ta düzenlenecek referandum konusunda "hayır" olasılığının ağır bastığı Rum Kesimi'ne yönelik şu ana kadar sadece "telkin politikası" uygulamakla yetinen AB, sonunda net bir uyarı gönderdi. 
   Uluslararası Bağış Konferansı'nın hazırlık toplantısı sonrası bir açıklama yapan AB Komisyonu'nun Genişlemeden Sorumlu Üyesi Günter Verheugen, "hayır"ın önemli sonuçlar doğuracağına dikkat çekerek iki mesaj verdi 
   "Yeşil Hat 'de facto' olarak AB'nin dış sınırı olur. Kuzeydeki izolasyonun aşılması için elimden geleni yaparım." 
   Şu ana kadar Rumlara baskı uygular konumda görünmek istemeyen Verheugen'in dünkü açıklamaları AB'nin yaşanan gelişmelerden sıkıntı duyduğunu ortaya koyuyor. Verheugen, referandumda kuzeyden "evet", güneyden "hayır" çıkması durumunda bunun önemli sonuçları olacağını belirterek, "Rumların ancak hayır demesi halinde Yeşil Hat 'de facto' olarak AB'nin dış sınırı haline gelir. Bunun da toplumlar üzerinde önemli sonuçları olur" dedi. Verheugen'in bu açıklaması önemli sinyaller de içeriyor. 
   
   'Türkler suçlanamaz' 
   AB kaynakları Rumların 'hayır' demesinin sonuçları konusunda şu ifadeleri kullanıyor "Bu tanıma anlamına gelmez. Ancak Kıbrıs'ın bölünmüş bir halde üye olması ya da Türk güçlerinin AB'yi işgal eder duruma düşmesi nedeniyle Türkiye suçlanamaz. Kıbrıs'ın bölünmüşlüğünün faturası daha çok Rum tarafına kesilmeye başlanabilir." 
   Aynı kaynaklar Komisyon'un Türkiye'nin tutumundan son derece memnun olduğunu söyerken, asıl dikkat edilmesi gereken unsur olarak liderlere vurgu yapıyor. Ancak AB yetkilileri, adanın bölünmüş halde üye olması halinde müktesebatın sadece Güney'e uygulanması konusunda bir değişiklik beklemenin imk nsızlığının altını da ısrarla çiziyor. 
   Verheugen'in açıklamalarını değerlendiren KKTC Başbakanı Mehmet Ali Talat da, sonunda verdikleri mesajların anlaşılmaya başlandığını belirtti. Talat, "Rumların olumsuz tavrı nedeniyle bizim cezalandırılmamamız yönünde bir yaklaşım yerleşmeye başladı. De facto sınır konusu da bu kapsamda algılanmalı. Rumların ve özellikle Papadopulos'un en korktuğu şey buydu" dedi. 
   
   'İzolasyondan kurtulur'    Her ne kadar AB, KKTC'yi hiçbir şekilde tanımama konusundaki ısrarlı tutumunu devam ettireceğinin sinyallerini verse de, Kuzey'den gelecek "evet" ve Güney'den gelecek "hayır"ın ardından izolasyonda gevşeme olacağını da net şekilde ortaya koyuyor. Verheugen de bu konuya ilişkin olarak yaptığı açıklamada, "Böyle bir durumda Rumlar üyelikten yarar sağlayacak, Türkiye olumlu yaklaşımdan yarar sağlayacak, tek olumsuz etkilenecek olan Kıbrıslı Türkler olacak. Bu hiç adil olmaz" dedi. AB'nin Kıbrıslı Türklere destek olmaya devam edeceğini ifade eden Verheugen, "Kıbrıslı Türklerin cezalandırılmış duruma düşmemelerinin sağlanması bizim sorumluluğumuz olacak. Kuzey'in sıkıntılarının ve izolasyonun aşılması için ben de yeni bir girişimde bulunur, zarar görmemeleri için elimden gelenin en iyisini yaparım" diye konuştu. 
   Verheugen, uluslararası toplumun Annan Planı'na tam destek verdiğini ve bunun uygulanmasından kaynaklanacak mali yükü üstlenmeye hazır olduğunu da vurguladı. Verheugen, "Şimdi çözüm olmazsa uzun süre olmayacak. Geciktirme taktikleri işe yaramaz. Karar şimdi verilmeli. Bizce Annan Planı en iyisi" dedi. 
   
   
   
</TEXT>
</DOC>
