<DOC>
<DOCNO> 204458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/ekonomi/eko02.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar'da artık tarih yok 
</HEADLINE>
<TEXT>

   Bakan Babacan, İmar Bankası'nda daha önce verilen tarihlerde ödeme yapılamadığı için sıkıntı olduğunu, artık tarih vermek istemediğini söyledi 
   EKONOMİ SERVİSİ 
   
   Devlet Bakanı Ali Babacan İmar Bankası ödemelerinin ne zaman yapılacağı ilişkin bir tarih vermeye korkar hale geldiğini söyledi. 
   Babacan, Milliyet yazarı Abbas Güçlü'nün Genç Bakış programında, canlı yayına katılan İmarzedelerin sorularını yanıtlarken, "Tarih söylemekten artık çekiniyorum. Bayramdan önce ödemelerin yapılacağı konusunda bir açıklama yapılmıştı. Sonra sıkıntılar yaşandı. Bu nedenle tarih vermek yanlış olur" dedi. 
   Bilindiği gibi İmar Bankası ödemeleri konusunda Meclis'ten çıkan yasanın Cumhurbaşkanı tarafından onaylanması ve Bakanlar Kurulu'nun da ödeme takvimine ilişkin bir karar alması gerekiyor. 
   
   'Hırsıza kızmıyorlar' 
   İmar Bankası'nda yolsuzluğun en az 10 yıldır devam ettiğini belirten Babacan bankanın sahipleri ya da yöneticilerinin gelen paranın sadece 11'de birini kayıtlara geçirdiğini, geri kalanını ortadan kaybettiklerini ve bu paraya tüm teftiş mekanizmaları devrede olduğu halde ulaşılamadığını söyledi. 
   Bakan Babacan program sırasında İmar Bankası olayı ile ilgili hükümete gelen eleştiriler üzerine, "Bu para bankanın sahipleri ya da yöneticileri tarafından çalınmış, kaçırılmış paradır. Bu banka sahiplerinin hiç suçu günahı yok bütün suçlu hükümetmiş gibi tepkier geliyor. Bu parayı çalıp götüren bu bankanın sahipleri. Devlet sadece verdiği taahhütler, garantör olması nedeniyle bu adamların yerine bu paraları ödüyor" dedi. "Bankanın 500 milyon dolarlık resmi bilançoda kredisi görünüyor. Bu kredinin tamamı da banka şirketlerine kullandırılmış. Resmi ya da resmi değil ne var yoksa alıp götürmüşler" diyen Babacan bankanın 6 milyar dolarlık pasifinin de tamamı devlete yük olarak kaldığını belirtti. Babacan, "İki ülke arasında savaş çıksa ancak bu kadar maliyeti olur" dedi. 
   
   
</TEXT>
</DOC>
