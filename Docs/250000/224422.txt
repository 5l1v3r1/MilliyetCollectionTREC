<DOC>
<DOCNO> 224422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sondun20.html </URL>
<DATE> 2004/03/22/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Fransa'da bölgesel seçimler Seçmenden sağcı iktidara sert uyarı 
</HEADLINE>
<TEXT>

     Fransız basını, bölgesel seçimlerin ilk turunu sol partilerin önde tamamlamasını, seçmenin iktidardaki sağcı Halkçı Hareket Birliği Partisi'ne ciddi bir uyarısı olarak yorumladı. 
     Le Figaro gazetesi, ''İlk Turda Şok'' başlığıyla verdiği haberde, iktidardaki sağcı partinin kötü bir hafta sonu geçirdiğini yazdı. 
     Gazetenin başmakalesinde, ''iktidarın seçmenden gelen bu uyarı mesajını iyi değerlendirmesi gerektiği'' yorumu yapıldı. 
     Liberation gazetesi, ''Sağ İçin Berbat Bir İlk Tur'' başlığıyla yine birinci sayfadan verdiği haberde, beklenenin aksine seçime katılım oranının yüksek olmasına dikkat çekti. 
     Fransız gazetesinin, ''Güle Güle Raffarin'' başlığıyla kaleme alınan başmakalesinde, ''Seçim sonucunun, seçmenin iktidar üzerindeki baskısını gösterebilmesi açısından katılımcı demokrasi için iyi bir sonuç olduğu'' yorumu yapıldı. 
     Le Parisien gazetesi, ''Ceza'' başlığıyla verdiği haberde, ilk turda hezimete uğrayan sağ partilerin ikinci turda zararını asgariye indirmek için artık çaba göstereceğini yazdı. 
     Fransa'da dün yapılan bölgesel seçimlerin ilk turunda, Sosyalist Partisi'nin öncülüğündeki sol partiler oyların yüzde 40'ını, iktidardaki UMP ve liberal eğilimli Fransa Demokrasi Birliği UDF Partisi oyların yüzde 35.5'ini almıştı. 
     Aşırı sağcı Ulusal Cephe Partisi'nin yüzde 16.5 civarında oy aldığı seçimlerin ilk turunda, aşırı solun oyları yüzde 5'de kalmıştı. 
     Seçimlerin ikinci turu gelecek pazar günü yapılacak. Seçimler sonucu bölge meclis ve il genel meclislerin yeni üyeleri belli olacak. 
     Fransa'da 42 milyon civarında kayıtlı seçmen bulunuyor. 

     
</TEXT>
</DOC>
