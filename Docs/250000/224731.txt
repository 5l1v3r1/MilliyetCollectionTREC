<DOC>
<DOCNO> 224731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sondun14.html </URL>
<DATE> 2004/03/23/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Filistinlilerin intikam yemini, güvenlik kaygılarını artırıyor 
</HEADLINE>
<TEXT>

     İsrail'in, Hamas lideri Ahmet Yasin'i bir suikast saldırısıyla öldürmesi, tüm dünyada güvenlik kaygılarını yeniden canlandıracak olan Filistin intikam saldırıları tehdidini ortaya çıkarttı. 
     İsraillilere yönelik düzenlenen intihar saldırılarının arkasındaki başlıca militan grup olan Hamas, tekerlekli sandalyede yaşayan liderinin dün Gazze kentinde bir caminin önünde füze saldırısıyla öldürülmesinin ardından Yahudi devletine daha önce görülmemiş şiddette cevap vereceklerine yemin etti. 
     Yasin'den sonra artık Hamas'ın en önemli ismi olan siyasi lideri Abdül-aziz el-rantissi, "Muharebe başladı ve onlarla bizim aramızdaki savaş da başladı" dedi. 
     İsrailli güçler üst düzey alarma geçerken, ülke dışındaki temsilciliklere güvenlik önlemlerini artırmaları söylendi. 
     Tel Aviv polis müdürü Yossi Seidbom, militan grupların "terör saldırıları düzenlemek için her türlü çabayı göstereceklerini" kaydetti. 
     Kudüs ve daha önce intihar saldırılarına hedef olmuş diğer kentlerde, otobüsler bomboş beklerken, halka açık yerler neredeyse terkedilmiş gibi. 
     ABD Başkanı George W. Bush yönetimi, durumdan "derin bir rahatsızlık duyduğunu" belirterek bölgede sükunet çağrısı yapmasına rağmen, dünyadaki diğer ülkelerin tersine, olayı kınamadı. 
     İslami bir internet sitesinde yayımlanan ve Madrid'de 11 Mart'ta düzenlenen saldırıların sorumluluğunu üstlenen El Kaide bağlantılı Ebu Hafz el-Masri tugayları grubundan geldiği öne sürülen bir açıklamada, bu grup, ABD ve müttefiklerinden intikam almaya ant içti. 

REUTERS 
     
</TEXT>
</DOC>
