<DOC>
<DOCNO> 206618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sontur03.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat Kar geliyor... 
</HEADLINE>
<TEXT>

     Sıcaklık düşüyor, kar geliyor. Hava sıcaklıkları bugünden itibaren kuzeyden başlayarak tüm yurtta 8-10 derece azalacak. Kar yağışı, yarından itibaren Ege dışında yurdun tamamını saracak. 
     Yılbaşından sonra düşmeye başlayan hava sıcaklıkları, gittikçe daha da azalacak. 
     Meteoroloji'den alınan bilgiye göre, bugün Marmara, Batı Karadeniz ve Ege Bölgesi'nin iç kesimleri, İç Anadolu'nun kuzeyi ile Doğu Anadolu Bölgesi'nin doğusunda kar yağışı bekleniyor. Yurdun diğer kesimleri ise yağmurlu olacak. 
     
     YAĞMUR DA VAR 

     Yarın Trakya, Ege kıyıları ve Marmara'nın batısına parçalı bulutlu bir hava h kim olurken, Doğu Karadeniz ve kıyı Akdeniz'de yağmur görülecek. Kar yağışı, yarın Marmara'nın doğusu, Karadeniz Bölgesi'nin kıyı ve iç kesimleri, Ege Bölgesi'nin doğusu, Doğu Anadolu ve İç Anadolu' nun tamamı, Akdeniz'in kuzey kesimleri ile Güneydoğu Anadolu Bölgesi'nde etkili olacak. 
     Çarşamba günü ise Marmara, Ege, Akdeniz bölgeleriyle İç Anadolu'nun orta ve batısı parçalı bulutlu, İç Anadolu'nun doğusu, Doğu ve Güneydoğu Anadolu ile Karadeniz Bölgesi kar yağışlı olurken, Doğu Karadeniz'de karla karışık yağmur etkili olacak. Yetkililer çarşamba günü kar yağışının özellikle Doğu Anadolu'da hayatı olumsuz etkileyeceğini belirtti. 
     
     TRAKYA'DA KAR 

     Edirne ve Kırklareli'nde dün sabahtan itibaren kar başladı. Kırklareli'nin Dereköy Sınır Kapısı'nda, araç sürücüleri yavaş gitmeleri konusunda uyarıldı. Edirne Emniyet Müdürlüğü trafik ekipleri, kar nedeniyle TEM Otoyolu, D-100 Karayolu ve Kapıkule Sınır Kapısı'nda yol kontrollerini artırdı. 
     Edirne Belediyesi de yollarda meydana gelebilecek buzlanma nedeniyle karla mücadele ekibini hazır bekletti. Yağışla birlikte Tunca ve Meriç Nehri'ndeki su seviyesi de yükseldi. 
     Marmara Denizi'ndeki fırtına da deniz ulaşımını olumsuz etkiledi. Boğaz'dan geçmek üzere Marmara Denizi'nde seyreden 41 şilep ve tanker, saatteki hızı 70-80 km.'ye ulaşan fırtına nedeniyle yollarına devam edemeyince, Tekirdağ'ın Şarköy ilçe sahiline demirledi. Şilep ve tankerler, fırtına dinince yollarına devam etti. 
     
</TEXT>
</DOC>
