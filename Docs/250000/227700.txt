<DOC>
<DOCNO> 227700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sontur13.html </URL>
<DATE> 2004/04/01/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Çerkezler anadilde yayın için TRT'ye başvurdu 
</HEADLINE>
<TEXT>

     Çerkezler, RTÜK'ün hazırladığı "Anadilde Yayın Yönetmeliği"nde yerel dil ve lehçelerde yayın yapması istenen kanallar arasında yeralan TRT'ye ikinci kez başvurarak yayın hakkı istedi. 
     TRT'den edinilen bilgiye göre, RTÜK'ün özellikle TRT'den yapmasını istediği yerel dil ve lehçelerde yayın için öncelikle kurumun yasasında değişiklik yapılması gerekiyor. TRT yetkilileri bu değişikliğe gidilmeden yerel dil ve lehçelerde yayın yapamayacaklarını belirtirken, yasada yapılacak değişiklikle kendilerine görev verilmesi halinde yayın çalışmalarına başlayabileceklerini bildirdiler. 
     
     ÇERKEZLER'İN İKİNCİ BAŞVURUSU 
     RTÜK'ün hazırladığı "Anadilde Yayın Yönetmeliği"nde yerel dil ve lehçelerde yapılacak yayınların özel ulusal kanalların yanı sıra TRT'nin de yapabileceğinin vurgulanması üzerine Çerkezler'in TRT'ye ikinci kez başvurarak yayın hakkı istediği öğrenildi. Şenol Demiröz öncesindeki yönetime ilk başvuruyu yapan Çerkezler, özellikle TRT'nin RTÜK ile yeniden görüşmelere başlaması üzerine ikinci başvuruyu da yaptı. 
     Yücel Yener döneminde RTÜK'ün "Yerel dil ve lehçelerdeki yayınları TRT yapsın istemi" Danıştay'da TRT lehine sonuçlanmış ve kurum bu yayınlar için hiçbir önçalışma yapmamıştı. 
     Kafkas Dernekleri Başkanı Muhittin Ünal ise ANKA'nın sorusu üzerine, daha önce anadilde yayın için TRT'ye yaptıkları başvuruyu, Şenol Demiröz'e "hayırlı olsun" ziyareti yaparak yeniden hatırlattıklarını söyledi. 
     
</TEXT>
</DOC>
