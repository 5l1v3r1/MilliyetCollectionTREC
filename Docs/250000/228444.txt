<DOC>
<DOCNO> 228444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/sonspo04.html </URL>
<DATE> 2004/04/04/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Trabzonspor'da gözler deplasman maçlarına çevrildi... 
</HEADLINE>
<TEXT>

     Birinci Süper Futbol Ligi'nde sahasında İstanbulspor'u 2-0 yenen Trabzonspor'da gözler, ligden düşmeme mücadelesi veren rakipleri Bursaspor ve Elazığspor ile art arda deplasmanda yapacağı maçlara çevrildi. 
     Bordo-mavililer, Bursaspor ve Elazığspor maçlarından galibiyetle ayrılıp zirvedeki iddiasını sürdürmek isterken, söz konusu maçlardan alacağı sonuçlar bu takımların da ligde kalıp kalmama durumuna etki edecek. 
     Teknik direktör Ziya Doğan, İstanbulspor maçının genelinde iyi bir futbol ortaya koyamadıklarını, ancak maçtan galibiyetle ayrılmasını bildiklerini kaydetti. 
     Artık, ligde önlerine bakmak zorunda olduklarını belirten Doğan, ''Zorlu iki deplasmanımız var. Ligde bizim için hiçbir maç kolay değil. Ancak, Trabzonspor, Trabzonspor gibi oynadığında, tek yumruk olduğunda her takımı yener'' dedi. 
     Ligdeki hedefleri doğrultusunda iddialarını sürdürdüklerini ve bordo-mavili takımın şampiyonluk mücadelesi verdiğini de ifade eden Doğan, ''Belki de Trabzonspor, tarihinde ilk kez Şampiyonlar Ligi oynayacak. Böyle bir iddiayla maçlarına çıkıyor. Ancak, İstanbulspor maçının başından beri, tribündeki ortamı beğenmedim. Tribündeki kargaşa oyunculara da yansıdı'' diye konuştu. 
     
     GÖKDENİZ VE FATİH KONUSU 

     Doğan, Trabzonspor ile anlaşmasından beri, hep Gökdeniz ve Fatih'in transferinin gündemde tutulduğunu ve bundan rahatsızlık duyduğunu söyledi. 
     Gökdeniz'in İstanbulspor maçında iyi bir performans ortaya koymadığını, ancak bir futbolcunun her maçta iyi oynaması gibi bir durumun da bulunmadığını ifade eden Doğan, şöyle konuştu 
     ''Geldik geleli Gökdeniz, Fatih var. Bu futbolcuların gelecek yılın sonunda sözleşmeleri sona eriyor. Hangi kulübe gidebilirler Her dakika biz yönetim, futbolcular açıklamalar yapıyoruz. Devamlı bu konu basında yer alırsa, Trabzonspor bindiği dalı keser.'' 

     
</TEXT>
</DOC>
