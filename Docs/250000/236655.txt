<DOC>
<DOCNO> 236655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/soneko03.html </URL>
<DATE> 2004/05/02/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Yeni vergi paketi yolda... 
</HEADLINE>
<TEXT>

     Yerli ve yabancı sermayeyi Türkiye'de yatırıma yöneltmek için 100 milyon doların üzerindeki yatırımlara 5 ile 10 yıl arasında vergi tatili geliyor. 
     Gelirler Genel Müdürlüğü, çeşitli Vergi Kanunlarında değişiklik öngören vergi paketi üzerindeki çalışmalarını sürdürüyor. 
     A.A muhabirinin edindiği bilgiye göre, pakette büyük yatırımlara vergi tatili olarak nitelendirilen kurumlar vergisi muafiyetine de yer verilecek. 
     Daha önce Vergi Konseyi ile de üzerinde çalışılan söz konusu düzenlemede, büyük yatırımlar iki ayrı kategoride ele alınıyor. Hazırlanan taslakta, ilk kez yapılacak yatırımlar ile halen Türkiye'de faaliyette bulunan kuruluşların yeni yatırımları için iki farklı düzenleme öngörülüyor. 
     Taslakta, Türkiye'de ilk defa gerçekleştirilecek yatırımların teşviki için asgari 100 milyon dolarlık yatırım şartı aranıyor. 
     Bu çerçevede 100 ile 250 milyon dolar arasındaki yatırımlara 5 yıl, 250 ile 500 milyon dolar arasındaki yatırımlara 7 yıl, 500 milyon doların üzerindeki yatırımlara da 10 yıl vergi tatili getiriliyor. 
     Bu şekilde belli limiti aşan yeni yatırımların 5, 7 ve 10 yıl süreyle kurumlar vergisinden muaf olacakları belirtiliyor. 
     
     İŞÇİ SAYISI VE MEVCUT YATIRIMLARIN DURUMU 
     Halen Türkiye'de yatırımı olan yerli ve yabancı sermayeli kuruluşların yine 100 milyon dolardan başlamak üzere belirlenen limitler dahilinde gerçekleştirecekleri yatırımlar da teşvik kapsamına alınıyor. Bunlar için de yatırım indirimine benzer bir teşvik sistemi planlanıyor. 
     Buna göre, bu tür yatırımlardan elde edilecek kazançların yüzde 40'ı öngörülen süre zarfında kurumlar vergisinden istisna olacak. 
     Bu arada çalışmalar sırasında büyük yatırımların teşvikinde belli sayıda istihdam şartının aranması da tartışılıyor. 
     Bu çerçevede, 100 ile 250 milyon dolar arasındaki yatırımlar sonucunda en az 150, 250 ile 500 milyon dolar arasındaki yatırımlarla 250, 500 milyon doların üzerindeki yatırımlarla da en az 500 kişiye istihdam olanağı sağlanması gündeme geldi. Ancak istihdam koşulunun taslağa girip girmemesi, farklı görüşler nedeniyle henüz netlik kazanmadı. 
     
     DİĞER DÜZENLEMELER 
     Öte yandan 30'u aşkın maddeden oluşması beklenen yeni vergi paketinde uygulamada sorun yaratan bazı düzenlemelerde de değişikliğe gidiliyor. 
     Bu şekilde zor durum müessesesi de yeniden düzenleniyor. Halen mükelleflerin bağlı oldukları vergi dairelerine tek tek dilekçe vererek yararlanabildiği zor durum için Maliye Bakanlığı'na yetki veriliyor. Maliye Bakanlığı'nın zor durum ilanı ile bu yıl Mart ve Nisan'daki vergi beyan döneminde yaşandığı gibi mükelleflerin tek tek dilekçe vererek uygulamadan yararlanma külfetine son veriliyor. 
     Zor durum araştırmasını da yeniden düzenleyen taslak ile bir alacak için vergi dairelerinin bütün bankalara ve yurdun dört bir yanındaki tapu dairelerine yazı yazarak mal varlığı araştırması yapması uygulama dışı kalıyor. Bir yetkili, ''Halen 100 milyon liralık bir vergi alacağı için yapılan yazışmalar ve posta ödemeleri sonucu 5 milyar liraya ulaşan bir masraf yapılabiliyor. Yeni düzenleme ile buna bir limit gelecek ve bu kadar yazışmaya ve masrafa gerek kalmayacak'' dedi. 
     Maliye yetkilileri, VEDOP 2 ile bankalar ve tapu daireleri arasında kurulacak on line sistemi ile de mal varlığı araştırmalarının çok daha sağlıklı ve kısa süre içinde yapılabileceğine dikkat çekti. 
     Taslak ile getirilen bir başka düzenlemeyi de mücbir sebep oluşturdu. 
     Yeni düzenlemede mücbir sebebin kalkmasından sonra örneğin bir yılın 12 ayı için ayrı ayrı KDV ve muhtasar beyanname verme uygulaması son bulacak. Söz konusu dönem için Maliye, tek beyanname almaya yetkili olacak. 
     
</TEXT>
</DOC>
