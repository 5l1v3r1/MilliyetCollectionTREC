<DOC>
<DOCNO> 213515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sondun38.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da yargı skandalı... 
</HEADLINE>
<TEXT>

     Fransız Yüksek Hakimler Kurulu CSM , eski başbakan Alain Juppe'nin, yolsuzluk suçundan mahkum olduğu davaya müdahale etme girişiminde bulunduğu gerekçesiyle Cumhurbaşkanı Jacques Chirac'a tavır aldı. 
     CSM tarafından yayınlanan bildiride, anayasanın 64. maddesine göre, Cumhurbaşkanı'nın, yargının bağımsızlığının garantörü olduğu hatırlatıldı ve Chirac'ın, Juppe davasında yargıçların baskı gördüğü iddialarını araştırmak üzere idari soruşturma açmadan önce CSM'ye danışmamasından üzüntü duyulduğu belirtildi. 
     CSM'nin tepkisi, bugün Fransız basınında geniş yer aldı. 
     ''Chirac'ın yargıda 'kısa devre' yapmakla suçlandığını'' yazan Liberation gazetesi, Fransız yargıçların Chirac'ı, hukuk devleti ilkelerine aykırı hareket etmekle suçladıkları yorumunu yaptı. 
     Le Monde gazetesi, CSM'nin Chirac'a yönelik tepkisini, ''Chirac'ın müdahalesi, yargı dünyasını kızdırdı'' başlığıyla birinci sayfadan okuyucularına duyurdu. 
     Chirac, Juppe'nin mahkum olmasından sonra yaptığı açıklamada, ''eski başbakanın saygıdeğer ve üstün yetenekli bir devlet adamı olduğunu'' belirtmiş ve bu tür siyasetçilere Fransa'nın ihtiyacı olduğunu bildirmişti. 
     Cumhurbaşkanı ayrıca, Juppe'yi mahkum eden yargıçların, baskı gördükleri iddialarıyla ilgili olarak, idari soruşturma açılmasını istemişti. 
     Nanterre Mahkemesi, iktidardaki Halkçı Hareket Birlik Partisi'nin UMP lideri Juppe'yi, Cumhuriyetçi Birlik Partisi RPR yönetimindeyken, parti içinde bazı kişilerin, Paris Belediyesi'nden çalışmadan maaş almaları ile ilgili açılan davada, 18 ay tecilli hapis cezasına çarptırmıştı. 
     Mahkeme, Juppe'nin ayrıca 10 yıl süreyle seçilme hakkının elinden alınmasına karar vermişti. 
     Fransa'da 2007 yılında cumhurbaşkanlığı seçimleri için adaylığını koyması beklenen Juppe, Nanterre Mahkemesi'nin geçen cuma günü verdiği karardan hemen sonra temyiz mahkemesine başvurmuştu. 
     
</TEXT>
</DOC>
