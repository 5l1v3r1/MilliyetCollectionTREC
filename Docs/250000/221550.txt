<DOC>
<DOCNO> 221550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sonspo03.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmirliler Süper Ligi "tarafsız" izledi... 
</HEADLINE>
<TEXT>

     ''Saha kapatma cezası'' verilen Birinci Süper Lig ekiplerinin adeta gözdesi durumuna gelen İzmir, 13 Mart Cumartesi günü bir kez daha ''tarafsız saha'' olacak ve Denizlispor-İstanbulspor maçına evsahipliği yapacak. 
     İzmir, 2003-2004 sezonunda Birinci Süper Lig'de takım bulundurma başarısını gösterememesine karşın İzmirli futbolseverler, saha kapatma cezaları sayesinde şampiyonluk mücadelesi veren Fenerbahçe ve Beşiktaş'ın maçlarını 1'er kez de olsa izleme fırsatı buldu. 
     Bu sezon 2. kez sahası kapatılan Denizlispor da tercihini İzmir'den yana kullandı. 
     Diğer yandan İsrail'de uluslararası müsabaka yasağı uygulanması nedeniyle bu ülkenin Maccabi Hayfa takımı, İzmir'de 1'i ön eleme olmak üzere 2 UEFA Kupası maçı oynadı. 
     İsrail'in Maccabi Hayfa takımı, ağustos ayında İzmir Alsancak Stadı'nda Galler'in Cwmbran Town takımını 3-0 yenerek ön elemeyi geçti. İsrail ekibi, eylül ayındaki UEFA Kupası 1. tur ilk maçında ise Slovenya'nın NK Publikum takımını 2-1 yendi. 
     Gençlik ve Spor İzmir İl Müdürü Sabri Sadıklar, ceza almanın kulüpler açısından hoş bir durum olmadığını bildiklerini, ancak bu tür durumlarda İzmir'in tercih edilmesinden memnuniyet duyduklarını söyledi. 
     Özellikle Fenerbahçe ve Beşiktaş'ın maçlarından kasalarına 130-150 milyar lira arasında para girdiğini anlatan Sadıklar, ''Maddi açıdan ve prestij açısından İzmir'in tercih edilmesi sevindiricidir. Kulüplerin ceza almasını istemeyiz. Ancak İzmir, statlarıyla her zaman bu tür müsabakalara evsahipliği yapabilecek durumda'' dedi. 
     Birinci Süper Lig'de kulüplere verilen cezalar nedeniyle İzmir Atatürk Stadı'nda şu ana dek yapılan maçlar ve sonuçları şöyle 
     Denizlispor 4 - Bursaspor 0 21.09.2003 . 
     Fenerbahçe 1 - Gençlerbirliği 0 27.09.2003 . 
     Beşiktaş 1 - Konyaspor 1 22.11.2003 . 
     Denizlispor-İstanbulspor 13 Mart Cumartesi günü yapılacak . 
     
</TEXT>
</DOC>
