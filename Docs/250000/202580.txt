<DOC>
<DOCNO> 202580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sontur35.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül, Star TV'den tazminat kazandı... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''Beykoz'da 10 dönümlük orman arazisi çevirdiği'' yolundaki iki ayrı yayında kişilik haklarına saldırıda bulunulduğu gerekçesiyle Star TV'den toplam 10 milyar lira manevi tazminat kazandı. 
     Ankara 18. Asliye Hukuk Mahkemesi'nde görülen davanın bugünkü karar duruşmasına tarafların avukatları katıldılar. 
     Gül'ün avukatı Mehmet Ali Alan, delillerin toplandığını ve iddialarının kanıtlandığını ifade ederek, manevi tazminata karar verilmesini talep etti. 
     Davalı Star TV'nin avukatı ise yayınların kişilik haklarına saldırı teşkil etmediğine ilişkin önceki dilekçelerini tekrar ederek, davanın reddini istedi. 
     Yargıç Ali Kerimoğlu, davanın kısmen kabulüne karar vererek, Star TV'nin 2 Temmuz 2003 tarihli yayınından dolayı 5 milyar, 3 Temmuz tarihli yayınından dolayı da 5 milyar lira olmak üzere toplam 10 milyar lira manevi tazminatın yayın tarihinden itibaren hesaplanacak yasal faiziyle birlikte Gül'e ödenmesine hükmetti. 
     Dava dilekçesinde, Star TV'nin 2 Temmuz 2003 tarihli haber bülteninde, Gül'ün orman vasfını yitirmiş arazilerin satışına izin veren yasa tartışmaları öncesinde Beykoz'da 10 dönümlük arazi çevirdiği yolunda yayın yapıldığı belirtiliyordu. 
     Haberde, ''Orman arazilerinin talanının ardında sadece Maliye Bakanı Kemal Unakıtan yok. Beykoz sakinlerinin iddialarına göre, Gül ve bazı milletvekilleri pastadan yiyenler arasında'' şeklinde ifadeler kullanıldığı anlatılan dilekçede, haberde, Beykoz'un Çavuşbaşı mahallesi için de ''AKP'nin yasal olmayan alanlar üzerine kurulmuş üssü'' nitelemesi yapıldığı kaydediliyordu. Dilekçede, söz konusu yayınlar nedeniyle toplam 20 milyar lira manevi tazminat talep ediliyordu. 
     
</TEXT>
</DOC>
