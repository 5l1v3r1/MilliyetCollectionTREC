<DOC>
<DOCNO> 218328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sonspo21.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon Ziya Doğan'la ilk kez deplasmana çıkıyor... 
</HEADLINE>
<TEXT>

     Birinci Süper Futbol Ligi'nde yarın deplasmanda Samsunspor ile karşılaşacak Trabzonspor, bu sabah karayoluyla Samsun'a gitti. 
     18 kişilik futbolcu kadrosuyla Samsun'a giden bordo-mavili takımda, sakatlığı düzelen kaptan Fatih Tekke'nin maç kadrosuna alındığı, İbrahim Ege'nin ise sakatlığının geçmemesi nedeniyle Samsun'a götürülmediği bildirildi. Geçen haftaki Çaykur Rizespor maçının 18 kişilik kadrosunda yer alan Mehmet Kahraman ve Yavuz, Samsunspor maçının kadrosunda bulunmazken, bu oyuncuların yerine kaptan Fatih Tekke ile ülkesinin milli takım kampından dönen Romaschenko kadroda yer alıyor. 
     
     DOĞAN İLE TRABZON DIŞINDAKİ İLK MAÇ 
     Trabzonspor, Samsunspor karşısında, Teknik Direktör Ziya Doğan yönetiminde ilk kez Trabzon dışında bir maça çıkacak. 
     Bordo-mavililer, Doğan döneminde Türkiye Kupası maçının yanı sıra 3 lig maçını Trabzon'da oynadı. 
     Karadeniz ekibi, Türkiye Kupası'nda Konyaspor, ligde de Adanaspor ve Konyaspor ile sahasında, Akçaabat Sebatspor ile de Akçaabat'ta karşı karşıya gelmişti. 
     Bordo-mavililer, 4 karşılaşmadan da galibiyetle ayrılmayı başarmıştı. 
     
     HEDEF GALİBİYET 
     Ziya Doğan, Samsunspor karşısında iyi bir futbol ortaya koyarak sahadan galibiyetle ayrılmak istediklerini söyledi. 
     Samsunspor'un UEFA Kupası'na katılma isteğinin olduğunu, ancak kendilerinin de hedeflerinin bulunduğunu kaydeden Doğan, ''Samsunspor maçının hazırlıklarını iyi bir seviyede geçirdik. Takıma geldiğimden bu yana en iyi çalışma şartlarını bu hafta bulduk. Bu çalışmamızın karşılığını almak istiyoruz'' dedi. 
     Doğan, Samsunspor maçından galibiyetle ayrılmaları halinde Beşiktaş maçına daha moralli çıkacaklarını da ifade ederek, ''Bu maçtan Trabzonspor'a iyi bir sonuçla dönmek istiyoruz. Bunu başaracağımıza inanıyoruz'' diye konuştu. 
     Trabzonspor'un Samsunspor maçına, Petkoviç, Emrah, Tolga, Erdinç, Volkan, Hüseyin, Emre Toraman, Somers, Gökdeniz, Mehmet Yılmaz ve Fatih Augustine 11'i ile çıkması bekleniyor. 
     Bordo-mavililerde, kaptan Fatih, Hüseyin, Hasan ve Tolga 4. sarı kart sınırında bulunuyor. 
     
</TEXT>
</DOC>
