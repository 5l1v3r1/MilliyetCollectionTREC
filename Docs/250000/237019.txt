<DOC>
<DOCNO> 237019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonyas05.html </URL>
<DATE> 2004/05/03/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Yaz ishaline dikkat .. Neler yemeli 
</HEADLINE>
<TEXT>

     Erciyes Üniversitesi Tıp Fakültesi Çocuk Sağlığı ve Hastalıkları Ana Bilim Dalı Öğretim Üyesi Prof. Dr. Mustafa Kendirci, ishalli hastaların beslenmesine çok dikkat edilmesi gerektiğini bildirdi. 
     Kendirci, AA muhabirine yaptığı açıklamada, özellikle 0-2 yaş gurubundaki çocuklarda yaz aylarında sık görülen ishalin, hızlı sıvı kaybı nedeniyle ölümlere neden olduğunu, uzadığı zaman da beslenme yetersizliği ve büyüme geriliğine yol açtığını söyledi. 
     Çocukluk çağındaki ishallerin yüzde 20-30'unu bakterilerin oluşturduğunu ifade eden Prof. Dr. Kendirci, şunları kaydetti 
     ''Bebeklerde ishal oluşumunu artıran etkenlerin başında ilk 6 ay anne sütüne gereken önemin verilmemesi, biberon ve emzik temizliğinin iyi yapılmaması, pişmiş yiyeceklerin oda ısısında uzun süre bekletilmesi, tuvaletten sonra ellerin iyi yıkanmaması ve evde kanalizasyon sisteminin olmaması gibi faktörler gelmektedir. Bakterilere bağlı ishallerde, ishale ek olarak, karın ağrısı, kusma, ateş, dalgınlık ve havale geçirme de gözlenebilir. Sıvı kaybına bağlı olarak gözlerde çökme, ağız ve dudaklarda kuruluk, küçük çocuklarda bıngıldakta çökme, göz yaşının azalması, idrar çıkarmada azalma gibi bulgular gelişebilir.'' Kendirci, enfeksiyonlara bağlı ishallerde de hem çevre hem de kişisel temizlik koşullarının iyi olmamasının hastalık oluşumun kolaylaştırdığını belirtti. 
     Prof. Dr. Kendirci, özellikle 1 yaşa kadar çocuklarda unlu ve nişastalı besinler almanın, beslenme bozukluğuna neden olarak bağırsaklarda sulu dışkılamayı artırdığını belirterek, şöyle devam etti 
     ''İshalli çocuklara, ishali artırır endişesiyle su ve sulu besinlerin verilmemesi, doktorlar arasında poliklinik düzeyinde zaman yetersizliği nedeni ile ağızdan sıvı tedavisi üzerinde durulmadan antibiyotik ve antidiyareyik içeren ilaçların yazılması, hastaneye yatırılan hastaların çoğuna damardan sıvı tedavisi uygulanması, ishalin uzamasına, ağırlaşmasına ve buna bağlı başka hastalıkların ortaya çıkmasına neden olmaktadır.'' Kendirci, ishalli çocuğa gereksiz verilen antibiyotiklerin de iştahı azalttığını, bağırsak florasını bozarak ishal süresini uzatabileceğini kaydetti. 
     
     PİRİNÇ SUYU, PATATES, YOĞURT TÜKETİN 
     İshal olan çocuklara şekerli gıdaların az verilmesi gerektiğine işaret eden Kendirci, şunları söyledi 
     ''Katı gıdaları alabilen çocuklara verilecek pirinç suyunda bulunan amino asitler bağırsaklarda hasarın düzelmesini hızlandırmaktadır. Patates haşlanarak yedirildiğinde bileşimindeki nişastanın su tutucu özelliğinden dolayı ishalli hastalara faydalıdır. Yoğurt ile karıştırılması çok daha iyi sonuç vermektedir. Yoğurtta laktoz şeker miktarı fermantasyon ile yüzde 20 azalmaktadır. Özellikle ayran olarak içilmesi su gereksinimini de karşılamaktadır.'' Kendirci, ateşi çok yüksek, karın ağrısı ve krampları çok fazla, dışkısı kanlı olan, sıvı kaybı bulguları gözlenen ve 2 gün içinde düzelmeyen ishal durumlarında mutlaka doktora başvurulması gerektiğini söyledi. 
     
</TEXT>
</DOC>
