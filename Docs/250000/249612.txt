<DOC>
<DOCNO> 249612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sondun47.html </URL>
<DATE> 2004/06/21/ </DATE>
<TIME> 20.27 </TIME>
<AUTHOR>  </AUTHOR>
<HEADLINE>
Papadopulos "AB anayasası, Kıbrıs sorununun çözümünde yeni araç" 
</HEADLINE>
<TEXT>

     Kıbrıs Rum yönetimi lideri Tasos Papadopulos, ''Avrupa Birliği AB Anayasası'nın Kıbrıs sorununun çözümünde yeni bir araç olduğunu'' söyledi. 
     Papadopulos, İspanya ve Portekiz'e çalışma ziyaretlerinde bulunmak amacıyla Kıbrıs Rum kesiminden ayrılmadan önce Larnaka Havaalanı'nda yaptığı açıklamada, ''AB Anayasası'nın tek başına Kıbrıs sorununa çözüm getiremeyeceğini, ancak Kıbrıs sorununa çözüm bulma yolunda artı bir araç olduğunu'' kaydetti. 
     Rum lideri, ''Kıbrıs'ta bulunacak çözüm sonucu ortaya çıkacak anayasanın, AB Anayasası ile uyum içinde olması gerektiğini'' ifade etti. 
     Kıbrıslı Türklerin ekonomik durumlarını iyileştirmek için alınacak önlemler konusunda ise Tasos Papadopulos, ''Rum hükümetinin bu konuda siyasetini hayata geçirmek için doğru bulduğu adımları atacağını'' belirtti. 
     Papadopulos, '' işgal altındaki yasa dışı yönetiminin kabul edilmez girişimlerine önem vermeyeceğini'' ifade etti. 
     ''Kıbrıs sorununa çözüm bulma çabalarında Türkiye'nin yeni hükümetinin, son otuz yılda Ankara'nın takındığı 'uzlaşmaz' tutumla kıyaslandığında bu hükümetin daha yapıcı bir yaklaşım sergilediğini'' kaydeden Papadopulos, ''bu tutumu AB'nin dikkate aldığını'' söyledi. 
     Rum yönetimi lideri Papadopulos, İspanya ziyareti sırasında İspanya Başbakanı Jose Luis Rodriguez Zapatero ile görüşecek. Papadopulos, eşiyle birlikte, İspanya Kralı Juan Carlos ve Kraliçe Sofia tarafından La Zarzuela Sarayı'nda onurlarına verilecek yemeğe katılacak. 
     Tasos Papadopulos, 23 Haziran'da Portekiz'in başkenti Lizbon'a geçecek. Papadopulos, Portekiz ziyareti sırasında, Portekiz Başbakanı Jose Manuel Durao Barroso ve Cumhurbaşkanı Jorge Fernando Branco ile temaslarda bulunacak. Papadopulos'a İspanya ve Portekiz ziyaretleri sırasında Rum Dışişleri Bakanı Yorgos Yakovu eşlik ediyor. 
     
</TEXT>
</DOC>
