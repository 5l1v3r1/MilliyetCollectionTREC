<DOC>
<DOCNO> 206164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/yasam/yas02.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Mars' edecekler 
</HEADLINE>
<TEXT>

   Amerika, 2004'te iddialı Mars'ta yaşam olup olmadığı artık saptanacak 
      DIŞ HABERLER SERVİSİ 
   
   Mars'a iki robot yolcu 
   AMERİKA, kızıl gezegen Mars'a iki robot indiriyor. Ulusal Havacılık ve Uzay Dairesi'nin NASA , yarın sabaha karşı Mars yüzeyine indirmeyi planladığı iki robottan ilki olan "Spirit" Mars yüzeyinde yaşam izi arayacak. NASA'ya ait Opportunity robotunun da 25 Ocak'ta Mars'a inmesi planlanıyor. 
   
   Tuzağa düşmeyecekler 
   ROBOTLAR, NASA'nın "İsminizi Mars'a gönderin" kampanyasıyla edinilen milyonlarca kişinin adının kayıtlı olduğu DVD'yi de Mars'a taşıyor. "Akıllı" iki robot, bir golf aracı büyüklüğünde ve arazi lastikleri var. Robotlar, "Kızıl gezegenin tuzaklarından kurtulmayı sağlayabilecek" teknolojiye sahip. 
   
   Jeolog robotlar 
   MARS'TA 90 gün inceleme yapacak olan robotlar, üç boyutlu görüntüleme tekniğiyle arazideki nesneleri saptayabilecek, çukur, kaya ya da yükseltiyi fark edip çevrelerinden dolaşabilecek. Robotlar, jeolog gibi çalışarak yüzey özelliklerini araştıracak, Mars'ta yaşam izi arayacak. 
   
   Amerika başardı    MARS macerasında başarı Amerikalıların oldu. 1976 yılında Mars'a Viking adlı iki sonda yollandı. 1997'de Pathfinder sondası, Mars'a Sojourner adlı robotu indirdi. Robot, Mars toprağında birkaç metre yol almayı başardı. 1997'de Mars Global Surveyor ile 2002'de Mars Odyssey sondaları Mars yörüngesine oturtuldu. Bunlarla Mars yüzeyi incelendi, harita çıkarıldı. 
   
   Avrupa kaybetti    Avrupa Uzay Ajansı'nın 25 Aralık'ta Mars'a indirdiği Beagle 2 robotu, gezegende yaşam izi arayacaktı. Ancak Avrupa'nın bu ilk Mars macerası hüsranla sonuçlandı. Beagle 2, 25 Aralık gecesinden beri sessiz. Belki bir kraterin içine yuvarlandı, belki antenleri açılmadı, belki Mars atmosferine girerken parçalandı kimse bilmiyor. 
   
   Uzayda yaşam izine rastlandı    AVUSTRALYALI astronomlar, Samanyolu galaksisinde yaşam belirtileri taşıyan bir bölge keşfetti. New South Wales ve Swimburne Üniversitesi astronomlarına göre bu bölgedeki gezegenlerde, yaşam için gerekli karbon, oksijen ve demir elementleri mevcut. Buluşa imza atan uzmanlardan Charles Lineweaver, "Gelişmiş bir yaşamın olabileceği varsayılan yüzlerce gezegen, Dünya'dan çıplak gözle görülebilir. Bu gezegenlerin birçoğu Mars ve Venüs'e benziyor" dedi. 
   
   
</TEXT>
</DOC>
