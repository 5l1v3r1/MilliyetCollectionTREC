<DOC>
<DOCNO> 211670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sondun13.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Cheney, Türkiye'yi Ortadoğu ülkeleri için örnek gösterdi... 
</HEADLINE>
<TEXT>

     ABD Başkan Yardımcısı Dick Cheney, ''meydanı teröristlere bırakmamak için tek çarenin, Ortadoğu toplumlarında demokratik gelişmeleri özendirmek olduğunu'' söyledi. 
     Cheney, Corriere della Sera gazetesine verdiği demeçte, demokrasi ve özgürlüğün Müslümanlar tarafından da benimsendiğine işaret ederek, bu konuda Türkiye'yi örnek gösterdi. 
     Cheney, Davos'ta yaptığı konuşmaya da atıfta bulunarak, şunları kaydetti 
     ''Davos'ta yaptığım konuşmada da belirttiğim gibi, 20. yüzyılın ilk yarısında pek çok kişi, Avrupa'da sürekli gerilim yaşanmasını adeta doğal saymaktaydı. Avrupa'daki bazı kültürlerin demokratik değerleri destekleme becerisinden yoksun olduklarını zannedenler vardı. Ama daha sonra bu kötümserliğin herhangi bir temeli olmadığını keşfettik. Zannediyorum şimdi de İslam dünyası konusundaki kötümserliğin temelsiz olduğu ortaya çıkacak. Günümüzde Türkiye başta olmak üzere Müslümanların çoğu demokratik toplumlarda yaşıyor. Avrupa, Asya ve ABD'de demokratik vatandaşlar olarak yaşayan ve katkılarını esirgemeyen pek çok Müslüman var. Özgürlük arzusu, sadece Amerika veya Batı'ya özgü değil, evrensel bir istek. Alternatif nedir Statükoyu kabullenmek mi Reform süreçlerini desteklememek mi Bu, ABD için de özgür dünya için de tehlikelidir. Terör tehlikesinin tek bir ülkeyi hedef almadığını unutmamalıyız 11 Eylül 2001'de ikiz kulelerde çoğu Amerikalı 3000 kişi öldü. Ama sonuçta, 50'ye yakın ülkede kurban verildi, o tarihten itibaren El Kaide pek çok ülkeyi de vurdu. Meydanı teröristlere bırakmamak için tek çare, Ortadoğu toplumlarında demokratik gelişmeleri özendirmektir.'' 
     
     NAMUS CİNAYETİNE SAVAŞ AÇAN İLK İSLAM ÜLKESİ 

     İngiliz The Guardian gazetesi, Türkiye'nin namus cinayetlerine karşı mücadele başlatan ilk İslam ülkesi olduğunu kaydetti. 
     Gazete, dünkü sayısında, Mardin'de yasak aşk sonucu hamile kalınca ailesince taşlanan, tedavi gördüğü Diyarbakır'daki hastanede geçen yıl 7 Haziran'da ölen, yakınları sahip çıkmadığı için de kadınlar tarafından kimsesizler mezarlığına defnedilen Şemse Allak'a 35 geniş yer ayırdı. 
     Allak'ın dramının Diyarbakır'da bir oyuna konu olduğunu belirten muhabir Helena Smith'e konuşan tiyatro müdürü Hasan Elhakan, "Bütün seyircilerin kendilerini suçlu hissetmesini amaçladık. Bu gerçek bir hikaye, bizim geleneğimiz" dedi. Haberde, tiyatro grubunun namus cinayetlerinde cezaları hafifletici yasa hükümlerine karşı mücadele ettiğini vurgulanırken, oyunun Kürtçe sahnelenmesi de "olağandışı" olarak nitelendirildi. 
     Gazetede "Namus cinayetleri ve recm taşlanarak öldürülme başka İslam ülkelerinde de görülüyor. Ama Avrupa Birliği AB adayı Türkiye, bu tabuyu ortadan kaldırmaya girişen ilk ülke oldu" değerlendirmesinde bulundu. 
     Allak'ın dramı ve Kürtçe oyun, önceki gün de Alman ARD kanalında yayınlanmıştı. 
     
     NYT "ERDOĞAN'IN BAŞARISINDA AMERİKA'NIN BÜYÜK ÇIKARI VAR" 

     New York Times gazetesi, Türkiye ve Başbakan Tayyip Erdoğan'a övgüler yağdırdı. "Bir Türk Başarı Öyküsü" başlıklı yazısında Türkiye'nin "sürpriz ve cesaret verici" yollardan değişmekte olduğunu, bunun da tüm Ortadoğu için yapıcı bir örnek oluşturduğunu belirten gazete, Başbakan Erdoğan'ın Washington ile Ankara arasındaki yarığı onarmak için gösterdiği büyük çabanın Washington tarafından takdir edildiği yorumunu yaptı. Gazete, Erdoğan'ın başarısında, ABD'nin büyük çıkarı olduğunu da yazdı. 
     New York Times gazetesi, Türkiye'nin, demokratik çoğulculuktan yana olan Başbakan Recep Tayyip Erdoğan'ın liderliğinde AB'nin kriterelerine uymak amacıyla geniş kapsamlı reformlar yaptığına dikkat çekti. NYT, Erdoğan'ın Batı yanlısı olduğunu, Türk halkının karşı çıktığı Irak savaşı konusunda Washington ile Ankara arasında ortaya çıkan sorunları onarmak için büyük bir çaba gösterdiği kaydetti. 
     Gazete, Erdoğan'ın bu çabaların Washington tarafından takdir edildiğini, bunun bir göstergesinin, ABD ziyareti sırasında yapılan yüksek düzey ağırlama olduğu yorumunu yaptı. 
     
     WASHİNGTON KIBRIS'TA ÇÖZÜME YARDIMCI OLABİLİR 

     Erdoğan'ın halen, Kıbrıs'ta yeniden birleşmeyi öngören bir uzlaşı planının kabul edilmesi için çaba gösterdiği ifade edilen yazıda, Washington'un ilkbaharda Kıbrıs'ta bir anlaşmaya varılmasına yardımcı olabileceği savunuldu. 
     Kıbrıs'ta çözüm bulunmamasının Türkiye'nin AB üyeliğinin yıllarca gecikmesine yol açabileceğini öne süren gazete, Erdoğan'ın, engel olmaması için Denktaş'a baskı yapması gerektiğini öne sürerek şöyle devam etti 
     "Washington, hızlandırılmış prosedürü kabul etmeleri için Rum liderlerine baskı yaparak, Sayın Denktaş'ın engelleyici tutumu için askeri güç sağlayan Türk generallerini, Türkiye'nin AB üyeliği konusundaki daha geniş çıkarının Kıbrıs'ta uzlaşı gerektirdiğini anımsatarak yardımcı olabilir. 
     Türkiye'nin Batı yanlısı yönelişinin güçlü savuncuları olma iddiasındaki Türk generalleri, Başbakan Erdoğan'ın Kıbrıs diplomasinin arkasında durarak Türkiye'nin AB adaylığının ilerlemesini sağlayabilirler. Sayın Erdoğan'ın Batı tipi demokrasiye yankınlaşmaya yönelik çabalarına da güçlü destek vermelidir. Amerika'nın, Sayın Erdoğan'ın başarısında büyük bir çıkarı var." 
     
</TEXT>
</DOC>
