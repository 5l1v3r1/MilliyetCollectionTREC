<DOC>
<DOCNO> 233606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sontur28.html </URL>
<DATE> 2004/04/21/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Ankara'da 1 Mayıs mitingi Sıhhiye Meydanı'nda düzenlenecek 
</HEADLINE>
<TEXT>

     1 Mayıs Tertip Komitesi Başkanı İsmail Sağdıç, Ankara'da 1 Mayıs mitinginin Sıhhiye Meydanı'nda düzenleneceğini belirterek, ''Bu yıl 1 Mayıs yoksulluğa, sömürüye, savaşa ve işgale karşı, birlik, mücadele ve dayanışma mitingi ile kutlanacak'' dedi. 
     İsmail Sağdıç, Eğitim-Sen Ankara 1 No'lu Şube Salonu'nda yapılan basın toplantısında, sendikalaşmaya karşı saldırıların durdurulması, özelleştirme, esnek çalışmanın sona erdirilmesi talepleriyle 1 Mayıs'ta alanlara çıkacaklarını söyledi. 
     1 Mayıs'ta yapılacak mitingde, Kamu Yönetimi Temel Kanunu'nun, Personel Rejimi Yasası'nın geri çekilmesi ve grevli toplusözleşmeli sendika taleplerini dile getireceklerini ifade eden Sağdıç, ''Bu yıl 1 Mayıs yoksulluğa, sömürüye, savaşa ve işgale karşı, birlik, mücadele ve dayanışma mitingi ile kutlanacak'' dedi. 
     1 Mayıs mitingine KESK, Türk-İş, DİSK, Hak-İş, Memur-Sen, Türk Diş Hekimleri Birliği, TMMOB, Ankara Tabip Odası, Ankara Serbest Muhasebeciler ve Mali Müşavirler Odası ile bazı siyasi partilerinde destek vereceği bildirildi. 
     
</TEXT>
</DOC>
