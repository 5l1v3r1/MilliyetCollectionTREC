<DOC>
<DOCNO> 223365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/yazar/pulur.html </URL>
<DATE> 2004/03/18/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
50 İngiliz 50 Fransız Çanakkale'de... 
</HEADLINE>
<TEXT>

   
   BUGÜN "18 Mart", takvimler "Çanakkale Deniz Zaferi"nin 89. yılı diye yazar. 
   Birinci Cihan Savaşı'nda Boğazları ve İstanbul'u ele geçirerek, Osmanlı devletini diğer cephelerde de çökertmek isteyen İtilaf Devletleri 18 Mart 1915 günü büyük bir donanmayla Boğaz'dan içeri girerler lakin karadaki Türk topçusu onlara göz açtırmaz, o büyük donanma Çanakkale'yi geçemez, gemiler batar, geri çekilirler. 
   Bu defa denizden karayı zorlayacak, denizden ateş açılacak, askerler denizden çıkarma yapacaklardır. 
   Çanakkale Şehitleri Anıtı'nın bulunduğu yerin önündeki Morto Koyu'nda demirleyen düşman gemileri gece gündüz, ateş açarak büyük kayba sebep olurlar. 
   
   DÜŞMAN gemileri susturulmalıdır, görev "Muavenet" muhribine verilir, 13 Mayıs 1915 gece yarısı, muhrip, gizlice, süzülerek Morto Koyu'na yanaşır ve ateşe başlar, İngilizlerin meşhur "Goliat" zırhlısı üç torpil yer ve birkaç dakika içinde 570 mürettebatıyla batar. 
   Düşman panik halindedir. 
   
   SANIRIZ buraya kadarını, bu savaşla ilgilenen herkes üç aşağı, beş yukarı bilir. 
   Ya sonrası 
   Erol Mütercimler", yeni kitabı "Kadınlar, Gemiler, Otomobiller"de "sonrasını" anlatır. Alfa Yayınları 
   Ummadığı bir kayıpla karşılaşan düşman gemileri bu defa silahsız kasabaları, köyleri bombardımana başlar. 
   Bu, savaş kurallarına aykırı bir davranıştır. 
   
   HARBİYE Nazırı Enver Paşa, İstanbul'da tarafsız bir devletin temsilcisi olan Amerikan elçisine nota verir 
   "Sivillerin öldürülmesini önleyin. Aksi halde İstanbul'da ne kadar İngiliz, Fransız varsa, hepsini toplayıp, Çanakkale'ye, bombardıman bölgesine götüreceğiz, önce kendi vatandaşlarını öldürsünler." 
   
   İSTANBUL'da İngiliz ve Fransız uyruğunda 3 bin kişi vardır ama, bunların çoğu gerçek İngiliz, Fransız değildir, "levanten"dir. Rum, Yahudi, İtalyan, Fransız, İngiliz karşılığı olan bu levantenler, korku içinde Amerikan Elçiliği'nin bahçesinde toplanıp ağlaşırlar. x 
   Amerikan elçisinin araya girmesiyle, levantenlerin cepheye götürülmesinden vazgeçilir. 50 gerçek İngiliz, 50 gerçek Fransız seçilir, bunlar önemli kişilerdir. Seçilenler cepheye yollanır. Bunun üzerine düşman gemileri de Çanakkale'de sivil hedefleri bombalamaktan vazgeçerler, İstanbul'dan götürülen bu yüz kişi geri dönerler. 
   Bu da savaşın bir başka yanıdır... 
   
   x LEVANTEN Yakındoğu ülkelerine yerleşmiş, oralarda yaşayan, ayrı ırktan, ayrı dinden kimselerle evlenerek soyu karışmış, Avrupa asıllı kimse. 
   
      
   
</TEXT>
</DOC>
