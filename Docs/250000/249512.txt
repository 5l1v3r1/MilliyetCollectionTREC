<DOC>
<DOCNO> 249512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/ekonomi/eko04.html </URL>
<DATE> 2004/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye okutuyor yabancılar kapıyor 
</HEADLINE>
<TEXT>


ATO raporuna göre, Türkiye yurtdışında eğitim gören 50 bin öğrenciye 7.5 milyar dolar harcıyor. Ancak okuyanların yüzde 59'u geri dönmüyor 


Türkiye, yurtdışına eğitime gidenler için yılda 1.5 milyar dolar, eğitim dönemi boyunca da beş yıl 7.5 milyar dolar harcıyor. Ancak bu kadar harcama yapılmasına karşın giden her 100 kişiden 59'u geri dönmüyor. 
Ankara Ticaret Odası ATO , 'Türk Beyin Gurbetçileri' başlığı ile hazırladığı rapora göre, Türkiye beyin göçü en fazla olan 32 ülke içinde 24'üncü, yurtdışına en çok öğrenci gönderen ülkeler arasında 11'inci sırada olmasına rağmen, bu kişileri yurtiçinde tutamıyor. İyi eğitim görmüş her 100 kişiden 59'u yurtdışında çalışmayı tercih ediyor. 
Yurtdışında üniversite eğitiminin maliyeti öğrenci başına yıllık 30 bin doları buluyor. Buna göre yurtdışında okuyan 50 bin kişinin Türkiye'ye yıllık maliyeti 1.5 milyar doları, 5 yıllık eğitim maliyeti ise 7.5 milyar doları aşıyor. Rapora göre, 24 bini Almanya'da, 15 bini Amerika'da olmak üzere 50 binden fazla Türk genci yurtdışında eğitim görüyor. Gençlerin hayallerini süsleyen gelişmiş ülkeler, eğitimli işgücüne büyük kolaylıklar sağlıyor. Bir numaralı beyin avcısı ABD, her yıl 200 bin kalifiye elemana geçici çalışma vizesi veriyor. 

'Türkiye aklını kaybediyor' 
Raporda, son 12 yılda sadece Milli Eğitim Bakanlığı'nın bursuyla yurtdışına giden bin 991 gençten yüzde 38'inin, TÜBİTAK bursiyerlerinin de yüzde 21'inin geri dönmediği belirtiliyor. Geri dönmeme en çok mühendislik bilgisayar, uçak, elektrik-elektronik, haberleşme , tıpta ve sosyal bilimlerde yoğunlaşıyor. Fen bilimlerinde master ve doktora yapanlar teknoparklarda yüksek ücretle çalışma imk nı bulabiliyor. Raporu değerlendiren ATO Başkanı Sinan Aygün, "Beyin gurbetçileri sadece bavullarını alıp gitmiyor. Beyin avcıları ulusal insani yatırımı temelinden söküp alıyor. Her giden beyni ile Türkiye aklını kaybediyor" dedi. 



</TEXT>
</DOC>
