<DOC>
<DOCNO> 217327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/spor/spo00.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
SPOR PANORAMA 
</HEADLINE>
<TEXT>
   Nefes nefese 
   Anlaşılan, çoktan bittiği sanılan zirve yarışı lig sonuna kadar iki takım arasında sürecek. Süper Lig'in dibiyse eskisinden çok daha karışık. Artık sekiz takım tutunmak için mücadele verecek 
      TAMER BAĞLAN 

   
   Liderin en çekindiği deplasmanlarından biriydi bu haftaki. Sadece güçlü Malatyaspor değil, kar, soğuk ve ağır saha şartları da ciddi birer rakipti. Zago, Giunti, Pancu ve Tümer'in yokluklarıysa, gözardı edilemeyecek önemli eksikliklerdi. Bu nedenle oynanan kötü futbol ve kaybedilen iki puan bu kez fazla ses getirmedi. İtidalle karşılandı, doğal kabul edildi. Kayıplarının çenelerine vurmasıyla ünlenmeye başlayanlardan, ne Mircea Lucescu, ne de Mehmet Özdilek'in sesi yükseldi... 
   "Atamayana atarlar" futbolun en bilinen özdeyişidir. Ancak, bu deyiş bile cumartesi akşamı İkitelli'de yaşananları anlatma konusunda yetersiz kalabilir. Maçı kaçırıp da gerçeği bilmek isteyenlerin tarihi bir farka neredeyse tek başına engel olan Mondragon'a danışmaları gerekir. Çünkü, en iyi yaşayan bilir. Galatasaraylılar önce Kolombiyalı kalecilerine, sonra şanslarına, en sonunda da Konyasporlu Zafer Biryol'a teşekkür etmelidir. Ancak, perşembe Villarreal, pazar Fenerbahçe... Şans her zaman yanlarında olmayabilir .. 
   Gençlerbirliği'nin, Bursaspor'a atak yapma fırsatı sağlamaya özen gösterdiği karşılaşma sanki Parma provasıydı. Kırmızı - Siyahlılar maç boyunca özellikle ani atak geliştirme konusunda hassas davrandı. Örneğin son dakikada Okan'ın Gökhan'dan dönen penaltı vuruşundan birkaç saniye sonra, birkaç Gençlerli futbolcu Bursaspor altıpasında gol pozisyonundaydı. Doğrudur Ünsal Çimen yine kötü günündeydi ancak, Gençler hakemle değil, hakkıyla kazandı... 
   Çoklarına göre, Gaziantep, Kanarya'nın en zor deplasmanıydı. Böyle düşünenler, saldırırken savunmayı hiçe sayan, rakiplerine arka alanda büyük boşluklar sunan, Nurullah Sağlam faktörünü dikkate almadı. Oysa, Daum bunun farkındaydı. Hooijdonk ve Nobre'nin sıkı takibe girme olasılığına 'gizli forvet Ümit Özat' formülüyle önlem aldı. Sahanın yıldızı Ümit karşılaşmayı 3 golle tamamlarken geride biri direkten dönen, biri kalecide kalan iki net fırsatı daha vardı. Teşbihte hata olmaz "Bir musibet, bin nasihata bedeldir" derler. Antepliler, Roma maçı öncesi bu farklı yenilgiden ders çıkarmalı... 
   Ziya Doğan'ın da vurguladığı gibi, yalnızca 25 dakika futbol oynayarak kazandı Trabzonspor. Kalan sürelerde sergilenen tam bir beraberlik mücadelesiydi. Hatta, son dakikalarda yakaladıklarını gole çevirebilse Rizespor da kazanabilirdi. Kuşkusuz, iki hemşehri arasındaki dengeyi bozan en büyük etken Gökdeniz'di... 
   İlk devrenin son haftasında Adanaspor'la berabere kaldı Horozlar, ikinci devrenin ilk haftasında Sebat'a, şimdi de Ankaragücü'ne yenildi. Kendilerini zirveden uzaklaştıran, sahalarındaki 8 puanlık bu kayıp ligin alt sıralarındaki takımlardan geldi. Rakipleri alınmasın ancak, bu galiba biraz da ev sahibinin motivasyon eksikliğiyle ilgili. 
   Haftanın en kritik karşılaşmasını kazanan Elazığspor gelecek adına yeniden umutlandı. Bu galibiyet, önümüzdeki haftalarda kümede kalma mücadelesi verecek takım sayısının sekize çıkması anlamındaydı. 
   
   HAFTANIN PORTRESİ 
   Ümit Özat Fenerbahçe 
   Soğukkanlılığı, mesleğine bağlılığı ve sorumluluk almaktan kaçmayan yapısı ile çizdiği saygı uyandıran profili yeşil sahalardaki başarısıyla pekiştiren nadide cevherlerden biri. Dişlilerde meydana gelen bir aksama onun övgüye değer işçiliği sayesinde hemen gideriliyor, çarkın işlemesi için her yüke endişe duymadan omuz veriyor. Sahadaki dizilişte hangi sırayı alacağı konusundaki sürprize açıklığı, canını dişine takan mücadele gücü ile hep takdir hisleri uyandırdı. Antep'te değme forvetlere taş çıkartan, Ömer'i çaresiz bırakan golleri ile kızı Dilara için düzenlediği doğum günü partisine tüm Fenerbahçeliler'i ortak etti. 
   
   HAFTANIN KARMASI 
   Mondragon Galatasaray 
   Tolga Ankaragücü 
   Şenol Samsunspor 
   Ronaldo Beşiktaş 
   Gökdeniz Trabzonspor 
   Aurelio Fenerbahçe 
   Yunus Elazığspor 
   Ümit Özat Fenerbahçe 
   Serkan Gençlerbirliği 
   Nobre Fenerbahçe 
   Bakadal Diyarbakır 
   
   HAFTANIN TAKIMI 
   FENERBAHÇE Sürekli yükselen grafikleri ile ligin eğrisini değiştirdiler, Antep'in insanın içine işleyen soğuğunu, attıkları gollerin sıcaklığı ile kırdılar. Hedefe ulaşma konusunda insanı şaşkınlığa uğratan süratleri, futbol becerileri, yüksek kadro zenginliği ile iyice kaynamaya başlayan zirve kazanının altını ateşlediler. 
   
   HAFTANIN HOCASI 
   Christoph DAUM Fenerbahçe Türkiye'de geçirdiği uzun yılların ardından bizi bizden daha iyi tanır duruma geldi. Futbolun dilini çözme konusundaki ustalığı, sistemin sağlıklı işlemesi yolundaki kararlı adımları ve oyuncularından maksimum verim alınmasında gösterdiği başarısıyla fazla direnişle karşılaşmadan Antep kalesinin fethini sağladı. 
   
   HAFTANIN HAKEMİ 
   Serdar TATLI İstanbul-Samsun Kendisini ispatlamış olmanın verdiği rahatlık, güven duygusunun pekişmesini sağlıyor. Bu durum işini kolaylaştırıyor, futbolculara otoritesini kabul ettirmek için zorluk yaşamıyor. Ligin diri iki ekibi arasındaki mücadelede yerinde kararları ile alkış aldı, düdüğü kulak tırmalamadı. 
   
   GOL KRALLIĞI Futbolcu Takım Maç Gol Van Hooijdonk Fenerbahçe 22 16 Zafer Biryol Konyaspor 22 16 Serkan Aykut Samsunspor 18 14 Tuncay Şanlı Fenerbahçe 20 13 Ahmed Hassan Beşiktaş 19 11 
   
   GOL PASI Futbolcu Takım Maç Gol Pası A.Yordanov İstanbulspor 20 10 Ali Tandoğan Gençlerbirliği 20 8 Miika Aleksi Denizlispor 22 8 İbrahim Yattara Trabzonspor 19 7 Necati Ateş Adana-GS 20 7 Filip Deams Gençlerbirliği 20 7 Van Hooijdonk Fenerbahçe 22 7 
   
   ALTIN ELDİVEN Futbolcu Takım Maç Gol Oğuz Dağlaroğlu İstanbulspor 14 16 Oscar Cordoba Beşiktaş 18 17 Fevzi Tuncay Malatyaspor 17 17 İke Shorunmu Samsunspor 16 17 
   
   KART CEZALILARI 
   Kırmızı Hakan Keleş A.Gücü , Ersen Martin Denizli , Murat Hacıoğlu Diyarbakır 
   Sarı Hüseyin Ankaragücü , Serdal Denizlispor , Ramazan, Effa Elazığspor , Kemal Fenerbahçe , Bouazizi, Johnson Gaziantepspor , El Saka Gençlerbirliği 
   
   HAFTANIN SONUÇLARI 
   Malatyaspor - Beşiktaş 0 - 0 
   Gaziantep - Fenerbahçe 1 - 5 
   Ümit Dk.7, 27 ve 64 , Nobre Dk.51 , Tuncay Dk.88 , Hasan Özer Dk.90 
   Trabzonspor - Çaykur Rizespor 1 - 0 
   Gökdeniz Dk.12 
   İstanbulspor - Samsunspor 0 - 0 
   Diyarbakırspor - Adanaspor 3 - 1 
   Kais Dk.9 Pen. ve 86 Pen. , Ali Asım Dk.30 , Bakadal Dk.51 
   Denizlispor - Ankaragücü 0 - 1 
   Ergin Dk.43 
   Galatasaray - Konyaspor 2 - 1 
   Necati Dk.23 , Prates Dk.70 , Zafer Biryol Dk.89 
   Gençlerbirliği - Bursaspor 2 - 0 
   Serkan Dk.20 , Flip Dk.74 
   Elazığ - Akçaabat Sebatspor 3 - 1 
   Yunus Dk.43 Pen. ve 58 , Hüseyin Dk.77 , Selahattin Dk.52 
   
   HAFTANIN MAÇLARI 
   PERŞEMBE Valencia-Beşiktaş, Parma-G.Birliği, G.Saray-Villareal, G.Antep-Roma, CUMARTESİ Adana-G.Antep, Ç.Rize-Elazığ, Samsun-Trabzon, PAZAR A.Sebat - D.Bakır, Bursa-Denizli, A.Gücü-Malatya, Konya-G.Birliği, Beşiktaş-İstanbulspor, F.Bahçe-G.Saray 
   
   ALKIŞ ALANLAR 
   En güzel çiçek karda açtı 
   Zor iş, futbolun başındaki kişilerin küçük hesaplar peşinde koşup, karın dayanılmaz ağırlığını dikkate almadan, sıcak evlerinde sizi izlerken buzla kaplı zeminde maç oynamak... Ayakta durmanın zor olduğu sahada topu sahiplenmek için kıyasıya savaşmak, olası sakatlığı önlemek amacıyla hareketleri kontrol etmek, üstelik oyunu çirkinleştirmeyip, Fair - Play'dan sapmadan mücadele göstermek... Kısacası nefesleri donduran soğukta nefes kesici futbol sahnelemek... Malatya ile Beşiktaş'ı tebrik etmek gerek. Dostane yaklaşımlar, karşılıklı iltifatlar, sevgi gösterileri... Gol çıkmasa bile insan sevinecek o kadar çok şey buluyor ki. 
   
   KARA TAHTA 
   Ateş düştüğü yeri yakmadı 
   Gaziantep, Doğu'nun değişen ve gelişen yüzünün en çarpıcı örneklerinden biriydi, futbol gelişimi konusunda ise tartışılmaz liderdi. Trabzon'un ardından sesi en gür çıkan takımdı, üç büyüklerin karın ağrısıydı. Antep, Fener önünde iyi başladığı maçta beklemediği zamanlarda kalesinde peş peşe gol gördü, fırsat bekleyen bilinçten yoksun bir grup, protestolar eşliğinde koltukları ateşe verdi. Gecikmeli olsa da, alevler söndürüldü, büyük bir tehlikenin eşiğinden dönüldü. İddialar çeşitliydi, siyasi çekişmeler de ima edildi. Belli ki Antep'in üstlendiği misyon, galibiyet ve yenilgiyi bir arada eritemeyen bazı midelerde hazımsızlık yaratmıştı. 
   
   HAFTANIN SÖZÜ 
   Ben kendi fikrimi söylersem yine polemik konusu olur. 
   MIRCEA LUCESCU 
   
   
</TEXT>
</DOC>
