<DOC>
<DOCNO> 239991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/soneko34.html </URL>
<DATE> 2004/05/14/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Coca Cola, halka arz için SPK'ya başvurdu... 
</HEADLINE>
<TEXT>

     Coca-Cola İçecek A.Ş, halka arz için Sermaye Piyasası Kurulu'na başvurdu. 
     Coca Cola İçecek'ten yapılan açıklamaya göre, 2003 yılında 556.1 milyon dolarlık satış gerçekleştiren şirket, Haziran ayının ikinci yarısında, yaklaşık yüzde 30 oranında halka açılmayı planlıyor. 
     The Coca-Cola Export Corporation, E. Özgörkey İçecek Yatırımı A.Ş. ve Etap İçecek Yatırımı A.Ş'nin satışta bulunacağı hisselerin nominal değeri 54 trilyon 157 milyar 475 milyon lira olarak başvuruda yer aldı. 
     Ortak satışının yanı sıra 21 trilyon 318 milyar 471 milyon 351 bin lira nominal değerli sermaye artırımı suretiyle gerçekleştirilmesi planlanan halka arz sonrası, şirketin toplam sermaye nominal tutarı 245 trilyon lira olacak. 
     Halka arzda İş Yatırım Menkul Değerler A.Ş. liderliğinde geniş bir yurtiçi ve yurtdışı konsorsiyum oluşturularak, talep toplanması planlanıyor. 
     
     ŞİRKET PROFİLİ 

     Coca-Cola İçecek A.Ş'nin, 2002 yılında 208 milyon ünite kasalık satış hacmi, 2003'te 222,1 milyon ünite kasaya yükseldi. Coca-Cola İçecek'in 2002'de 443,4 milyon dolar olan net satışları 2003'te 556,1 milyon dolar oldu. 
     Şirket, Coca-Cola, Coca-Cola light, Fanta, Sprite, Cappy, Frutia, Nestea, Powerade, Schweppes, Sen Sun, Turkuaz ve Burn markalarının tek üretim ve dağıtım şirketi olarak faaliyetlerini sürdürüyor. 
     Son 10 yılda yaklaşık 500 milyon dolarlık yatırım gerçekleştiren Coca-Cola İçecek, son 5 yılda 4 milyon dolarlık vergi ödedi. 
     Toplam 77 bin metrekarelik üretim alanı, 100 bin metrekare depoya sahip olan Coca-Cola İçecek, Türkiye genelinde yaklaşık 550 bayisi aracılığıyla 250 bin satış noktasında tüketicilere ulaşıyor. Şirket, doğrudan 2 bin, dolaylı olarak 20 bin kişiye iş olanağı sağlıyor. 
     Ankara, Bursa, Tekirdağ-Çorlu, İzmir-Kemalpaşa ve Mersin'de bulunan beş üretim tesisinin tamamı Coca-Cola Kalite Sistemi Sertifikası'na sahip. Türkiye, The Coca-Cola Company tarafından yayımlanan istatistiklere göre Coca-Cola sistemi içinde, satış hacmi bakımından dünyada 18., Avrupa'da ise 6. sırada yer alıyor. 
     
</TEXT>
</DOC>
