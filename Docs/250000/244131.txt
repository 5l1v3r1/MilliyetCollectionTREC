<DOC>
<DOCNO> 244131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sondun07.html </URL>
<DATE> 2004/05/31/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
9 katlı binada yangın çıktı 7 ölü 
</HEADLINE>
<TEXT>

     Rusya'nın başkenti Moskova'nın doğusunda 9 katlı bir binada çıkan yangında 7 kişinin hayatını kaybettiği bildirildi. 
     Moskova İtfaiye Müdürlüğü'nden bir yetkili, İnterfaks ajansına yaptığı açıklamada, yangının bugün TSİ 02.00'de çıktığını belirterek, binanın 5 ve 6. katında başlayan, daha sonra tüm binaya yayılan yangının TSİ 03.00'de söndürüldüğünü kaydetti. 
     Yetkili, binadan 7 kişinin cesedinin çıkarıldığını belirterek, çok sayıda kişinin de ağır yaralı olarak hastaneye kaldırıldığını bildirdi. 
     Rusya Acil Durumlar Bakanlığı, ocak ve şubat aylarında Rusya'da 36 bin 464 yangın çıktığını belirtilerek, bu yangınlarda, aralarında 139 çocuğun da bulunduğu 4105 kişinin hayatını kaybettiğini açıklamıştı. 
     Rusya'da günde ortalama 600 yangın çıktığı ve her gün ortalama 70 kişinin hayatını kaybettiği kaydedilen açıklamada, itfaiye görevlilerinin yangınlarda 19 binden fazla kişinin hayatını kurtardığı belirtilmişti. 
     
</TEXT>
</DOC>
