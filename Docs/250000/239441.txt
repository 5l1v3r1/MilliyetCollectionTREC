<DOC>
<DOCNO> 239441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonspo38.html </URL>
<DATE> 2004/05/12/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
"Bursaspor-Samsunspor maçı uzayda bile oynansa, takımımızı destekleriz" 
</HEADLINE>
<TEXT>

     Bursasporlular Derneği Başkanı Levent Batur, Profesyonel Futbol Disiplin Kurulu'nun PFDK Bursaspor'a Çaykur Rizespor maçı devre arasında çıkan olaylar nedeniyle verdiği saha kapatma cezasının ağır olduğunu savunarak, ''Bursaspor, Samsunspor maçını uzayda bile oynasa, oraya gider takımımızı destekleriz'' dedi. 
     Bursasporlu taraftar dernekleri, PFDK'nın yeşil-beyazlı kulübe verdiği cezayı protesto etmek üzere Kapalıçarşı yanındaki Emirhanı'nda ortak basın toplantısı düzenledi. 
     Tüm dernekler adına açıklama yapan Batur, Bursaspor'un bu sezon 33 ''temiz maç'' oynadığını ve bunun sonucu 37 ''helal'' puan aldığını söyledi. 
     Cezanın hukuka aykırı olduğunu iddia eden Batur, iki hafta önceki Trabzonspor-Diyarbakırspor maçında yaşanan ve maça yaklaşık 15 dakika ara verilmesine neden olan olaylar için sadece para cezası veren PFDK'nın, Bursaspor-Çaykur Rizespor maçı devre arasında yaşananlar için saha kapatma gibi ağır bir ceza vermesini anlayamadıklarını kaydetti. 
     Bursaspor-Çaykur Rizespor maçında yaşanan olayları onaylamadıklarını kaydeden Batur, şöyle konuştu 
     ''Bu tür olaylar maalesef hemen hemen her maçta yaşanıyor, ama kimsenin sahası kapanmıyor. Bazı medya grupları, 30 saniyelik görüntülerle 30'ar dakikalık programlar yaparak Bursaspor'un ceza almasını sağlamış, PFDK da buna uymuştur. Bursaspor'a verilen cezanın Tahkim Kurulu'ndan döneceğine inanıyoruz. Ancak, Bursaspor maçı nerede oynarsa oynasın kazanacak ve ligde kalacaktır. Bursaspor, Samsunspor maçını uzayda bile oynasa, oraya gider takımımızı destekleriz.'' 
     
</TEXT>
</DOC>
