<DOC>
<DOCNO> 227695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sontur08.html </URL>
<DATE> 2004/04/01/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
"TEDAŞ görevlisiyim" diye 11 kişiyi dolandırdı 
</HEADLINE>
<TEXT>

     Kendisini TEDAŞ görevlisi olarak tanıtarak vatandaşlardan para toplayan 1 kişi, gözaltına alındı. 
     Ankara Asayiş Şube Müdürlüğü Yankesicilik ve Dolandırıcılık Büro Amirliği görevlileri, bir ihbarı değerlendirerek, Özgür A'yı gözaltına aldı. Bu kişinin üzerinde, Ali Öztürk adına düzenlenmiş sahte TEDAŞ kimlik kartı çıktı. 
     Özgür A'nın yapılan sorgulaması sonucunda, kendisini TEDAŞ görevlisi olarak tanıttığı ve gecekondu bölgelerindeki 11 kişinin evine giderek kaçak elektrik kullandıkları iddiasıyla vatandaşlardan para toplandığı saptandı. Özgür A. ifadesinde, daha önce berberlik yaptığını ancak borçları dolayısıyla tefecilerden para aldığını, bu yüzden de ekonomik çıkmaza girdiğini belirterek, bu suçu işlediğini söyledi. 
     Bu arada, otomobillerini satmak üzere gazeteye ilan veren vatandaşları dolandırdıkları belirlenen Ayhan C. ve Rıza P. gözaltına alındı. Bu kişilerin Cumhur T, Şaban G, Akif K, Mesut C. ve Bülent K'yı gazete ilanı ile buldukları ve kendilerine ait olduklarını iddia ettikleri bir galeriye davet ederek, noter vekaleti aldıkları saptandı. Vekalet aldıktan sonra otomobillerin parasını ödemeyen kişilerin başka olaylara karışıp karışmadıklarının araştırıldığı bildirildi. 
     
</TEXT>
</DOC>
