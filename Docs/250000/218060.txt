<DOC>
<DOCNO> 218060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sontur01.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Adıyaman'da 5 büyüklüğünde deprem... 
</HEADLINE>
<TEXT>

     Adıyaman'ın Çelikhan İlçesi'nde Richter ölçeğine göre 5 büyüklüğünde deprem meydana geldi. 
     Boğaziçi Üniversitesi Kandilli Rasathanesi ve Deprem Araştırma Enstitüsü'nden yapılan açıklamada, saat 06.13'te merkez üssü Adıyaman-Çelikhan olan 5.0 büyüklüğünde bir deprem kaydedildiği bildirildi. 
     Depremde, ilk belirlemelere göre yaralanma ve can kaybı olmadığı kaydedildi. 
     
     RESMİ KONUTLARDA HASAR VAR 

     Adıyaman'ın Çelikhan İlçesi'nde meydana gelen orta şiddetteki depremde, ilk belirlemelere göre can kaybı olmadı, bazı resmi binalar ve konutlar hasar gördü. 
     Edinilen bilgiye göre, aletsel büyüklüğü 5 olan ve merkez üssü Çelikhan İlçe merkezi olan deprem, 06.13 sıralarında meydana geldi. 
     Depreme çoğu uykuda yakalanan ve paniğe kapılan Çelikhanlılar, evlerini terk edip dışarı çıktılar. Halen vatandaşların büyük çoğunluğu evlerine girmiyor ve soğuktan korunmak için ateş yakarak ısınmaya çalışıyor. 
     Çelikhan Kaymakamı Mustafa Sarıkaya, AA muhabirine yaptığı açıklamada, merkez üssü depremde şu ana kadar can kaybı olmadığını, ilçeye bağlı köy ve mezralarda ise alınan ilk bilgilere göre hasar meydana gelmediğini söyledi. 
     Sarıkaya, depremle ilgili hasar tespit çalışmaları yapıldığını sözlerine ekledi. 
     İlçe merkezindeki bir çok ev ve işyerinde ise hasar meydana geldi. 3 katlı kaymakamlık binasının 2. katı kullanılamaz hale geldi, emniyet amirliği binasının ise camları kırıldı ve duvarlarında çatlaklar oluştu. 
     
</TEXT>
</DOC>
