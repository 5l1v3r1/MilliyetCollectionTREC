<DOC>
<DOCNO> 203260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sonspo23.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatyaspor Başkanı Fenerbahçe'yi yenmek istiyoruz 
</HEADLINE>
<TEXT>

     Malatyaspor Kulübü Başkanı Hikmet Tanrıverdi, Fenerbahçe maçından galibiyetle ayrılmak istediklerini söyledi. 
     Tanrıverdi, Ticketturk ile Malatyaspor Kulübü arasında yapılan anlaşma nedeniyle kulüp binasında düzenlenen toplantıda, bu hafta oynayacakları Fenerbahçe maçının çok zor geçeceğini belirtti. 
     Takımda, Mert Korkmaz'ın eksikliğinin savunmada bir sıkıntı yarattığını, Fenerbahçe maçına 3 puan almak için çıkacaklarını anlatan Tanrıverdi, futbolcularının bu bilinçle hareket ettiğini kaydetti. 
     Ligde üst sıralardan kopmak istemediklerini ifade eden Tanrıverdi, şöyle dedi 
     ''Şayet biz üst sıralardaki rakiplerimizi zorlayacaksak, bu maçtan 3 puan almalıyız. Fenerbahçe maçından galibiyetle ayrılmak istiyoruz. Bizim için galibiyet çok önemlidir. Türkiye'nin gözlerinin Malatya'da olduğu bir maçta taraftarın centilmence takımı desteklemesini bekliyoruz. Herhangi bir olay olmadan dostluk çerçevesinde maçın olmasını istiyoruz. Bu konuda herkese görev düşüyor.'' Tanrıverdi, maçta ekstra bir prim düşünmediklerini, normal prim sisteminin işleyeceğini bildirerek, bilet fiyatlarının yüksek olmasına tepki gösterilmesinin yanlış olduğunu savundu. 
     Takımın en önemli gelirlerinden birinin bilet satışları olduğunu, stadın UEFA kriterlerine uygun hale gelmesi nedeniyle koltuk sayısının düştüğünü anlatan Tanrıverdi, bu nedenle büyük maçlarda bilet fiyatlarının yüksek tutulmasının normal olduğunu söyledi. 
     Ticketturk ile yapılan anlaşma ile Türkiye'de 4 büyüklerden sonra bu şekilde bilet satışının gerçekleştirileceğini işaret eden Tanrıverdi, Anadolu'da bu konuda öncü olduklarını kaydetti. 
     Ticketturk'ten Gülseren Onanç da sundukları hizmetlerle Anadolu takımlarının UEFA standartlarına uyumunun hızlanacağını ve Malatyaspor'a hizmet vermekten dolayı mutlu olduklarını söyledi. 
     
</TEXT>
</DOC>
