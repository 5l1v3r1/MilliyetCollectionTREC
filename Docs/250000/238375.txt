<DOC>
<DOCNO> 238375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/soneko20.html </URL>
<DATE> 2004/05/08/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Türk-Japon ortaklı fabrika açıldı... 
</HEADLINE>
<TEXT>

     Gebze'de Türk-Japon ortaklığıyla kurulan Bando Koçkaya Kayış San. Tic. A.Ş hizmete açıldı. 
     Gebze Organize Sanayi Bölgesi'ndeki fabrikanın açılışında konuşan Kocaeli Valisi Erdal Ata, yatırımın ülke ve il açısından önemli olduğunu kaydetti. Yabancı sermayenin Türkiye ve Kocaeli'ne yatırım yapmasını isteyen Ata, yapılacak her yabancı yatırım için destek olacaklarını söyledi. 
     Açılacak firma ile Kocaeli'nde yabancı ortaklı firma sayısının 90'a ulaştığını kaydeden Ata, Türkiye'nin en büyük 500 firmasından 68'inin de Kocaeli'nde olduğunu sözlerine ekledi. 
     Firmanın Yönetim Kurulu Başkanı Hısoyoshı Sakakura ise firmanın dünyada 13 ülkede üretim yaptığını bildirdi. Sadece Türkiye'de değil Ortadoğu'ya da V kayışı üreteceklerini anlatan Sakakura, ''Parolamız, emniyet, çevre, kalite, maliyet düşüklüğü ve müşteri memnuniyetidir. Hedeflerimiz arasında ikinci fabrikayı kurmak da var'' diye konuştu. 
     Bando Chemıcal Industries Yönetim Kurulu Başkanı Akıo Ogura da, firmalarının 1990'dan sonra dünyada yayılmaya başladığını, Koçkaya'nın da Avrupa ile Asya arasında köprü görevi yapacağını ifade etti. 
     
     DİĞER KONUŞMALAR 
     Koçkaya Holding Yönetim Kurulu Başkan Yardımcısı Cengiz Kaya, Avrupa'nın sayılı kuruluşları arasında yer almak istediklerini söyledi. Üretimin yarısını ihraç etmeyi düşündüklerini anlatan Kaya, şunları kaydetti 
     ''Türkiye yabancı sermaye için önemli bir pazardır. Türkiye'nin bugün 700 bin olan otomobil üretiminde 2007 hedefi 1 milyondur. Biz de otomobil üreticileri için tedarikçi olmayı hedefliyoruz.'' Türk Metal Sendikası Genel Başkanı Mustafa Özbek ise Türk sanayisinin son yıllarda önemli gelişmeler kaydettiğini bildirdi. Türkiye'nin genç dinamik nüfusa sahip olduğunu söyleyen Özbek, ''Birçok uluslararası kuruluş Türkiye'yi üretim merkezi olarak görmeye başladı. İnanıyorum ki Türk işçisi buradada en kaliteli üretimi yapacaktır.'' Açılışın ardından fabrika gezildi. 
     Bando Chemical Industries Limited ve Koçkaya Holding A.Ş. ortaklığıyla kurulan firmada, otomotiv üreticilerine yönelik yedek parça üretilecek. 9 bin 700 metrekare alanda kurulu, 6 ayda tamamlanan fabrika 17 milyon dolara maloldu. 
     
</TEXT>
</DOC>
