<DOC>
<DOCNO> 231900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/yasam/ayas.html </URL>
<DATE> 2004/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Mirası buldu ama kahroldu 
</HEADLINE>
<TEXT>

   Annesinin biriktirdiği paraları 18 yıl sonra bulan Zeki Sözen, talihine sevinemedi. Çünkü zamanında bir servet edebilecek banknotlar, çoktan tedavülden kalkmıştı 
      TUNCEL YILMAZ Manisa DHA 
   
   Turgutlu ilçesinde balık satarak geçinen Zeki Sözen 49 , annesinin biriktirdiği servet değerindeki parayı, tedavülden kalktıktan sonra buldu. 
   Annesi Makbule Sözen'i 1986'da kalp krizi sonucu kaybeden Sözen, tam 18 yıl sonra mutfakta kullanılmayan bakır kaplar arasındaki bir tencerenin kapağını açtığında, gözlerine inanamadı. 
   Annesinin biriktirdiği deste deste banknotlarla karşılaşan Sözen, paraların tümünün tedavülden kalkmış olduğunu anlayınca kahroldu. 
   
   'Bağlar, bahçeler alabilirmiş' 
   2.5 kilo ağırlığındaki 5 ve 10 bin liralıklarla 5, 10, 20 ve 100 liralık banknotların, o dönemde çok değerli olduğunu kaydeden Sözen, şunları söyledi "Annem bu parayla o zaman evler, bağlar, bahçeler alabilirmiş. Ne kendi harcadı, ne de başkalarının yararlanmasını sağladı. Tedavülden kalkmasaydı bile, enflasyon karşısında değeri sıfırlanmıştı. Koca servete yazık oldu." 
   Oturduğu ev dışında mal varlığı olmadığını dile getiren Sözen, "Annemin para biriktirdiğini bilmiyordum. Vefatı ani olduğu için söyleyememiş olabilir. Senelerce bir servetin yanında sefaleti yaşamışız" dedi. 
   
   
</TEXT>
</DOC>
