<DOC>
<DOCNO> 249555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/spor/spo03.html </URL>
<DATE> 2004/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Mondi sıkıntısı 
</HEADLINE>
<TEXT>


Kolombiyalı kaleci, 6 - 25 Temmuz tarihlerinde Peru'da yapılacak Copa Amerika Turnuvası'na katılacağı için Galatasaray'ın Hollanda kampında yer alamayacak 


Keyifler kaçtı 
SARI - Kırmızılı kulüpte, çeşitli tartışmaların ardından yeni sezonda takımda tutulma kararı alınan kaleci Mondragon'a gelen milli davet canları sıktı. Tecrübeli eldiven, 6 - 25 Temmuz tarihleri arasında Peru'da organize edilecek Copa Amerika Turnuvası için Kolombiya Milli Takımı'na çağrıldı. Bu durum özellikle Hagi'nin tadını kaçırdı. 

Programı aksadı 
MONDRAGON'UN yaklaşık 20 gün sürecek kupa programı nedeniyle çalışmalardan ayrı kalacak olması sıkıntı yaratacak. Kolombiyalı eldiven, yeni sezon için yapılacak ilk etap hazırlık çalışmalarında yer alamayacak ve 28 Haziran - 15 Temmuz tarihleri arasında Hollanda'nın Arnhem kentinde yapılacak kampta arkadaşlarını yalnız bırakacak. 

Mesai başlıyor 

SARI - Kırmızılı takım, bugün Teknik Direktör Hagi yönetiminde yeni sezon hazırlıkları için işbaşı yapacak. Yeni transferlerden sadece İbrahim Yavuz arkadaşları ile birlikte çalışma imkanı bulacak. Milli Takım ile Uzakdoğu turnesine katılan Kaptan Bülent Korkmaz, Hakan Şükür ve Hasan Şaş'a bir hafta izin verildi. Antrenman saat 18.00'de başlayacak. 

Gallardo'ya rakip çıktı 

YÖNETİMİN transferi için büyük uğraş verdiği Arjantinli oyuncu Gallardo'ya, Paris Saint Germain kulübünün de talip olması keyifleri kaçırdı. Fransız kulübünün yıldız futbolcuya astronomik bir fiyat önerdiği, bu gelişmenin Galatasaray'ın transfer çalışmalarına büyük darbe vurduğu öğrenildi. Mutlaka bir 10 numara almak isteyen yönetimin, Gallardo defterinin kapanması halinde rotasını yine Djalminha'ya çevireceği kaydedildi. 







</TEXT>
</DOC>
