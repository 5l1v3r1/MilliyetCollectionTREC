<DOC>
<DOCNO> 201831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/soneko02.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Holding Makedonya pazarına giriyor... 
</HEADLINE>
<TEXT>

     Koç Holding, Makedonya'nın başkenti Üsküp'e kuracağı dev alış veriş merkeziyle bu ülke pazarına giriyor. 
     Koç Holding Onursal Başkanı Rahmi Koç, kent merkezinde inşa edilecek Ramstore alışveriş merkeziyle ilgili anlaşmanın imzalanması amacıyla Üsküp'e geldi. 
     Rahmi Koç, Başbakan Branko Çırvenkovski ile bir görüşme yaptıktan sonra, alışveriş merkezinin inşası ile ilgili mutabakat belgesi imzalandı. 
     Üsküp'te kurulacak Ramstore'da, 80 mağaza, sinema ve restoranlar bulunacağı ve 3 katlı, 25 bin metrekare kullanım alanına sahip alış veriş merkezinin 30 milyon dolara mal olacağı bildiriliyor. 
     Koç, Üsküp ziyareti sırasında yaptığı resmi temaslarının ardından, Makedonya Türk Demokratik Partisi Genel Başkanı Dr. Kenan Hasip ile de görüştü. 
     Görüşme sırasında Makedonya'daki Türklerin sosyal ve ekonomik sorunlarını anlatan Genel Başkan Kenan Hasip, Makedonya Türkleri'nin, Koç Holding'in Makedonya'ya girişinden son derece memnuniyet duyduklarını ve başka Türk yatırımcıların da Koç Holding'i izlemesini umduklarını belirtti. 
     Makedonyalılar, ilk büyük yabancı yatırım olan Koç Holding'in yatırımını, Makedonya'nın Balkanlarda güvenli bir pazar olduğuna kanıt olarak gösteriyorlar. 
     
</TEXT>
</DOC>
