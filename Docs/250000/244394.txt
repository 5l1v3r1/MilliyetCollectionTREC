<DOC>
<DOCNO> 244394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sondun16.html </URL>
<DATE> 2004/06/01/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Irak'ta yeni hükümet bugün geç saatlerde açıklanıyor... 
</HEADLINE>
<TEXT>

     BM Genel Sekreteri'nin Irak özel temsilcisi Lahdar Brahimi, Irak'ta yeni kurulacak hükümette yer alacak bakanlarla ilgili önerilerini Irak Geçici Yönetim Konseyi'ne GYK sunduğunu söyledi. 
     Brahimi, 26 kişilik bakanlar kurulu için önerilerini GYK'ya sunduğunu, başbakanlığa atanan İyad Allavi'nin bakanlar kurulu listesini bugün geç saatlerde açıklayacağını söyledi. 
     Açıklamasında, GYK dönem başkanı Gazi Meşal Acil El Yaver'in devlet başkanlığına atandığını da doğrulayan Brahimi, devlet başkanı yardımcılıklarına ise, Şii İslami Dava Partisi üyesi İbrahim El Caferi ve Irak Kürdistan Demokrat Partisi IKDP üyesi Rovş Şıveyş'in atandığını bildirdi. 
     Şıveyş'in Irak'ın kuzeyindeki ''bölge parlamentosunun'' başkanı olduğu belirtildi. 
     Brahimi, devlet başkanlığının önce Adnan Paçacı'ya önerildiğini, ancak Paçacı'nın ''kişisel nedenlerle'' öneriyi reddetmesi üzerine, Yaver'in bu göreve getirildiğini kaydetti. 
     Ancak GYK üyesi Mahmud Osman'ın oğlu ve danışmanı Soran Osman, Paçacı'nın GYK'nın büyük çoğunluğunun Yaver'in devlet başkanı olmasını istemesi nedeniyle görevi reddettiğini ileri sürdü. 
     İnşaat mühendisi olan Yaver'in, Suudi Arabistan ve ABD'de eğitim gördüğü belirtildi. 
     Yaver'in doğum yeri Musul'da ise atanma haberini duyan halk, sokaklara dökülerek sevinç gösterileri yaptı. 
     Amerikan askerleri, sloganlar atan ve havaya ateş açan halka sakin olması çağrısında bulundu. 
     
</TEXT>
</DOC>
