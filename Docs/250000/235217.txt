<DOC>
<DOCNO> 235217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/soneko18.html </URL>
<DATE> 2004/04/27/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Denetleme Kurulu'ndan Ziraat Bankası'na maaş eleştirisi... 
</HEADLINE>
<TEXT>

     Başbakanlık Yüksek Denetleme Kurulu'nun raporunda, Ziraat Bankası'nda, Bakanlar Kurulu tarafından belirlenen personel ücret üst sınırının aşıldığı eleştirisi yapıldı. 
     Başbakanlık Yüksek Denetleme Kurulu'nun Ziraat Bankası'na ilişkin raporunda, personel ücretlerinin 631 sayılı kararname ve Bakanlar Kurulu kararıyla belirlenmesine rağmen, bankanın personel ücretlerinin belirlenmesi konusunda tereddütleri bulunduğuna dikkat çekildi. 
     Raporda, ortalama ücret toplamı üst sınırı 22 Mart 2003 tarihinde Bakanlar Kurulu kararı ile 3 milyar 150 milyon liraya, 29 Ağustos 2003'de yine Bakanlar Kurulu kararıyla 3 milyar 200 milyon liraya yükseltildiği anımsatıldı. Raporda, "İnceleme tarihi itibariyle Ekim 2003, açıktan atanan bir Genel Müdürlük danışmanı, bir Genel Müdür Yardımcısı ve üç daire başkanı için tespit edilip ödenen ücretler 3 milyar 724 milyon-6 milyar 492 milyon lira brüt arasında Bakanlar Kurulu kararları ile belirlenen ortalama ücret üst sınırını aşmaktadır" denildi. 
     YDK, Bakanın 27 Mart 2003 tarihinde yapılan Genel Kurul toplantısında tümü değiştirilen murahhas üyeleri için saptanan 7 milyar liralık net ücretin, Bakanlar Kurulu kararı ile belirlenen ortalama ücret toplamı üst sınırını da fazlasıyla aştığı belirtildi. Raporda, 14 Mart 2002 tarihinden sonra Bankaya açıktan atanan personel ile Genel Kurul'ca seçilen murahhas üyelere yapılması gereken mali ve sosyal hak niteliğindeki her türlü ödemelerin, bu konudaki Bakanlar Kurulu kararları ile belirlenen üst sınırı aşmasının mümkün olmadığı vurgulanırken, bu personele yılda 4 kez ödenen ikramiye de dikkate alındığında, üst sınırın daha da aşılmış bulunduğuna dikkat çekildi. 
     YDK, Ziraat Bankası'na, personel ücretlerinin 631 sayılı KHK ve buna göre çıkarılan Bakanlar Kurulu kararları ile kabul edilen ortalama ücret üst sınırını aşmayacak şekilde belirlenmesi ve bu konudaki teneddütlerin giderilmesi için girişimlerde bulunulmasını önerdi. 

ANKA 

     
</TEXT>
</DOC>
