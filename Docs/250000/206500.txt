<DOC>
<DOCNO> 206500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/yasam/yas06.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çıldır'ın eskimoları 
</HEADLINE>
<TEXT>

      ÜMİT KILIÇ Ardahan DHA 
   
   Doğu Anadolu'nun Van'dan sonra ikinci büyük gölü olan Çıldır, aşırı soğuklar nedeniyle donunca, Eskimo usulü balık avcılığı başladı. Sıcaklığın sıfırın altında 30 dereceye kadar düştüğü bölgede yaşam felç olurken, yaklaşık 120 kilometrekarelik gölün buzla kaplanması, balıkçılığı da etkiledi. Göl donmadan önce suya bırakılan ağlar buz altında kalınca, balıkçılar da yer yer yarım metreyi bulan buz tabakasını kırarak ağ atmaya başladı. Günlük kazançlarını çıkarmada zorlandıklarını belirten balıkçılar, "Gölde nisan ortalarına kadar balıkçılık eskimo usulü yapılır" dedi. Çıldır Kaymakamı Cem Afşin Akbay ve Belediye Başkanı Ercan Şirin, buz pateni yapmak isteyenleri göle davet ederken, 25 Şubat'taki Çıldır'ın düşman işgalinden kurtuluşu şenliklerinin de, göl üzerinde yapılacağı belirtildi. 
   
   
</TEXT>
</DOC>
