<DOC>
<DOCNO> 225511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonsiy01.html </URL>
<DATE> 2004/03/25/ </DATE>
<TIME> 04.05 </TIME>
<AUTHOR>  </AUTHOR>
<HEADLINE>
Ak Parti binası önünde CHP'li gruba ateş açıldı 1 ölü, 5 yaralı 
</HEADLINE>
<TEXT>

     ırıkkale'nin Hacılar beldesinde CHP ile AKP arasındaki seçim yarışına kan bulaştı. Kurşunlara hedef olan bir CHP'li öldü, iki partinin taraftarlarından yedi kişi de yaralandı. 
     Belde merkezinde önceki gece 23.00'te seçim çalışmasından dönen AKP'lilerle CHP'liler arasında sözlü tartışma yaşandı. Bu sırada AKP'nin aracından inen grupla CHP'liler kavga etmeye başladı. Silahını çeken AKP'li İsmail Ülger 24 , CHP'lilere rastgele ateş açtı. CHP'li Halil Aslan 29 , Duran Demirel, Abdullah Yılmaz ve Ahmet Gündüoğdu kurşunlara hedef oldu. Meydan kavgasında AKP'li Şahin Kaçar, Ahmet Bağrıaçık ve İlhan Çetinkaya ile CHP'li İbrahim Yurdakul da bıçakla yaralandı. Kırıkkale Yüksek İhtisas Hastanesi'ne kaldırılan yaralılardan Aslan kurtarılamadı. Durumu ağır olan Demirel de Ankara Numune Hastanesi'ne sevk edildi. 
     Hacılar'da geniş güvenlik önlemleri alan jandarma ve polis, katil zanlısı Ülger ve 35 kişiyi gözaltına aldı. Ülger'in otomobilinin camlarının da taşlarla kırıldığı kaydedildi. AKP'li başkan adayı Memduh Bodur'un da aralarında bulunduğu bazı kişileri arıyor. Ülger'in otomobilinin camları da taşlarla kırıldı. 
     Kırıkkale Valisi Mustafa Bahrettin Demirer, "Bu olay siyasi çekişmeden ve üç - beş adamın yanlış işlerinden meydana geldi" dedi. 
     
     VALİ OLAY TAMAMEN SİYASİDİR 

     Kırıkkale Valisi Mustafa Bahrettin Demirer, Hacılar Beldesi'nde 1 kişinin ölümü 5 kişinin de yaralanması olayıyla ilgili olarak, ''Üç beş adamın yanlış işlerinden bu olaylar meydana gelmiştir'' dedi. 
     Vali Demirer, beraberinde Cumhuriyet Başsavcısı Rıza Can, İl Jandarma Komutanı Kıdemli Albay İsmail Ayhan, İl Emniyet Müdürü Murat Aykaç ile Hacılar Beldesi'ne gelerek, AK Parti Belde Binası önünde CHP'li olduğu bildirilen bir grup üzerine silahla ateş açılması olayıyla ilgili bilgi aldı. 
     Demirer, ''cinayet zanlısının Emniyet güçlerince yakalanarak gözaltına alındığını'' belirterek, ''Bu olayı şu, bu yaptı demek istemiyorum ama şu anda Hacılar'ın ismi tüm Türkiye'de bahsediliyor. Üç beş adamın yanlış işlerinden bu olaylar meydana gelmiştir'' dedi. 
     Soruşturmanın sürdürüldüğünü ifade eden Demirer, ''Olay tamamen siyasidir'' diye konuştu. 
     Bu arada, cinayet zanlısı olduğu bildirilen İsmail Ü'ye ait 71 DD 675 plakalı otomobilin camlarının taşlarla parçalandığı öğrenildi. 
     Olayda yaşamını yitiren 25 yaşındaki Halil Aslan'ın cesedi, otopsi yapılmak üzere Ankara Adli Tıp Kurumu'na gönderildi. 
     Yaralılar Ahmet Gündoğdu, Ramazan Yılmaz, İlhan Çetinkaya ve Ahmet Bağrıaçık, tedavi gördükleri Kırıkkale Yüksek İhtisas Hastanesi'nden, Duran Demirel'in de Ankara Numune Hastanesi'nden taburcu olduğu öğrenildi. 
     Öte yandan olayda yaşamını yitiren Halil Aslan'ın yakınları, beldedeki Jandarma Komutanlığı önünde toplandı. 
     
     CHP'Lİ MİLLETVEKİLİNDEN TEPKİ 

     CHP Ankara Milletvekili Bayram Meral, Kırıkkale'nin Hacılar Beldesi'nde bir kişinin ölümü, 5 kişinin de yaralanmasıyla sonuçlanan olaylarla ilgili olarak yerel idarecileri eleştirdi. 
     Seçim çalışmalarını izlemek üzere Kırıkkale'ye gelen Meral, Emekliler Cemiyeti'ni ziyareti sırasında, bir soru üzerine, ''Hacılar'da yaşanan olay üzücü ve çirkin. Partili bir arkadaşımızın vefat etmesi bizi son derece üzmüştür. Bu tür olayların olmaması lazım. Dileriz bundan sonra böyle bir olay yaşanmaz, ilgililer gereğini yapıyorlardır'' dedi. 
     Bayram Meral, daha sonra İçişleri Bakanı Abdülkadir Aksu'yu telefonla arayarak, bilgi verdi. Meral, konuyla ilgili edindiği izlenimleri aktarırken, ''buradaki gerginliğin daha önceden yerel yöneticiler tarafından bilinmesine karşın, yeterli tedbir alınmadığını'' söyledi. 
     Bu arada, Bayram Meral'e eşlik eden CHP Kırıkkale Milletvekili Halil Tiryaki de olayın son derece çirkin olduğunu belirterek, Hacılar'da bir süredir devam eden gerginliğin tüm yöneticiler tarafından bilindiğini ileri sürdü. Halil Tiryaki, bundan sonra böyle olayların yaşanmaması için gerekli tedbirlerin alınması gerektiğini söyledi. 
     

     
</TEXT>
</DOC>
