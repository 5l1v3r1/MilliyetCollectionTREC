<DOC>
<DOCNO> 221016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sonspo09.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor'dan Gençlerbirliği'ne destek... 
</HEADLINE>
<TEXT>

     Adanaspor Genel Menajeri Şahabettin Yavuzer, Gençlerbirliği'nin UEFA Kupası'ndaki başarısı için ne gerekiyorsa yapmaya hazır olduklarını söyledi. 
     Yavuzer, UEFA Kupası 4. turunda İspanya'nın Valencia takımıyla karşılaşacak Gençlerbirliği'nin Adanaspor ile yapacağı maçın ertelenmesi talebini doğru ve mantıklı bulduklarını kaydetti. 
     Önemli bir fırsat yakalayan Gençlerbirliği'ne tüm spor ailesinin destek vermesi gerektiğini belirten Yavuzer, şunları söyledi 
     ''14 Mart Pazar günü sahamızda Gençlerbirliği ile oynayacaktık. Büyük olasılıkla UEFA maçı nedeniyle maçımız ertelenecek. Anadolu takımları arasındaki dayanışmayı bu gibi yaklaşımlarla sağlarız. Gençlerbirliği'nin UEFA'da tur atlaması ülkemiz için çok önemli bir fırsat. Futbol Federasyonu'ndan ertelemeyle ilgili olarak resmi bir yazı gelmedi, ancak, başkanımız Çağdaş Ergin ile de görüştüm, zaman geçirmeden federasyona ertelemeyi desteklediğimizi belirtir yazıyı göndereceğiz. Gençlerbirliği'nin UEFA Kupası'ndaki başarısı için ne gerekiyorsa yapmaya hazırız.'' 
     
     BIÇAK SIRTINDA MAÇLAR 

     Yavuzer, talihsiz bir sezon geçirdiklerini, haftalardır kazanamadıklarını anımsatarak, şöyle devam etti 
     ''Şans bir türlü bizden yana olmadı. İyi oynadığımızı ve her maçta en az 5-6 net gol pozisyonu bulduğumuzu hem kendi taraftarlarımız, hem de tüm futbolseverler televizyonlardan izliyor. Geçen hafta da Galatasaray'a ecel terleri döktürdük. Ne var ki bunu skora yansıtamıyoruz. Haftalardır 3 puana hasret kaldık. Tüm maçlarımızı bıçak sırtında yapıyoruz. Zaman aleyhimize işliyor. Çıkmayan candan umut kesilmez. Çalışmalarımızı aynı tempo ve heyecanla sürdürüyoruz.'' 
     
</TEXT>
</DOC>
