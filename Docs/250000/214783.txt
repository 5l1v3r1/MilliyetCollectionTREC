<DOC>
<DOCNO> 214783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sonspo17.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Gürsel Bursa'yı zoru sevdiğim için seçtim 
</HEADLINE>
<TEXT>

     Bursaspor'un, ara transfer döneminde Gençlerbirliği'nden kiralık olarak kadrosuna kattığı Mustafa Gürsel, başarılı olacağına inandığı için yeşil-beyazlı takıma geldiğini söyledi. 
     Mustafa Gürsel, Gençlerbirliği'nden kendi isteğiyle ayrıldığını ve birçok kulüpten gelen cazip önerilere karşın Bursaspor'u tercih ettiğini bildirdi. 
     Yeşil-beyazlı kulübe dışarıdan bakıldığında arkadaşlık ortamı yokmuş gibi göründüğünü, ancak bunun tam tersi olduğunu kaydeden Mustafa Gürsel, ''Takımda arkadaşlık mükemmel. Hepimizin tek düşüncesi, bir an önce toparlanıp Bursaspor'u layık olduğu yerlere taşımak. Bunu yapabilecek güçteyiz. Düşme gibi bir korkumuz yok. Bursaspor'u, zoru sevdiğim ve başarılı olacağıma inandığım için tercih ettim'' dedi. 
     Mustafa Gürsel, ligin ikinci yarısında Gaziantepspor, Beşiktaş ve Galatasaray ile yaptıkları maçlardan haketmedikleri sonuçlarla sahadan ayrıldıklarını belirterek, Ankaragücü'nü yenerek çıkışa geçeceklerini kaydetti. 
     Bursa'nın Türkiye'nin önde gelen kentlerinden, Bursaspor'un da her futbolcunun forma giymek isteği takımlardan biri olduğunu anlatan Mustafa Gürsel, şöyle konuştu 
     ''Gerçekten çok iyi bir takıma sahibiz. Bireysel olarak baktığınızda, birçok takımın sahip olmadığı oyuncularla mücadele ediyoruz. Bu kent başarıya layık. Benden çok şey beklendiğinin bilincindeyim. Üstüste 3 maç kazansak, gerisi gelecek. Kötü günleri el ele vererek aşacağız. Taraftarımız bize güvensin. Bu takım iyi olacak.'' Mustafa Gürsel, her futbolcu gibi kendisinin de hedefleri olduğunu, ilk etapta oynayacağı iyi futbolla kendisinden beklenenleri yerine getirip, Bursaspor'u başarıya taşımak istediğini söyledi. 
     Pendikspor'da profesyonel olduktan sonra Ümit Kayıhan'ın çalıştırdığı Antalyaspor'a transfer olduğunu ve bu takımla Birinci Süper Lig'deki ilk maçını Bursaspor'a karşı oynadığını anlatan Gürsel, ''Deplasmandaki bu maçta Bursaspor ile 0-0 berabere kalmıştık. Şimdi Bursaspor formasını giyiyorum. Kiralık olmama rağmen Bursaspor'da başarılı ve kalıcı olacağımı umuyorum'' diye konuştu. 
     
</TEXT>
</DOC>
