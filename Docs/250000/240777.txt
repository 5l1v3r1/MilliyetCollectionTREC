<DOC>
<DOCNO> 240777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sontur10.html </URL>
<DATE> 2004/05/17/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Ölen annesinin yerine emekli maaşı alan kızı hakkında 18 yıl hapis istemi 
</HEADLINE>
<TEXT>

     Ankara Cumhuriyet Başsavcılığı, 1995 yılında vefat eden SSK emeklisi Saniye Koçhan'ın maaşını sahte belge düzenleyerek aldığı iddiasıyla, kızı Canan Neslihan Koçhan hakkında dava açtı. 
     Edinilen bilgiye göre, Cumhuriyet Savcısı Coşkun Açıksöz, SSK Başkanlığı'nın suç duyurusu üzerine başlattığı soruşturmayı tamamladı. 
     Ağır ceza mahkemesine açılan davanın iddianamesinde, 1995 yılında vefat eden SSK emeklisi Saniye Koçhan'ın kızı Canan Neslihan Koçhan'ın, Etimesgut Nüfus Müdürlüğü'nce annesi adına düzenlenmiş nüfus cüzdanı ile 1998 yılında Sincan 3. Noterliği'nde, 2001 yılında da Yenimahalle 3. Noterliği'nde ''annesi sağmış gibi vekaletname düzenlettiği'' öne sürüldü. 
     Koçhan'ın, vekaletnamelere istinaden annesinin emekli maaşını bankadan çektiği anlatılan iddianamede, sanığın, bankaya her yıl annesinin sağ olduğuna ilişkin ''yoklama belgesi'' verdiği de kaydedildi. 
     İddianamede, sanığın sahte belgelerle toplam 6 milyar 514 milyon 696 bin 9 lira çektiği belirtilerek, Türk Ceza Kanunu'nun TCK ''resmi evrakta sahtecilik'' suçunu düzenleyen 342 2, ''nüfus cüzdanında sahtecilik'' hükmünü içeren 350 3 ve ''dolandırıcılık'' fiilini kapsayan 504 3-7-son maddeleri uyarınca 7 yıldan 18 yıla kadar hapsi istendi. 
     
</TEXT>
</DOC>
