<DOC>
<DOCNO> 243469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/spor/ysenay.html </URL>
<DATE> 2004/05/28/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Alaylı ile okullu 
</HEADLINE>
<TEXT>



Futbolda, Fenerbahçe'nin şampiyonluğu ve alt katlardaki şaibeli sonuçlardan sonra, maşallah bayları ve bayanları ile bütün yazarlarımız kaleme sarılıp, futboldaki kirliliği açmaya çalışıyorlar bütün gayretleriyle... 
İyi ama, geçmiş yıllarda da liglerimiz "Pir - i pak" bir beyazlıkta mı oynanıyordu sanıyorsunuz .. 
Federasyonlarda on küsür yıl koşturup, doğrular uğruna emekler harcayan şu satırların sahibi, sizlere bildiklerini bir bir anlatabilse, herhalde ağzınız açık dinlerdiniz bizleri, saatlerce, hatta belki de günlerce... Ancak önce şu ayırımı açıkca ortaya koymak gerekir Bizim zamanımızda asker kökenli İsmail Hakkı Güngör, Sebahattin Erman, Sahir Gürkan, İbrahim Onuk, Doğan Andaç gibi çok saygın ve ünlü eski sporcular yüklenirlerdi, futbol dünyasındaki işleri düzene sokmak işini... Ama şimdilerde, özerklikle birlikte para girdi işin içine. Sıfırları bol dolarlı aylıkları, başkalarına kaptırmamak için, kıran kırana entrikalar dönüyor futbolun profesyonel manevilarını ellerinde tutanlar arasında. 60 küsür trilyonluk birikimi olan bir Futbol Federasyonu kasası etrafında, kim bilir kaç avantacı dolaşıp duruyordur, kurul başkanı veya üyelerine kendi masallarını yutturmak için. 
"Bu yıl alt sıralarda açık şikeler oldu" diyor herkes fısıltı halinde birbirine... Peki saygın Başkan Sahir Gürkan, Halim Çorbalı, Erdoğan Şenay, Togay Bayatlı, rahmetli Ayhan Şarman ve ismini birden hatırlayamadığım birbirinden değerli ve futbol bilgisiyle donanımla arkadaşlar sayesinde, sadece 'kanaat'e dayanarak bizler indirmedik mi, iki takımımızı tek kararla bir alt kümeye O zamanlarda 28 - 2b maddesi şöyleydi Resmi bir müsabakanın sonucunu, iki takımın önceden planlayarak oynadıkları kanaati Futbol Federasyonu Kurulu'nda oluşursa, iki takım bir alt kümeye indirilir... 
Buyrun size belge istemeyen, sadece sizin futbol bilginize ve de vicdani değerlerinize güvenen bir yönetmelik... Peki aynı maddenin içerik olarak aynı anlatımı şimdiki Futbol Müsabaka Yönetmeliği'nde de aynen var... Ama böyle bir maddeyi işletmek için, Beylerbeyi'ndeki teknik kafalarla birlikte şaibeli maçlar öncesi tribünlere dağılıp, o maçları ayrı ayrı seyirci kalabalığının içinden seyredip gördükten sonra, tabii özel görevlendirilmiş hakem triosu ve gözlemci raporları da değerlendirildikten sonra hemen maçın ertesi günü toplanıp, eğer vicdanlarda şike kanaati kesinleştiyse şikecileri bir alt kümeye gönderecek vasıflı kurul ve üyeleri nerede .. Gazete sayfaları kirli sonuç manşetleriyle dolup taşarken, ortalara biri çıkıp da "Yok öyle şey. Bizim olduğumuz yerde kirli futbol olamaz" diyebildi mi .. Diyemezler. Çünkü bu işin ruhunu bilen, işin doğrusu adına kellesini giyotine uzatmaya hazır kişilikte adamlar yok artık ortalarda. 
Ancak bu görüşlerimize rağmen çıkan kanunu gördünüz işte... MHK başta olmak üzere, yan kurulların da hoyratça genişletilmiş Genel Kurul'da ayrı ayrı seçilmeleri karara bağlandı... Ne diyorsunuz sizler saygın okuyucular .. Daha Futbol Federasyonu Başkanlığı için yüksek okul mezuniyeti ve klas bir lisan zorunluluğu konusu dahi Futbol Yasası'na eklenemiyorsa, yani o meclis daha alaylı ile okullu arasındaki farkı dahi görememekte ısrarlıysa, bizler ve sizler temiz futbol yaratabilir miyiz bu ülkede 


</TEXT>
</DOC>
