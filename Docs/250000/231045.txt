<DOC>
<DOCNO> 231045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonspo33.html </URL>
<DATE> 2004/04/13/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Samsunspor, Fenerbahçe maçına çift idmanla hazırlanıyor... 
</HEADLINE>
<TEXT>

     Samsunspor Teknik Direktörü Erdoğan Arıca, ''Önümüzdeki Fenerbahçe, Konya ve Adanaspor karşılaşmalarını kazanmamız gerekiyor'' dedi. 
     Nuri Asan Tesisleri'nde basın toplantısı düzenleyen Arıca, bu hafta deplasmanda Fenerbahçe ile karşılaşacaklarını ve hazırlıkları günde çift idmanla sürdürdüklerini söyledi. 
     Geçen hafta Konyaspor maçının ertelenmesi nedeniyle haftayı maç yapmadan geçirdiklerini belirten Arıca, şöyle konuştu 
     ''Önümüzdeki 2 hafta çok zorlu geçecek. Bu hafta Fenerbahçe ile önümüzdeki hafta ise Konyaspor ve Adanaspor ile karşılaşacağız. Bu maçları mutlaka kazanmamız gerekiyor. Puan cetvelinde üst sıra hedefimiz vardı, bunu yerine getirmek için çok çalışıyoruz. Deplasmanda oynayacağımız Fenerbahçe karşısında herşeyimizi ortaya koyacağız ve bu maçı kazanacağız.'' Küme düşen takımların belli olmasının ardından işlerinin daha kolay olacağını kaydeden Arıca, ''Bu maçları kazandığımız takdirde 6. sıraya yerleşeceğiz. Tabi bu 3 maçın ardından gelen maçlar da önemli. Bu maçları oyuncularımın hedef hırsıyla kazanacağımıza inanıyorum'' dedi. 
     Transfer çalışmalarına da değinen Arıca, yönetimden kendisine teklif geldiğini ama daha karar vermediğini belirterek, ligin devam ettiğini, ilk önce hedeflerine ulaşmak amacında olduğunu ve hiç bir kulüple görüşmediğini söyledi. 
     İç transfer çalışmalarının ise sürdürüldüğünü belirten Arıca, ayrıca değişik bölgelere 3 oyuncuyu transfer etmeyi düşündüklerini ve yabancı oyuncu arayışlarının ise devam ettiğini sözlerine ekledi. 
     
</TEXT>
</DOC>
