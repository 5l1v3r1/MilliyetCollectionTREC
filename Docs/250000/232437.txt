<DOC>
<DOCNO> 232437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/spor/aspo.html </URL>
<DATE> 2004/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
BU DA HÜZÜNCÜ YIL 2-2 
</HEADLINE>
<TEXT>

   Süper Lig'deki kredisini çoktan tüketen Siyah-Beyazlı takım, zirveden iyice uzaklaştı. Zafer Biryol'un iki şok golüyle sarsılan Kartal, Serdar'ın iki sayısına rağmen kendini kurtaramadı 
      
   90 dakika    BİLAL MEŞE 

   Diyorlar ki Beşiktaş'ın matematiksel şampiyonluk şansı var. Bırakın matematiği bir tarafa, bu defansla, bu kanat oyuncularıyla, bu oyunla Beşiktaş'ın şampiyon olması bana göre mucizelere kaldı. 
   Gençlerbirliği'nden sonra Konya'da da aynı filmi izledik. 3. dakikada Cem Karaca soldan indi, Kaan Dobra ve Emre seyretti, çizgiden kesti, Zafer Biryol, Ronaldo gibi bir yeteneğin arasından sıyrıldı, topu kafayla filelere gönderdi 1 - 0. 
   9. dakikada bu kez Altan soldan indi. Cenk yükseldi. Yay üzerinden kafayla sert vurdu, top üst direkten geri dönünce savunma uzaklaştırdı. 
   Dakika 12 Cenk, solunda hareketlenen Altan'ı kaçırdı. Bu oyuncunun ortasına yine Zafer yükseldi, yine kafayla topu filelere gönderdi 2 - 0. 
   İşte bu iki gol, Beşiktaş'ın bu sezon neden şampiyonluktan uzaklaştığının en büyük göstergesidir. Emekli olmuş, ununu elemiş Kaan Dobra'dan medet umanlar, dün bunun ne kadar boş olduğunu gördüler. Okan Koç bu kanat için alındı, ama yedeklikten kurtulamıyor. Lucescu mu aldı, yoksa bir başkası mı bilemem. Oynatılmayacaksa niye alındı diye sormak da bizim hakkımız. 
   Sezon başından bu yana bir tezimiz vardı. "Serdar Topraktepe, Kartal'ın forvetteki sıkıntısına çaredir" dedik, ama Lucescu'ya anlatamadık. Nitekim ilk 11'de forma giyen Serdar Topraktepe, attığı iki golle hem yeteneğini kanıtladı, hem de Lucescu'yu tekzip etti. 16. dakikada Ümit Aydın, sağdan hareketlenen Ahmed Hassan'ı kaçırdı. Mısırlı futbolcu sert bir orta yaptı. Savunmaya çarpan topla solda Serdar buluştu. Soluyla fileleri gördü 2 - 1. 
   Golden sonra toparlanan Beşiktaş, 26. dakikada ikinci gole çok yaklaştı. Ahmed Hassan, sağdan aldığı topla indi. Kaleci ileri çıktı. Sağıyla sert vurdu, top önce yan direğe, ardından da Ogün'ün eline çarparak uzaklaştı. 
   İlk yarı Konyaspor'un üstünlüğüyle kapanırken, Lucescu'nun bu yarıda yaptığı değişiklikler Beşiktaş'a olumlu yansımalar yaptı. 64. dakikada Kaan Dobra'nın sert şutu yandan az farkla auta giderken, 66. dakikada Serdar Topraktepe ikinci kez sahneye çıktı. Soldan kazanılan serbest vuruşu Tümer arka direğe kesti. İlie topu Sergen'e kazandırdı. Bu futbolcu soluyla arka direğe aktardı. Serdar zor pozisyonda topu tamamladı 2 - 2. 
   78. dakikada Cenk sağdan arka direğe ortaladı. Altan gelişine sert vurdu, top Cordoba'dan döndü. 
   Kartal'ın önünde şimdi Fenerbahçe derbisi var. Tayfur İtalya'da, Ronaldo ve Emre Aşık cezalı... Pancu'nun oynayıp oynamayacağı belli değil. Zor bir 90 dakika Beşiktaş'ı bekliyor. Ne var ki, Beşiktaş'ın zirve hayalleri giderek hayal kırıklığına yelken açıyor. Şampiyonluk bitti bitecek. Şimdi oturup yeni sezonu düşünmenin tam zamanıdır. Köklü değişiklikler ve kaliteli transferler yapılmadığı takdirde aynı tabloyu yeni sezonda da yaşarlar. Hatırlatmakta yarar var. 
   
   Luce'den aynı nakarat    Rumen hoca, yine hakemi suçladı, "Verilmeyen penaltımız ve kırmızı kartlar var. Şimdi Fener'e karşı kiminle oynayacağım" diye konuştu 
   'Bu adam deli mi ' 
   BEŞİKTAŞ'IN teknik patronu Mircea Lucescu, karşılaşma sonrası hakem İsmet Arzuman'a yüklendi. Lucescu, "Bana şimdi 'maçtan sonra yine hakemle ilgili konuşuyor. Bu adam deli mi' diyecekler. Ama verilmeyen penaltımız ve kırmızı kartlar var. Ogün'ün eline çarpan top penaltıydı. Oumar da ikinci sarı karttan atılmalıydı. Tabii ki ben ekibimin haklarını savunacağım. Yoksa dürüstlük olmaz" diye konuştu. 
   
   'Şans yanımızda olmadı' 
   ARZUMAN'IN kart seçimlerinin yanlış olduğunu savunan tecrübeli hoca, şöyle devam etti "Özellikle ligin ikinci yarısında bizde bir takım olaylar oldu. Buna herhangi bir sıfat veremiyorum, adını siz koyun. Ronaldo'ya verilen kart haksızdı. Emre de bana hiçbir şey söylemediğine dair yemin etti. Şimdi ben Fener'e karşı kiminle oynayacağım. Üç puanı hak edecek oyun oynamıştık. Bu sene şans bizden yana hiç olmadı". 
   
   Maçın hakemi 
   Arzuman vasattı 
   HAKEM İsmet Arzuman vasat bir maç çıkardı. Pozisyonları yakından takip etmesine rağmen, birçok ikili mücadeleyi iyi süzemedi, kart uygulamalarında yetersizdi. İlk yarıda Ogün'ün çizgi üzerinde eline çarpan topta devam kararı vermesi doğruydu. Yine ilk yarıda Zafer'in ceza alanı içinde yere düşürülmesi tartışmaya açıktı. 
   
   Beşiktaş'ta iki kayıp    SİYAH - Beyazlı takım, önümüzdeki hafta İnönü'de Fenerbahçe ile oynayacağı derbi maçı öncesinde ağır yara aldı. Konyaspor maçında dördüncü sarı kartlarını gören Ronaldo ve Emre Aşık cezalı duruma düştü. İki futbolcu da Fenerbahçe karşılaşmasında takımdaki yerlerini alamayacaklar. 
   
   Kartal sinir küpü    LİGİN ikinci yarısında yaşanan puan kayıplarından sonra Konya karşısında alınan beraberlik Beşiktaşlı futbolcuların sinirlerini alt - üst etti. Oyundan alınan İbrahim kulübeye gelişinde elindeki pet şişeyi fırlatırken maç sonrasında Giunti ile Lucescu tartıştı. Sergen ise kendisini görüntülemeye çalışan kameramanları engelleyip, kameralarını tokatladı. 
   
   Maçtan notlar 
   Bilgili sahada 
   BEŞİKTAŞ Başkanı Serdar Bilgili, devre arasında saha kenarına indi. Bilgili, kulübenin yanında Menajer Sinan Engin'e bazı talimatlar verdi. 
   
   Kadro değişti 
   KADRO konusunda eleştiri yağmuruna tutulan Lucescu, Konya maçına farklı bir on birle çıktı. Rumen hoca, İlie, Ronaldo, Serdar ve Ümit'i sahaya sürdü. 
   
   Pankartlı üzüntü 
   TARAFTARLAR, Lav'ın ölümüyle ilgili üzüntülerini pankartlarla dile getirdi. Tribüne, Sakıp Sabancı'yı da anımsatan "LavSA" yazılı pankart açıldı. 
   
   Tayfur'a neşter 
   GENÇLERBİRLİĞİ maçında çapraz bağları yırtılan Tayfur, İtalya'da bıçak altına yatacak. Yıldız futbolcunun perşembe günü ameliyat olacağı açıklandı. 
   
   PAF'larda olay çıktı 
   KONYA ile Beşiktaş arasında oynanan PAF maçı 0-0 berabere bitti. Maç sonunda Konyasporlu taraftarlar sahaya girip hakemlere saldırmak istedi. Çıkan arbede sonucunda iki stat görevlisi yaralanarak, hastaneye kaldırıldı. 
   
   
</TEXT>
</DOC>
