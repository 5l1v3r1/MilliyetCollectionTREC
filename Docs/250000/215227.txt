<DOC>
<DOCNO> 215227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/magazin/amag.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Akın'a 'Altın Ayı' 
</HEADLINE>
<TEXT>

   Berlin Film Festivali'nde Fatih Akın'ın filmi 'Duvara Karşı', 23 film arasından sıyrılıp 'En İyi Film'e verilen 'Altın Ayı'yı aldı 
      DIŞ HABERLER SERVİSİ 
   
   Almanya'nın Berlin kentinde düzenlenen 54. Uluslararası Berlin Film Festivali'nde, Türk yönetmen Fatih Akın büyük bir başarıya imza attı. 
   
   Theron, 'en iyisi' 
   Almanya'da yaşayan Türk yönetmen Akın'ın, Hamburg'da yaşayan bir Türk kızının, aile baskısından kurtulmak için sevmediği bir adamla evlenmesini konu alan filmi 'Duvara Karşı', büyük ödül 'Altın Ayı' için yarışan 23 film arasından birinci seçildi. 
   Tam 44 ülkeden yaklaşık 400 filmin katıldığı festivalde, 'Cani' filmindeki rolüyle 'Altın Küre' ödülünü alan ve Oscar'a da aday olan Güney Afrikalı aktris Charlize Theron ile 'Maria, Ilena Eres de Gracia' adlı filmdeki rolüyle Catalina Sandino, 'En İyi Kadın Oyuncu' ödülünü paylaştı. 
   Bu yıl ağırlığın Latin Amerika ve Güney Afrika filmlerine verildiği festivalde, Güney Koreli yönetmen Kim Ki - Duks, 'Samaria' adlı filmiyle 'En İyi Yönetmen' ödülünü alırken, 'El Abrazo Partido' adlı filminde, İsrail'de asker olan babasını arayan Arjantinli bir adamı canlandıran Daniel Hendler de 'En İyi Erkek' oyuncu seçildi. 
   
   
</TEXT>
</DOC>
