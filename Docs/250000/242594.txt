<DOC>
<DOCNO> 242594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sondun04.html </URL>
<DATE> 2004/05/25/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
BM'ye sunulan Irak karar tasarısı genelde olumlu değerlendiriliyor 
</HEADLINE>
<TEXT>

     Burak Coşkun 

ABD ve İngiltere'nin BM Güvenlik Konseyi'ne dün sunduğu karar tasarısı, Irak'ın egemenlik ve toprak bütünlüğünü teyit etmesi açısından önem taşıyor. 
     BM çevrelerinden edinilen bilgiye göre, Washington ve Londra'nın Konsey'de dolaştırmaya başladığı taslak, Fransa, Rusya ve Almanya tarafından eleştirilse de, genel anlamda Irak'ın egemenlik ve toprak bütünlüğünü teyit etmesi açısından olumlu değerlendiriliyor. 
     Tasarıda, Irak'ın güvenlik ve yeniden imarında komşularının vereceği desteğe vurgu yapılıyor ve bunun Irak'ın komşusu Türkiye açısından da önemine işaret ediliyor. 
     Diplomatik kaynaklar, Irak'ta egemenliğin devrine yönelik siyasi takvime bağlı kalan tasarıda, geçici idari yasaya herhangi bir atıfta bulunulmamasının da olumlu bir unsur olduğunu ifade ediyorlar. 
     Buna karşın tasarı özellikle, ABD liderliğindeki uluslararası gücün kesin konuşlanma tarihinin belirtilmemesi, çokuluslu gücün kimlerden oluşacağı, Iraklı asker ve polislerin komutasının kime bağlı olacağı gibi konulara açıklık getirmemesi özellikle Fransa, Rusya ve Almanya tarafından eleştiriliyor. 
     BM kaynakları, tasarıda yapılacak değişikliklerin ancak BM Genel Sekreteri'nin Irak Özel Temsilcisi Lahdar Brahimi'nin yeni geçici hükümeti açıklamasından sonra netlik kazanabileceğini belirterek, Brahimi'nin yeni geçici hükümeti Bağdat'ta açıkladıktan sonra New York'ta Genel Sekreter ve Güvenlik Konseyi'ne bilgi vermesinin beklendiğini kaydettiler. 
     Brahimi'nin yeni hükümeti açıklaması ve tasarı üzerindeki anlaşmazlıkların giderilmesiyle, Irak konusunda uluslararası desteğin artabileceği, savaşa başta karşı çıkan Fransa, Almanya ve Rusya gibi ülkelerin dahi asker gönderebileceği belirtiliyor. 
     Bağdat'ta çalışmalarını sürdüren ve ülkenin önde gelen siyasi isimleriyle temaslarda bulunan Kofi Annan'ın Irak Özel Temsilcisi Lahdar Brahimi'nin geçici hükümeti bu ay sonuna doğru açıklaması bekleniyor. 
     Irak Özel Temsilcisi'nin, bir devlet başkanı, bir başbakan, iki devlet başkanı yardımcısı ile 26 bakandan oluşan kabinede yer alacak isimler merakla bekleniyor. 
     
</TEXT>
</DOC>
