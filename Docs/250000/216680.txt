<DOC>
<DOCNO> 216680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/spor/spo06.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
NEREDEN NEREYE 
</HEADLINE>
<TEXT>

   Gençlerbirliği'nin rakibi Parma sezona iyi başlamasına rağmen 77 milyon euroluk borcun altında ezildi. Takımın temeli sarsıldı, tüm umutlar gençlere bağlandı 
      UEFA rehberi Ebru Köksaldı - 3 

   
   1993 yılında UEFA Kupa Galipleri Kupa'sını alarak büyük sükse yapmışlardı. Avrupa'da yavaş yavaş bir ekol olmaya başladılar. İzlemesinden keyif alınan tempolu bir futbol oynuyorlardı, ama İtalyan usulü savunmaları da taktik ve teknik detayı sevenler için ilave bir tattı. 
   Üstüne bir Avrupa Süper Kupası 1993-94 ve iki UEFA Kupası 1994-95 ve 1998-99 kazandılar. İstikrarlarını lige taşıdılar. 1990'da adımlarını attıkları İtalya 1. Ligi Serie A'da 1992-93'den sonra 6.'lıktan aşağı düşmediler. En kötü sezonları ise 2001 - 2002 yılındaki 10.'luktu. 
   Hep gözleri parıldatan transferlerle gündemdeydiler. Futbol hafızamızda Parma formasıyla hep hatırlanacak bir şeyler bırakmış, bir çırpıda söyleyebileceğimiz yığınla isim vardı Dino Baggio, Cannavaro, Brolin, Aspirilla, Zola, Melli, Chiesa, Bennarivo, Minotti, Apolloni, Crippa, Sensini, Thuram, Veron, Mutu, Buffon, Crespo, Fuser, Fiore. 
   
   Borca saplandılar 
   Bu sezon üst üste 13. kez Avrupa kupalarındalar. Ama akıl almaz paraları konuşmuş bir kulüp olarak çöken futbol ekonomisinin parçası durumundalar. Sponsorları ve kulüp başkanlarının yöneticiliğini yaptığı Parmalat şirketi battı, başkan Tanzi hapishaneye girdi, 77 milyon euro borca saplandılar ve iyi başladıkları bir sezon karabasana döndü. 
   Parma geçtiğimiz 6 ay içinde iki farklı hayat yaşadı. 2004 Ocak öncesi Parma, ciddi bir tehdit, favori, hatta yarı finali zorlayacak takımdı. Ama maddi sorunlar nedeniyle takımın temelini bozmak zorunda kaldılar. Sol kanatta Filippini ve Junior'u, orta alanda Nakata'yı ve hücumda tek başına bir takım haline dönüşen Adriano'yu, yedek Bolano ve Sicignano'yu gönderdiler. Apar - topar kaleci Amelia, Cammarata, Degano ve Potenza geldi. 
   Tek forvetin arkasındaki çabuk ve süratli Filippini - Morfeo - Marchionni üçlüsünün hücum oyunları Parma'yı ligin en tempolu takımlarından biri yapmıştı. Teknik Direktör Prandelli şimdi bu takımı onlarsız tekrar düzene oturtmaya çalışıyor. 1-0 kazandıkları Inter maçı sonrası durum şöyle özetliyordu "Gurur en önemli silahımızdı. Futbolcularım çok yetenekli, ama bu sadece teknik kapasite değil. Ne kadar iyi olduklarını göstermek için büyük bir hırs taşıyorlar ve bu şehire, taraftara karşı ne kadar büyük sorumluluk taşıdıklarını biliyorlar." 
   
   Adriano'suzluk 
   Adriano ligde 9 maçta 8 gol atmış, UEFA ve İtalya Kupası'nda 2 gol daha ilave etmişti. Onsuz ellerindeki en önemli ve tek silah Gilardino. Alternatifsiz, zira yedekte bulunan Degano ve Cammarata formaya yeniler. Genç bir takım olan Parma'nın kalan maçlarda çaresi orta sahasının da golü fazlasıyla zorlaması olacak. 
   Bunu yapabilecek beceride sürpriz golcüleri de var. Morfeo, bavulunu dahi açamadan 10 yılda 9 takım arasında dolaşıp durdu. Geçen sezon Inter'de sola yakın oynamak zorunda kaldı, sakatlık yaşadı. Ama bu sezon Parma'da huzur bulduğunu söyleyebiliriz. Oyun zekası ve pas becerisiyle atakların başlangıç noktası. 
   Ancak orta saha savunmasında durum pek iç açıcı değil. Hücum ve hücuma dönük orta saha elemanlarının savunma eksikleri ve topu tutamamaları geri dörtlü ve önlerindeki Donadel ile Barone'yi ağır yükün altına sokuyor. Bu mevkinin en önemli isimlerinden Blasi'nin sadece 5 maç oynayıp doping cezası alması genç, hata yapmaya müsait ve tecrübesiz Donadel'i erken olgunlaşmak zorunda bıraktı. Prandelli kadronun durumuna göre kimi zaman Bresciano'yu sol açıktan defansın önüne de çekiyor. Zaten kadro daralınca Prandelli takımı içeride dışarıda oyunu geride kabullenen bir anlayışa çevirdi. 
   Federasyon Blasi'nin cezasında indirime gitti ve mart sonuna kadar forma giyemeyecek. 
   
   Gençlere dikkat 
   Parma salı günü oynanan Yunanistan-İtalya 21 yaş altı milli maçına 6 futbolcu gönderdi Parma Kaleci Marco Amelia, Daniele Bonera, Paolo Cannavaro, Donadel, Rosino and Alberto Gilardino. Marchionni - Ferrari - Bonera - Filippini UEFA 2002 21 yaş altı Avrupa Şampiyonası'nda milli takımın en önemli oyuncularıydı. 
   Tabi sorunlu Parma'da önemli bir yük de kaleci Frey'in üstünde. Frey, Ferrari, Castellini, Bresciano, Marchionni, Gilardino ve Barone 20 maçla en fazla forma giyen isimler. Yani sabit, ama fazla alternatifi olmayan bir kadroları var. Defansta ise lider Ferrari. Hava sahasını toptan temizlemek hep onun üstüne düşüyor. Son adam ve yönlendirici. Defansın ortasındaki 2. stoper ise çoğunlukla Castellini. Sağ kanatta Bonera olmadığında Castellini'yi buraya kaydırmayı veya tecrübe abidesi Bennarivo'ya yer vermeyi tercih ediyor. Solda Brezilyalı Junior'un Siena'ya gönderilmesiyle Seric'i adapte etmeye çalışıyorlar. Bonera da İtalya'nın son dönemdeki en yetenekli ve umut veren defans oyuncularından. 
   
   2003 - 2004 LİG İSTATİSTİKLERİ 21.HAFTA İTİBARİYLE    En çok orta yapan futbolcu Marchionni ligde 4. 
   En çok yararlı orta yapan oyuncu Marchionni ligde 2. 
   En fazla yararlı dripling yapan oyuncu Marchionni 
   En fazla top kesen oyuncu Castellini ve Ferrari ligde 4. ve 5. sıradalar 
   En fazla kaleyi bulan şut çeken oyuncu Gilardino ligde 6. 
   En fazla kafa topu alan oyuncu Ferrari 
   Ligde olarak hücumda topla en fazla oynayan 2. takım 
   Ligde, ceza alanına en çok orta yapan 6. takım 
   Ligde ilk golü attıkları 8 maçı da kazandılar ligde 1. sıradalar 
   2 golden az yedikleri 13 maçın 8'ini kazandılar 
   Rakibin ilk golü attığı 11 maçın sadece 2'sini kazanıp, 5'ini kaybettiler. 
   6 maçta gol atamadılar ve 4'ünü kaybettiler 
   En golcüleri Gilardino. Ligde 8, kupada 3 golü var. 
   Ligde 30 gol atıp 25 gol yediler ve 6. sıradalar. 25 golün 18'ini deplasmanda yediler 11 maçta 
   
   BU OYUNCULARA DİKKAT 
   Ferrari ITA, 24 
   Doğum tarihi 05.12.1979 
   Boy 1.83 
   Pozisyon Defans 
   Kariyer 
   1995 - 96 Spal 3. lig 
   1996 - 97 Inter 
   1997 - 98 Genova 2. lig 
   1998 - 99 Lecce 2. lig 
   1999 - 00 Bari 
   2000 - 01 Inter 
   2001 - Parma 
   ÖZELLİĞİ Son ayların en popüler stoperlerinden biri. Juventus, sorunlu ve yaşlı defansına onunla çare bulmak istiyor. Cezayir asıllı Ferrari, 2002'deki UEFA 21 yaş altı Avrupa Şampiyonası'nda İtalya milli takımında dikkat çekici bir performans sergilemişti. Parma savunmasının hava toplarındaki en büyük güvencesi. Markajda etkili, güçlü, iyi bir hamle zamanlaması var. Soğukkanlılığı ve olgunluğu yanında topu ileriye doğru bilinçli kullanıyor. 
   
   Marchionni ITA, 23 
   Doğum tarihi 22.07.1980 
   Boy 1.75 
   Pozisyon Orta Saha 
   Kariyer 
   1998 - 99 Empoli 
   1999 - 01 Empoli 2. lig 
   2001 - Aralık 2002 Parma 
   Aralık 2002 - 2003 Piacenza 
   ÖZELLİĞİ Orta sahada ligin en üretken ve çalışkan isimlerinden biri. Sağ kanadı Parma'nın rakipleri için tehlikeli bölge haline çevirdi. Çabuk, dripling ve birebirde çok başarılı. Forveti besleyen arkadaki üçlü blokta Morfeo ile beraber takımın organizatörü. 
   
   YARIN VİLLARREAL 
   
   
</TEXT>
</DOC>
