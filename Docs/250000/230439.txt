<DOC>
<DOCNO> 230439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sontur06.html </URL>
<DATE> 2004/04/11/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
İstanbul gelecek kışa hazırlanıyor... Torbalı kömür zorunlu olacak 
</HEADLINE>
<TEXT>

     İstanbul Mahalli Çevre Kurulu, tüm kömürlerin "torbalanarak" satılmasını kararlaştırdı. 
     İstanbul Valiliği'nin 2004-2005 kış sezonunda ısınma ve sanayi amaçlı kömür kullanımına dair düzenlemelere ilişkin olarak satışa sunulacak kömürlerin özellikleri, üretim, pazarlama ve tüketim aşamalarında denetlenmesine ilişkin esasları düzenleyen Mahalli Çevre Kurulu kararı Resmi Gazete'de yayınlandı. İl Mahalli Çevre Kurulunca belirlenen özellikleri haiz olmayan yerli ve ithal kömürlerle, kömür briketlerinin İstanbul ili sınırları içinde ısınma, sanayi ve enerji üretimi amaçlı olarak pazarlaması ve tüketilmesi yasaklandı. İstanbul'da satışa sunulacak kömürler için, kömür iyileştirme ve zenginleştirme tesislerinde üretim, taşıma, depolama, pazarlama ve tüketim aşamalarında bu esaslarla belirlenen ilke ve kurallara uygunluğun sağlanması ve denetlenmesi için izin sistemi uygulanacak. 
     Kurul, İstanbul Büyükşehir Belediyesinden belgelenmesi kaydıyla metalurjik kok kömürünün satışını serbest bırakırken, İstanbul sınırları içinde dökme kömür satışını yasakladı. Kurul, tüm kömürlerin "torbalanarak" satılmasını öngörürken, sanayinin teknik zorunlulukları nedeniyle toz kömürlerin büyükşehir belediyesinden izin alınarak ve çevre kirliliğine neden olunmadan kullanılabileceğini belirtti. Kömür paketleme tesislerinin meskun mahal dışına kurulacağı belirtildi. Kömürlerin doldurulduğu torbalar üzerinde kömürün menşei, cinsi, üretici firmanın adı, varsa tanınma kodu veya tescillimarkası, ağırlığı, nem, kükürt, kül, kalori değerleri yazılacak. Kurul, tüketcilere de kömürlerini izin belgeli firmalardan almak, satıcalırdan fatura, katış fişi, menşe denetim belgesi almak ve denetleme sırasında bunları ibraz etme yükümlülüğü getirirken, işyerleri ve konutlarda ateşçi, kaloriferci belgesi olmayan kaloriferci çalıştırılamayacak. Aksi halde, işyeri sahibi ve yöneticiler hakkında yasal işlem yapılacak. 

ANKA 
     
</TEXT>
</DOC>
