<DOC>
<DOCNO> 219231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/soneko31.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Şubat rakamlarıyla tek rakamlı enflasyonu yakalayacağız 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Şubat ayı enflasyon oranlarının yarın açıklanacağına işaret ederek, ''Şubat ayı enflasyon rakamlarıyla birlikte Türkiye'nin tek rakamlı enflasyonları yakalama ihtimali vardır'' dedi. 
     Şener, İstanbul Üniversitesi İktisat Kulübü tarafından düzenlenen ''Ekonomi zirvesi 2004''ün açılışında yaptığı konuşmada, uluslararası verilerle kıyaslamadan bir ülkenin nereye gittiğini söylemenin doğru olmadığını ifade etti. 
     Bir ülkenin başarısının ancak diğer uluslararası veriler ve ülke ekonomileriyle kıyaslandığında ortaya çıkacağını vurgulayan Şener, ''Eğer ekonominizi kıyasladığınızda önemli bir gelişme görürseniz Biz başarılıyız diyebilirsiniz'' dedi. 
     Türkiye'nin kişi başına milli gelirde pek çok gelişmekte olan ülkeden daha az performans gösterdiğini kaydeden Şener, ''Artık rakamları sırf ülkemize hapsederek kullanamayız. Artık hiçbir siyasetçi Benim yaptıklarımın tamamı doğrudur, benim yaptıklarımın dışındakiler yanlıştır diyemez. Böyle bir üslubun piyasalardan silinmesi lazım. Doğruların üzerini örtmemek, gerçeklerin anlaşılmasını sağlamak için verileri olduğu gibi ortaya koyup değerlendirmeliyiz'' şeklinde konuştu. 
     Abdüllatif Şener, günümüzde, günübirlik ve popülist anlayışlarla kalıcı bir iyileşmenin olamayacağını vurguladı. 
     Türkiye'de yıllarca enflasyonla büyüme kavramının çok kullanıldığını dile getiren Şener, dünyada da Türkiye'de de enflasyonla büyüme diye bir şeyin olamayacağını, enflasyonla büyümenin tamamen hayal ürünü, gerçek dışı büyümeyi ifade ettiğini söyledi. 
     
     ''DIŞ TİCARET RAKAMLARI HEDEFLENEN ŞEKİLDE GELİŞİYOR'' 
     Şener, enflasyondaki düşüşe dikkat çekerek, şöyle devam etti 
     ''Yarın Şubat ayı enflasyon oranları belli olacak. Şu anda belli değildir. Ama Şubat ayı enflasyon rakamlarıyla birlikte Türkiye'nin tek rakamlı enflasyonları yakalama ihtimali vardır. Bu ne demektir Son 30 yıldır Türkiye'nin görmediği düşük, tek rakamlı enflasyonlara girdiğimizi ifade etmektedir. Bu son derece önemlidir.'' Türkiye'nin makul ve istikrarlı bir büyüme hedefini tutturacağını öngördüklerini dile getiren Şener, 2003'de olduğu gibi 2004'de de yüzde 5'lik büyüme hedefinin yakalanacağını kaydetti. 
     Abdüllatif Şener, ''Bazen dibe vuran eksilerde küçülmeler, bazen tepe yapan artılarla yolumuza devam edemeyeceğimiz açıktır. Yerleştirmeye çalıştığımız istikrarlı büyümedir'' dedi. 
     Devlet Bakanı ve Başbakan Yardımcısı Şener, son zamanlarda dış ticaret açıklarının ekonomide bir risk oluşturup oluşturulmadığının sorulduğuna işaret ederek, şunları kaydetti 
     ''GSMH'sinin neredeyse yarısına yakın bir miktarda dış ticaret hacmine sahip bir Türkiye'yi tartışıyoruz, konuşuyoruz. 
     Dış ticaret rakamları, hedeflenen ve planlanan şekilde gelişiyor. Önemli olan ihracatın ithalatı karşılama oranıdır. 2003 itibariyle bu oran yüzde 68 civarındadır. 
     Dolayısıyla 1990'lı yıllardan bugüne kadar bir değerlendirme yapıldığında, 2003 yılı ihracatın ithalatı karşıladığı en yüksek üç yıldan biri olarak görülür. Dolayısıyla herhangi bir olumsuz görüntünün edinilmesi ve olumsuz görüntünün varlığından bahsedilmesi doğru değildir.'' 
     
</TEXT>
</DOC>
