<DOC>
<DOCNO> 231863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/guncel/gun20.html </URL>
<DATE> 2004/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   'Sinagog bombaları' ithalatına sınırlama 
   TÜRKİYE, İstanbul'dan Bali'ye, Oklahoma'dan Kuzey İrlanda kasabası Omagh'a kadar dünyanın dört bir yanındaki bombalı terör saldırılarında patlayıcı madde olarak kullanılan suni gübre amonyum nitrat satışına ve ithaline kısıtlama getirdi. Böylece Türkiye, AB üyeleri ve adayları arasında, amonyum nitrata kısıtlama getiren son ülke oldu. İstanbul'da Kasım 2003'te iki sinagog, İngiltere Başkonsolosluğu ve HSBC'ye yönelik 4 intihar saldırısında patlayıcı madde olarak amonyum nitrat kullanılmıştı. 
   
   PKK'lı sığınmacıya Japonya kucak açtı 
   JAPONYA'da bir mahkeme, hükümet kararını bozarak, Türkiyeli bir Kürt'e sığınma hakkı verdi. İsmi açıklanmayan 30 yaşındaki eski PKK destekçisi Kürt'ün sığınma talebi, daha önce Japon hükümetince reddedildi. Ancak davaya bakan mahkemenin yargıcı Yukio Kato, söz konusu kişinin Türkiye'ye dönmesi halinde işkenceye maruz kalabileceği gerekçesiyle sığınma talebini haklı buldu. Karara itiraz etme hakkı bulunan Göçmenlik Bürosu'nun temyize gidip gitmeyeceği ise açıklanmadı. 
   
   Sponsor çıkmayınca partilerini kapattıla 
   TÜRKİYE ÖZÜRLÜSÜ ile Mutludur Partisi, sponsor bulamadığı için kapanma kararı aldı. Parti kapanma gerekçesi olarak, "bir sponsor bulamaması nedeniyle maddi sıkıntıya girmesini" gösterdi. Böylece, Türkiye'deki siyasi parti sayısı 50'den 49'a indi. Yargıtay Cumhuriyet Başsavcılığı, "genel kurulunu yapmadığı" ve "iki dönem seçimlere katılmadığı" gerekçeleriyle Türkiye Özürlüsü ile Mutludur Partisi'nin kapatılması istemiyle Anayasa Mahkemesi'nde 2 ayrı dava açmıştı. 
   
   
   
</TEXT>
</DOC>
