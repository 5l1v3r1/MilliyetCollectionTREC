<DOC>
<DOCNO> 228261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sonspo12.html </URL>
<DATE> 2004/04/03/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Basketbol... Türkiye Kupası "Dörtlü Final" maçlarının kuraları çekildi... 
</HEADLINE>
<TEXT>

     Basketbolda Erkekler Türkiye Kupası ''Dörtlü Final'' maçlarının kuraları İstanbul'da çekildi. 
     Abdi İpekçi Spor Salonu'nda gerçekleştirilen kura çekimine federasyon yetkililerinin yanısıra, eleme grubu maçları sonunda ''Dörtlü Final''e kalan Efes Pilsen, Ülkerspor, Türk Telekomspor ve Galatasaray kulüplerinin temsilcileri katıldı. 
     Kura sonucu eşleşmeler şu şekilde oluştu 
     Efes Pilsen-Türk Telekomspor. 
     Ülkerspor-Galatasaray. 
     Erkekler Türkiye Kupası'nda ''dörtlü final'' maçları 16-18 Nisan tarihlerinde, Konya Selçuk Üniversitesi Yerleşkesi'nde yer alan 19 Mayıs Spor Salonu'nda yapılacak. 
     16 Nisan Cuma günkü maçlarda galip gelenler, 18 Nisan Pazar günkü finalde şampiyonluk, yenilenler ise üçüncülük maçına çıkacak. 
     İlavelerle birlikte yaklaşık 3 bin kişi kapasiteye ulaşacağı bildirilen salonda yapılacak maçların bilet fiyatları ise 5 ve 7.5 milyon lira olarak belirlendi. 
     Karşılaşmaların başlangıç saatlerinin TV naklen yayınına göre belirleneceği bildirildi. 
     
</TEXT>
</DOC>
