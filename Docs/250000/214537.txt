<DOC>
<DOCNO> 214537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sonspo20.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya'da çifte standart Nihat AB futbolcusu, Rüştü değil 
</HEADLINE>
<TEXT>

     İspanyol Futbol Federasyonu FEF Dış İlişkiler Direktörü Fernando Garrido, Real Sociedad'ta oynayan Nihat Kahveci'ye tanınan AB statüsünde futbolcu hakkının FC Barcelona'da kaleci Rüştü Reçber'e tanınmayacağını söyledi. 
     Radyo Katalonya'ya açıklama yapan Garrido, ''AB statüsünde oynamak isteyen her futbolcu, dava açmak ve bunu kazanmak zorunda. Rüştü AB statüsünde futbolcu olmayacak, çünkü Nihat ile Rüştü'nün olayları farklı'' şeklinde konuştu. Nihat'ın geçen ay Madrid Yüksek Mahkemesi'nin kararıyla AB statüsünde B tipi futbolcu olarak tanınıp yabancı statüsünden çıkmasının ardından harekete geçen FC Barcelona kulübü, Rüştü için de aynı hakkın verilmesini talep etmişti. 
     Mahkemeye henüz başvurmayan, ancak La Liga'dan olumsuz yanıt aldığı söylenen Barcelona'nın, FEF'den resmi bir yanıt almamasına rağmen Garrido'nun açıklamasının ardından olumlu bir yanıtla karşılaşması beklenmiyor. 
     Bu sezon geldiği Barcelona'da arka arkaya iki maç yaptığı hatalardan dolayı yedek kulübesine geri dönen ve zor anlar yaşayan Rüştü'nün AB statüsünde oyuncu olarak tanınmaması halinde Barça'da tutulmasının ''imkansız'' olduğu savunuluyor. La Liga'nın kurallarına göre her takım ilk 11'inde AB dışından 3'ten fazla futbolcu oynatamazken, Barcelona'da Ronaldinho, Saviola ve Marquez'in sürekli oynaması Rüştü'nün önünü tıkıyor. 
     Öte yandan, pazar günü oynanacak Atletico Madrid maçında kart cezalısı olan Victor Valdes'in yerine en büyük kaleci adayı olarak gösterilen Albert Jorquera, El Mundo Deportivo gazetesinde bugün yer alan demecinde Rüştü'den övgü dolu sözlerle bahsetti. 
     ''Eğer Rüştü'yü dışarıda bırakırsan Türkiye'ye dönecek mi '' sorusuna 24 yaşındaki Jorquera, ''Bunu bilmem. Bunun hakkında görüş bildirmek çok zor. Rüştü bir futbol yıldızı ve eminim ki kariyerindeki ilk zor an değil. Ve şimdiye kadar zorluklardan çıkmayı bildi. Bu yüzden sahip olduğu yüksek mevkide. Eğer benim yerime Rüştü oynarsa bunda kesinlikle bir haklılık vardır'' cevabını verdi. 
     
</TEXT>
</DOC>
