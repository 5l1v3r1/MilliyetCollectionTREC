<DOC>
<DOCNO> 241108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/siyaset/asiy.html </URL>
<DATE> 2004/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer Laikliğe farklı tanım olmaz 
</HEADLINE>
<TEXT>


Cumhurbaşkanı, 19 Mayıs mesajında, "Öğretim birliği ilkesi korunmalı, devlet organları yetkilerinin sınırını bilmeli" dedi 

ANKARA Milliyet 


Cumhurbaşkanı Ahmet Necdet Sezer, 19 Mayıs Gençlik ve Spor Bayramı mesajında, onayına sunulan YÖK Yasası'nı veto edeceğinin sinyalini verdi. 
Mesajında, sık sık vurgu yaptığı laikliğin tanımlanmasında, Anayasa Mahkemesi kararlarının taşıdığı öneme değinen Sezer, görüşlerini şöyle dile getirdi "Yönetimde, eğitimde, toplumsal alanda ve hukuk sisteminde aşama aşama yaşama geçirilen, devletin siyasal, sosyal, hukuksal, ekonomik hiçbir alanının din kurallarıyla düzenlenemeyeceğini öngören laiklik ilkesi, Türkiye Cumhuriyeti'ni oluşturan değerlerin temel taşıdır. Türkiye'nin sorunu, laiklik ilkesinin farklı tanımlanmak istenilmesinden kaynaklanmaktadır. Anayasa Mahkemesi'nin çeşitli kararlarında da belirtildiği gibi laikliğin anlamı, ülkelerin koşullarına göre oluşmaktadır. Türkiye Cumhuriyeti'nin laiklik anlayışı da, Anayasa'nın değiştirilemez kurallarının yanı sıra Anayasa Mahkemesi kararlarıyla açık biçimde ortaya konulmuştur." 

'Yapay gündem üzücü' 
Sezer, Başbakan Recep Tayyip Erdoğan'ın "Kurumlararası uzlaşmadan çok, milletle uzlaşma önemlidir" görüşüne yanıt olarak algılanan şu ifadeleri de kullandı "Her organın yetkilerinin sınırlarını bilmesi, toplumsal uzlaşmanın yolunu açacaktır. Ulus adına egemenliği kullanan organların birbirlerinin yetki alanına girmeleri, devlet organları arasındaki uyumu bozacağı gibi demokrasinin gelişme sürecini de olumsuz etkileyecektir. Türkiye Cumhuriyeti'nin işsizlik ve gelir dağılımı gibi çözüm bekleyen sorunları, AB üyeliği gibi temel öncelikleri varken, yapay gündemlerle tartışma yaratılması üzüntü vericidir." 
Eğitimin devlet politikası olduğunu, çağdaş, bilimsel ve laik bir temele oturtulduğunu vurgulayan Cumhurbaşkanı, "Ülkemizin, ulusal eğitimin dayandığı anayasal ilkelerden, laik, Atatürkçü düşünceden ödün vermesi düşünülemez. Devletin ilgili kurumlarının, laik eğitimin ve öğretim birliği ilkesinin korunması konusunda duyarlılık göstermeleri zorunludur" dedi. 



</TEXT>
</DOC>
