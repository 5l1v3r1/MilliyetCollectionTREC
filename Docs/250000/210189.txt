<DOC>
<DOCNO> 210189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sonspo21.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Necati Rekabete hazırım 
</HEADLINE>
<TEXT>

     Galatasaray'ın Adanaspor'dan yeni transferi Necati, kendisini herkesin tanıdığını, yeni takımında daha da iyi tanınacağını söyledi. 
     Sarı-kırmızılı ekibin yeni transferi Necati, kamp yaptıkları Antalya Lara'daki Titanic Otel'de basın toplantısı düzenleyerek, transferini değerlendirdi. 
     Hedefleri çok büyük olan bir takıma geldiği için çok mutlu olduğuna işaret eden Necati, ''Adanaspor ile aramızda bazı pürüzler vardı. Bu yüzden transferim gecikti. 6 Ocak tarihinden beri 6 gün boyunca çalışmalarımı Yılmaz Vural nezaretinde sürdürdüm. Daha sonra çalışmalarıma İstanbul'da devam ettim'' dedi. 
     Fizik gücünün iyi olduğunu, Diyarbakırspor maçında oynayacak düzeyde bulunduğunu vurgulayan Necati, şunları söyledi 
     ''Galatasaray'ın ağırlığını kaldırabileceğime inanıyorum. Necati'yi herkes tanıyordu. Yeni takımımda daha da iyi tanıyacaklar. Öncelikli hedefim yeni geldiğim için takıma adapte olmaktır. Takımda bir çok arkadaşım ve abilerim var, zorluk çekmem. Galatasaray forması altında çok iyi şeyler yapmak istiyorum. Galatasaray'a gelmem benim için avantajdır. Değişim sürecinde olan bir takımda kendime daha çok yer bulacağıma inanıyorum. Takımda iyi oyuncuların olması rekabeti artırır. Rekabetin olmadığı yerde başarı olmaz. Takım içindeki bu rekabete hazırım.'' 
     
     CEZALILAR İSTANBUL'A DÖNDÜ 
     Öte yandan, cezalı oldukları için Diyarbakırspor maçında forma giyemeyecek olan Ömer, Murat ve Emrah ile genç oyuncu Cafercan öğleden sonraki uçakla İstanbul'a döndüler. 
     Galatasaray, bu akşam bir idman yapacak. Yarın sabah basına kapalı olarak gerçekleştirilecek antremandan sonra Galatasaray öğleden sonra özel bir uçakla Diyarbakır'a gidecek. 
     
</TEXT>
</DOC>
