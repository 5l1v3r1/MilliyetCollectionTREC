<DOC>
<DOCNO> 221104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/ekonomi/eko08.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Reklamda güç birliği 
</HEADLINE>
<TEXT>

   Reklam sektörünün bileşenleri Uluslararası Reklamcılık Derneği'nin düzenlediği "Diyalog Konferansı"nda bir araya geldi. Konferansta, sektörün yeniden yapılanması için atılması gereken adımlar tartışıldı 
      
   Uluslararası Reklamcılık Derneği IAA Türkiye Başkanı Mehmet Ali Yalçındağ, Türkiye'de reklam sektörünün Gayri Safi Milli Hasıla'dan GSMH aldığı payın yüzde 0.4 seviyesinde kaldığını, bu düzeyin gelişmiş ülkelerde olduğu gibi yüzde 1.5'e çıkartılması için sektöre çok iş düştüğünü söyledi 
   IAA tarafından düzenlenen "Diyalog Konferansı"nda konuşan Yalçındağ, yılda 1 milyar dolar ciroya sahip reklam sektörünün cirosunun 4 milyar dolara çıkartılması için sektörün tüm kesimlerinin çalışması gerektiğini kaydetti. Yalçındağ, reklam sektörünün sorunlarının çözümü ve standartların belirlenmesi için sektörün bileşenlerini bünyesinde taşıyan Reklam Konseyi'nin resmiyet kazanması gerektiğini bildirdi 
   Yalçındağ, Diyalog Konferansı'nın başarıya ulaşması için katılımcıların kararlılık ve temsil yeteneğinin yüksek olması gerektiğini belirterek şöyle devam etti 
   "Konferansımıza katılan dernek ve vakıfların temsil yetenekleri son derece yüksektir. Bu sivil toplum örgütlenmelerinin çalışmalarından olumlu sonuç alacağımızı düşünüyorum." 
   
   'Düzene ihtiyaç var' 
   Diyalog Konferansı'na katılan Reklamverenler Derneği Başkanı Dilek Erkey, sektörün düzenleme ve ayrıntı bir veri havuzuna ihtiyacı olduğunu söyledi. Reklamın doğru mecralara en iyi sonucu alacak şekilde verilmesi için sektörün doğru ve bilimsel bilgiye sahip olması gerektiğini belirten Erkey, sektörün kullanacağı bilimsel bir veri havuzunun oluşması için destek vereceklerini kaydetti. 
   
   'Yeniden yapılanma süreci' 
   Reklamcılar Derneği Başkanı Cefi Medina Diyalog Konferansı yoluyla sektörün ilk defa bir araya geldiğini söyledi. Bir araya gelişin sektörün yeniden yapılanması demek olduğunu belirten Medina, "Önemli olan çalışmaların ahenk içinde, şeffaf bir ortamda verimli bir şekilde sürmesi" dedi. 
   Diyalog Konferansına Reklamcılar Derneği, Reklamverenler Derneği, Reklamcılık Vakfı, TV Yayıncıları Derneği, Türkiye Basın Reklam Komisyonu ve TV Yayıncıları Derneği'nin başkanları, yöneticileri ve sektörün önde gelen isimleri katıldı. 
   
   Çalışma altı aydır sürüyor 
   Konferansta, sektörün standartlarının oluşumu ve sorunlarının çözümü amacıyla altı ay önce arama konferansı ile başlayan ve karar konferansı ile devam eden sürecin Diyalog Konferansı ile devam ettiği belirtildi. Konferansta daha önce alınan kararlar ışığında hazırlanan beş proje katılımcılara tanıtıldı ve projelerin devam ettirilmesi için gerekenler tartışıldı. 
   
   İmzalarıyla teyid ettiler    Konferansta Reklam Konseyi'nin resmi bir yapıya oturtulması, Reklam Düzenleme Kurulu'nun oluşturulması, reklam sektörünün tüm kesimlerinin faydalanacağı bir elektronik platformun oluşturulması gibi temaları tartışan sektör bileşenleri, açıklanan projelerin takipçisi olacaklarını imzalarıyla teyid ettiler. Sektörün yeniden düzenlenmesini üstlenecek Reklam Düzenleme Kurulu'nun mayısta çalışmaya başlamasının planlandığı bildirildi. 
   
   
</TEXT>
</DOC>
