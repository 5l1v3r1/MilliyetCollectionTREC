<DOC>
<DOCNO> 207090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sontur02.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeytinburnu'nda bir kişi donarak öldü... 
</HEADLINE>
<TEXT>

     İstanbul'da önceki geceden bu yana süren soğuk hava yaşamı olumsuz etkilerken, Zeytinburnu'nda 1 kişi donarak öldü. 
     AA muhabirinin aldığı bilgiye göre, Zeytinburnu Merkez Mahallesi Kale Restoran yanında saat 05.00 sıralarında 1 kişinin yerde yattığını gören vatandaşlar, durumu polise bildirdi. 
     Olay yerine gelen polis ekipleri, yaptıkları incelemede, üzerinden kimliğini belirlemeye yarayacak herhangi bir belge çıkmayan 50 yaşlarındaki erkeğin öldüğünü tespit ettiler. 
     Ceset üzerinde inceleme yapan sağlık ekipleri de, bu kişinin soğuktan donarak öldüğünün belirlendiğini bildirdiler. 
     Bu arada, İstanbul'da aralıklı olarak devam eden kar yağışı ve buzlanma özellikle ara cadde ve sokaklarda yayalar ile sürücülere zor anlar yaşatırken, maddi hasarlı trafik kazalarına da yol açtı. 
     Meteoroloji yetkilileri ise kar yağışının öğle saatlerine kadar aralıklı şekilde süreceğini belirterek, ilde hava sıcaklığının ise gündüz en yüksek 0, gece de eksi 5 dereceye kadar düşeceğini söylediler. 
     
</TEXT>
</DOC>
