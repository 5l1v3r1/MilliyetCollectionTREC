<DOC>
<DOCNO> 216721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sondun04.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da seçim... Muhafazakarlar önde gidiyor... 
</HEADLINE>
<TEXT>

     İran'da dün yapılan meclis seçiminde oy sayım işlemi sürerken, resmi olmayan ilk sonuçlar belli olmaya başladı. 
     İran Öğrenci Haber Ajansı'nın İSNA haberine göre, oyların sayımı sonucu şimdiye kadar 289 milletvekilinden 71'i belli olurken, bu milletvekillerinden sadece 12'sinin reformcu olduğu belirtildi. 
     Seçilen muhafazakar milletvekillerinin bazılarının, daha önce 5'inci mecliste görev yapan milletvekilleri olduğu kaydedildi. 
     Meclis seçimine katılım oranına ilişkin henüz resmi bir açıklama yapılmazken, İçişleri Bakanlığı'ndan adının açıklanmasını istemeyen bir yetkili Reuters'a yaptığı açıklamada, 46 milyon seçmenden 20 ila 22 milyonunun oy kullandığını söyledi. Bu da, ülke çapında seçime katılımın yaklaşık yüzde 48 olduğunu gösteriyor. 
     İçişleri Bakanlığı seçim merkezi yetkilisi Hüseyin Azimzade de 6.4 milyon seçmenin bulunduğu başkentte 2 milyona yakın oy kullanıldığını tahmin ettiklerini söyledi. 2000 yılında yapılan meclis seçiminde başkent Tahran'da seçime katılım oranı yüzde 42 olmuştu. 
     Muhafazakar Anayasayı Koruyucular Konseyi AKK , dün yapılan seçimde 2000 yılındaki 6'ncı meclis seçiminden daha fazla oy kullanıldığını iddia ederken, kullanılan oy sayısı ya da seçime katılım oranına ilişkin bilgi vermedi. 6'ncı meclis seçimine katılım oranı yüzde 67.2 olmuştu. 
     İran meclisi 290 sandalyeli olmasına rağmen, geçen yıl deprem felaketiyle sarsılan Bem kentinde seçim yapılmadığı için dün İran halkı 289 milletvekili için oy kullandı. 
     
     MUHAFAZAKARLAR TAHRAN'DA DA ÖNDE GİDİYOR 
     Bu arada, başkent Tahran'da ilk sonuçlar muhafazakar adayların seçimi önde götürdüğünü gösteriyor. 
     Tahran'da açılan sandıklardaki ilk oy sayımı sonucuna göre, Muhafazakar İslami İran Kalkınmacıları Koalisyonu üyesi Gulamali Haddadali ilk sırada bulunurken, Haddadali'yi aynı gruptan Amhed Tevekküli takip ediyor. 
     Tevvekküli, 1993 ve 2001 yılındaki cumhurbaşkanlığı seçimlerinde aday olmuş ancak kazanamamıştı. 
     
</TEXT>
</DOC>
