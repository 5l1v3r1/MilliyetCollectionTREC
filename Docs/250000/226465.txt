<DOC>
<DOCNO> 226465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/siyaset/siy07.html </URL>
<DATE> 2004/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP yüzde 10'u geçti 
</HEADLINE>
<TEXT>

   DYP, Çiller'den sonra Ağar'ın genel başkanlığında girdiği ilk seçimde, MHP'yi az farkla geçerek, AKP'den sonra sağın ikinci partisi oldu 
      ANALİZ 

   
   DYP, resmi olmayan ilk sonuçlara göre 2002 seçimlerinde takıldığı yüzde 10'luk ülke geneli barajını aştı. DYP, Tansu Çiller'den sonra Mehmet Ağar'ın genel başkanlığında girdiği ilk seçimde, MHP'yi az farkla geçerek, AKP'den sonra sağın ikinci partisi koltuğuna oturdu. 
   Dün gece yarısına kadar açılan sandıklardan çıkan il genel meclisi kesin olmayan sonuçlarına göre DYP 2002 seçimlerinde baraja takılan partiler arasından sıyrılan tek sağ parti oldu. Böylece, Tansu Çiller'den sonra genel başkanlık koltuğuna oturan Ağar, ilk seçim sınavında başarıyı yakaladı. 2002 seçimlerinde, yüzde 9.5'le barajın altında kalan DYP, oy oranını Ağar'la yüzde 10.3'e çıkarabildi. DYP'den sonra oy oranını yükselten ikinci parti de MHP oldu. MHP, yüzde 8.5 oy oranını yüzde 9.4'e çıkardı. Bu tablo, Ağar'ın liderliğine rağmen MHP oylarının DYP'ye yönelmediği izlenimini de kuvvetlendirdi. DYP'deki az oranda yükselme, önceki seçimde Çiller'e tepki nedeniyle kaybedilen oyların geri dönüşü olarak da değerlendirildi. ANAP seçmeninin bir bölümünün de, DYP'ye yöneldiği yorumları yapıldı. 
   
   ANAP, erime rekoru kırdı 
   DYP barajı aşarken sağın diğer partileri, ANAP ve GP eridi. Turgut Özal liderliğinde 1983 sonrası döneme damgasını vuran ANAP, dün tarihinin en düşük oy oranını aldı. Mesut Yılmaz'dan sonra iki lider değiştiren ve Nesrin Nas'ın genel başkanlığında seçime giren ANAP'ın oyu yüzde 3.3'e kadar indi. ANAP, Mesut Yılmaz liderliğinde girdiği 3 Kasım 2002 seçimlerinde yüzde 5.11 oranında oy almıştı. 
   
   Genç Parti eridi 
   Yeni kurulmasına rağmen 3 Kasım seçimlerinde yüzde 7.2 oy oranıyla sürpriz yapan Cem Uzan'ın Genel Başkanlığı'ndaki GP de, siyasette süratle eriyen parti özelliği kazandı. GP, ilk sonuçlara göre, yüzde 1.7'de kaldı. GP'nin oylarının büyük oranda düşmesinde, Uzan Ailesi'yle ilgili yargı sürecinin etkili olduğu sanılıyor. 
   İlk sonuçların ortaya çıkardığı tabloda DYP, "merkez sağda bütünleşmenin adresi" olma yolunda önemli bir avantaj da yakaladı. Ağar'ın önümüzdeki günlerde, erime sürecindeki ANAP'ın ilhakına yönelik siyasi bir manevra yapabileceği ifade edildi. 
   
   
   
</TEXT>
</DOC>
