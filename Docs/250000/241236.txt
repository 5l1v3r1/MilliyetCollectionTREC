<DOC>
<DOCNO> 241236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sontur22.html </URL>
<DATE> 2004/05/19/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Beşiktaş'ta zabıta memuru bıçaklandı 
</HEADLINE>
<TEXT>

     Beşiktaş'ta bir zabıta memuru bıçakla yaralandı. 
     Alınan bilgiye göre, İnönü Stadı yakınında meydana gelen olayda, zabıta memuru Osman Coşkun karnından bıçaklandı. Coşkun, olaydan sonra Şişli Etfal Eğitim ve Araştırma Hastanesi'ne kaldırıldı. 
     Zabıta memurunu bıçakladığı ileri sürülen seyyar satıcı İdris A.'nın ise olaydan sonra gözaltına alındığı bildirildi. 
     İstanbul Büyükşehir Belediyesi Zabıta Müdürü Ali Fırat, olaya ilişkin A.A muhabirine yaptığı açıklamada, 19 Mayıs Atatürk'ü Anma ve Gençlik ve Spor Bayramı kapsamında tören yapılan İnönü Stadı çevresindeki bazı seyyar satıcıların uzaklaştırılması amacıyla zabıta memurlarının görev yaptığını söyledi. 
     Bu sırada zabıta görevlilerinden Osman Coşkun'un karın boşluğundan bıçaklandığını belirten Fırat, 2 çocuk babası Coşkun'un hayati tehlikesi bulunmadığını öğrendiklerini kaydetti. 
     Zabıta Müdürü Fırat, saldırganın ise yakalanarak polise teslim edildiğini bildirdi. 
     
</TEXT>
</DOC>
