<DOC>
<DOCNO> 210117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sondun30.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
BBC, Kelly'nin röportajını yayımlayacak 
</HEADLINE>
<TEXT>

     İngiltere'de, Temmuz ayında intihar eden Savunma Bakanlığı silah uzmanlarından Dr. David Kelly ile yapılmış bir röportaj bu akşam BBC tarafından yayımlanacak. 
     Kelly'nin bu röportajda, Irak'ın devrik lideri Saddam Hüseyin'in elindeki kitle imha silahlarını devreye sokabilmesi için günler hatta haftalarla ifade edilebilecek bir süreye ihtiyaç duyduğunu söylediği belirtildi. 
     BBC'nin internetteki sitesinde yer alan konuyla ilgili haberde, ''Kelly'nin ortaya koyduğu bu görüşle hükümetin Saddam'ın kitle imha silahlarının 45 dakika içinde hazır olacağı yolundaki argümanını tümüyle çürütmüş olduğuna'' işaret edildi. 
     BBC, röportajın 2002 yılının Ekim ayında Panorama programında yayımlanmak üzere yapıldığını, bu tarihin de Başbakan Tony Blair'in Irak dosyasını kamuoyuna açıklamasından bir ay sonraya denk geldiğini hatırlattı. 
     Daha sonra röportajın yayımlanmaması yolunda karara varıldığını açıklayan yayın kuruluşu, Kelly'nin bu röportajda Saddam Hüseyin'i ''çok acil bir tehdit olarak görmediğini'' açıkça vurguladığını vurguladı. 
     Kelly'nin röportaj sırasında kitle imha silahlarının şu anda dolu ve patlamaya hazır olmadığını, böyle olması istense bile bunun için günler hatta haftalar gerekeceğini söylediğini duyuran BBC, bilim adamının, Irak'ın devrik liderinin elinde bulunan kimyasal ve biyolojik silahların komşu ülkeler için gerçek bir tehdit oluşturduğu görüşüneyse destek verdiğine dikkati çekti. 
     Kelly'nin ''Burada sözü edilen komşular İran ve İsrail'dir'' dediğine de işaret eden haber kanalı, Kelly'nin bu röportaj sırasında da Başbakan Blair tarafından kamuoyuna açıklanan Irak dosyası içeriğini eleştirdiğini duyurdu. 
     Kelly'nin Saddam Hüseyin'in son mücadelesini verirken, bu kitle imha silahlarını kullanmayı düşünebileceğini söylediğine de dikkat çekilen BBC'nin haberinde, Kelly'nin Saddam'ın kendisine saldırılmadıkça bu silahları kullanmak niyetinde olmadığına inandığı vurgulandı. 
     
</TEXT>
</DOC>
