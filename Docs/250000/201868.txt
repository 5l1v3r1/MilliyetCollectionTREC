<DOC>
<DOCNO> 201868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/sontur10.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP 8.Olağan Büyük Kongresi'ni yapıyor... 
</HEADLINE>
<TEXT>

     ANAP 8. Olağan Büyük Kongresi, Büyük Anadolu Dedeman Oteli'nde yapılıyor. 
     Kongre için illerden sabah saatlerinde gelen delegeler, Büyük Anadolu Oteli'nin büyük salonundaki yerlerini almaya başladılar. Otelin dışına Türk Bayrağı, Atatürk, ANAP'ın Kurucu Genel Başkanı Turgut Özal, Genel Başkan Ali Talip Özdemir ve Genel Başkan Adayı Nesrin Nas'ın büyük boy posterleri asıldı. 
     Delegeler ve misafirler, salona girişte x-ray cihazından geçmelerinin ardından güvenlik görevlilerinin üst araması sonrasında salona alınıyor. 
     Salonda delegeler ve misafirler için 2 bin 500 koltuk ayrıldı. Divan Başkanlığı için kurulan ışıklandırmalı platformun arkasında sinevizyon gösterilerinde kullanılmak üzere asılan perdelerin iki tarafında Türk Bayrağı, Atatürk, Özal ve Özdemir'in posterleri yer aldı. Salonda, Genel Başkan adaylarından sadece Nesrin Nas'ın fotoğrafları bulunuyor. 
     Platforma göre salonun ön bölümü parti yöneticilerine, orta bölüm delegelere, en arka bölüm ise partililere ayrıldı. Salonun girişe göre sağ kenarı ise basın mensuplarına tahsis edildi. 
     Kongrede, Nesrin Nas ve Nevşehir İl Başkanı Halil Uluer Genel Başkanlık için yarışacak. 
     Kongrenin açılışında, Genel Başkan Özdemir bir konuşma yapacak ve yeniden aday olmayacak. 
     Kongrenin ilk gününde Genel Başkanlık için yapılacak seçimde 1054 kayıtlı delege oy kullanacak. 
     Ayrıca, Genel Başkanlık seçiminden önce tüzükte yapılacak değişiklikle, Genel Başkan adayı olabilmenin şartları değiştirilecek. Mevcut tüzüğe göre parti üyesi olanlar Genel Başkanlığa aday olabilirken, yeni düzenlemenin kabul edilmesi halinde Genel Başkan adayı olabilmek için delegenin en az 10'da 1'inin imzası aranacak. 
     
</TEXT>
</DOC>
