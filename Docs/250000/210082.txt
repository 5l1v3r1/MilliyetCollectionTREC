<DOC>
<DOCNO> 210082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/yazar/pulur.html </URL>
<DATE> 2004/01/21/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
2004 model Hababam Sınıfı... 
</HEADLINE>
<TEXT>

   
   "HABABAM Sınıfı" filmi gişe rekorları kırıyormuş... 
   Kırar, çünkü "Hababam Sınıfı" "Türkiye'nin Sınıfları"dır, yani her okulda böyle sınıflar vardır, herkes "Hababam Sınıfı"nda kendisini bulur. 
   
   "HABABAM Sınıfı" herhangi bir okulun yatılı sınıfıdır, etütlerinde şiirli, manili nameler donatılır, memleketten para çekmek için kitap isimleriyle dolu mektuplar yazılır, futbol takımlarının aldığı değil, alacağı puanlar hesaplanır, averaj hesabı yapılır, bitmez tükenmez Fenerbahçe, Galatasaray, Beşiktaş tartışmaları yapılır, kopya ruloları hazırlanır, bunlardan boş zaman kalırsa roman okunur, bol bol uyunur, hocanın gözünün içine baka baka dalga geçilir. 
   Böyle bir sınıfta hangi Türk çocuğu kendisini bulmaz ki 
   
   TELEVİZYONLARDA, gazetelerde, dergilerde "Hababam Sınıfı"nın her şeyi yazılıyor, gösteriliyor da, asıl yaratıcısı Rıfat Ilgaz'ın adı bile geçmiyor, oğlu Aydın Ilgaz'ın "Cumhuriyet"teki dizisi olmasa... 
   "Hababam Sınıfı" Rıfat Ilgaz'ın 73 hikayeden oluşan bir romanıdır, hikayeler önce İlhan Selçuk'un "Dolmuş" dergisinde "Stepne" adıyla yayımlanmış, Rıfat Ilgaz çok sonra imzasını atmıştır. 
   Rıfat Ilgaz "Hababam Sınıfı"nın kadrosunu şöyle açıklar 
   "Hababam Sınıfı, Kastamonu Öğretmen Okulu'ndaki anılarımdır. Güdük Necmi benim, Nihat Dicle hocamızdı, onu da Kel Mahmut tipiyle canlandırdım. Safranbolulu Ahmet İnek Şaban oldu, 120 kiloluk Tulum Fehmi de Tulum Hayri ..." 
   Ya "Hababam Sınıfı"nın öğretmenleri... 
   Piyale İhsan, Vakvak Rıza, Badi Ekrem, Maraton Raşit, hepsi Rıfat Ilgaz'ın hocalarıdır. 
   Sınıfın kalburüstü şahsiyetleri de şöyle sıralanır 
   "Palamut Recep, Tulum Hayri, Kalem Şakir, Refüze Ekrem, Güdük Necmi, Domdom Ali, Yıkılmaz Hadi, Yamuk Osman, Hayta İsmail, Düdük İsmet, Karga Bekir, Çiyan Sadi, Küp Arif... İnek Şaban'la, Sidikli Turan" sınıfın gülleridir. 
   
   "HABABAM Sınıfı" sinemadan önce, tiyatroda oynandı, Ulvi Uraz, Küçük Sahnede "Piyale İhsan"ı canlandırdı, Ahmet Haşim tutkunu edebiyatçı. Oyunun diğer oyuncularından aklımızda kalanlar "Refüze Ekrem"de Metin Akpınar, "Tulum Hayri"de Zeki Alasya... Eğer hafızamız bize ihanet etmiyorsa "İnek şaban"ı da bir kadın oyuncu Suzan Üstan oynamıştı. 
   
   RIFAT Ilgaz, "Hababam Sınıfı"nın eğitim yergisi olduğunu söyler 
   "Ben romanımda üç şeyin yergisini yaptım, kopyanın, ezberin, uydurma saygının." 
   Sinemalar dolup taştığına göre, 2004 yılında da değişen fazla bir şey yok, yine kopya, yine ezber, yine dalkavukluk... 
   Rıfat Ilgaz'ın bir yakınması da "edebiyat eleştirmenleri"ndendir 
   "Onlar böyle konulara yaklaşmazlar, mizahı ciddiye almazlar, onların kendi konukları vardır, onları yazacaklar ki hüner göstersinler, cambazlık yapsınlar." 
   Rıfat Ilgaz, 1982 yılında bu eleştirmenlerden yakınıyordu, şikayet ediyordu. 
   2004 yılında acaba değiştiler mi 
   Yoksa onların yerini sinema eleştirmenleri mi aldı 
   
   GELELİM "2004 model Hababam Sınıfı"na... 
   Dedik ya "2004 modeli" yer yer keyifle, zevkle seyrettikse de "İnek Şaban"sız "Hababam Sınıfı"nın tadı olur mu 
   Hele "İnek Şaban"la Rahmetli Kemal Sunal, belleklerde perçinleşmişse... 
   Ve bir de Mehmet Ali Erbil, "Hababam Sınıfı"nı "Şansa Dansa"ya çevirmese 
   
      
   
</TEXT>
</DOC>
