<DOC>
<DOCNO> 220863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/siyaset/siy03.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Favori Demokratik Güçbirliği 
</HEADLINE>
<TEXT>

   AKP seçim bürosu önünde birbirinden lüks otomobil ve cipler park etmiş. AKP adayı Ketenalp, bürosunun önündeki 'mobil lüks'ü, 'Bu şehrin erkekleri lüks arabaya meraklıdır'la açıklıyor. Bir de siyasete meraklılar galiba 
      AHMET TULGAR 

   
   Bingöl'e geçen ağustosta da gelmiştim. 1 Mayıs'taki depremin etkisi, ölen okul çocuklarının anısı, onulmaz hasreti henüz tazeydi. Daha sert, daha köktenci bir politika yapılıyordu sokaklarda o zaman. Ama daha bir yıl geçmeden depremin üzerinden, 28 Mart'ta birilerine "Evet" demeye hazırlanıyor Bingöllüler. 
   Artık her şey parti sloganlarının yettiği, izin verdiği ölçüde, resmi siyasetin kelime dağarcığıyla tartışılıyor, konuşuluyor "Yolsuzluk, rant, altyapı, kadrolaşma, vesaire, vesaire..." 
   Bütün bu eleştirel gibi görünen iddialar, suçlamalar ne kadar uzak aslında, Bingöl'ün neden Türkiye'nin en fakir illerinden biri olduğunu açıklamaya. Sadece buradaki depremin değil, İstanbul'daki bombalamaların enkazının altından da neden Bingöl'ün çocuklarının cesetlerinin çıktığını. 
   Kadınların neden 8 Mart'ta da sokakta olamadıklarını, ama Diyarbakır'daki kız kardeşleri gibi sokağa çıkmaları durumunda onları engellemek üzere neden bu kadar çok robocop'un beklediğini. 
   Bingöl'de seçimin favorileri Demokratik Güçbirliği adayı Selahattin Kaya ve AKP adayı Hacı Ketenalp. 
   Selahattin Kaya, 1989'da da SHP'den seçilip bir dönem belediye başkanlığı yapmış kentte. 
   Bağdat, Tel Aviv, Londra gibi şehirlerde diplomasi görevi ifa ettikten sonra memleketine dönmüş emekli bir memur Kaya. Gücü, görev yaptığı o kentlerden, memleketi için Düzağaç semtine diktiği, depremde hasar görmeyen toplu konutları ve bugün artık çamur deryası olan asfaltları getirmesine yetmiş. Bingöl'de ona h l "asfaltı getiren adam" deniyor. 
   Önünde birbirinden lüks otomobil ve ciplerin park ettiği AKP seçim bürosundan çıkıp gelen AKP adayı Hacı Ketenalp, harita mühendisi. Ama serbest çalışıyor. Kent halkı nedense onu inşaat mühendisi sanıyor. 
   Ketenalp, bürosunun önündeki "mobil lüks"ün menşeini şöyle açıklıyor "Bu şehrin erkekleri lüks arabaya meraklıdır." Büronun önünde bekleşenlere bakılırsa bir de siyasete meraklılar galiba erkekler. 
   Kadınlar, evet, 8 Mart'ta da sokakta değil Bingöl'de.. 
   
   
   
   
   
   
</TEXT>
</DOC>
