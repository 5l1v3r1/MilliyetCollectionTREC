<DOC>
<DOCNO> 200023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sonspo08.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Los Angeles Lakers tutulmuyor 
</HEADLINE>
<TEXT>

     ABD Profesyonel Basketbol Ligi'nde NBA 6. hafta mücadelesine, bu sabaha karşı yapılan 2 maçla devam edildi. 
     Günün önemli maçında bu sezonun en iyi galibiyet yüzdesine sahip ekibi olan Pasifik Grubu lideri Los Angeles Lakers, deplasmanda Ortabatı Grubu lideri Dallas Mavericks'i 114-103 51-42 yenerek, 19. maçında 16. galibiyetini elde etti. 
     Üstüste 8. galibiyetini alan Lakers, tarihinde rakibine karşı 51. maçta 47. galibiyetini elde ederken, 19. maçında 7. yenilgisine uğrayan Mavericks ise grup liderliğini Denver Nuggets'a kaptırdı. 
     Zorlu maçta konuk ekipte Kobe Bryant, 32 sayı ve 6 ribaunt, Shaquille O'Neal da 25 sayı, 19 ribaunt, 5 asist ve 4 blokluk performanslarıyla sahanın yıldızları olurlarken, Gary Payton, 17 sayı, 5 ribaunt ve 8 asist, ''postacı'' lakaplı Karl Malone da 11 sayı, 9 ribaunt ve 6 asistle Bryant-O'Neal ikilisine eşlik etti. 
     Evsahibi ekipte ise Kanadalı oyun kurucu Steve Nash, 30 sayı ve 8 asist, Antoine Walker da 24 sayı ve 12 ribauntluk performanslarına karşın yenilgiyi önleyemezlerken, Michael Finley 19 sayı, Antawn Jamison 15 sayı ve 10 ribaunt, Josh Howard da 10 sayı ve 14 ribauntla oynadı. 
     Diğer maçta da Atlantik Grubu lideri Philadelphia 76'ers, sahasında Chicago Bulls'u 83-82 36-44 yenerek, 20. maçında 10. galibiyetini aldı. Karşılaşmada sahanın yıldızı ise evsahibi ekip adına 35 sayı, 9 ribaunt ve 5 top çalmayla oynayan Allen Iverson oldu. 
     Lige, yarın sabaha karşı yapılacak 12 maçla devam edilecek. 
     
</TEXT>
</DOC>
