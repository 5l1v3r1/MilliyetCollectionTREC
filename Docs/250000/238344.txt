<DOC>
<DOCNO> 238344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sondun23.html </URL>
<DATE> 2004/05/08/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Iraklı yerel liderler'den Bremen'e Bütün tutukluları serbest bırakın 
</HEADLINE>
<TEXT>

     Iraklı yerel liderler, Irak'taki en üst düzey sivil yetkili Paul Bremer'den, iyiniyet göstergesi olarak bütün tutukluların serbest bırakılmasını istedi. 
     Sünnilerin yoğun olarak yaşadığı El Anbar eyaleti liderleri, Ebu Garib hapishanesinde yaşanan işkence olaylarının yarattığı tepkiyi dengelemek için böyle bir jestin yapılması gerektiğini söyledi. 
     El Anbar eyaleti üst düzey yetkililerinden Mümin Sami Raşit, Bağdat'taki ABD karargahında yapılan toplantıda Bremer'e, ''Bütün tutukluların serbest bırakıldığını görmeyi, ayrıca Ramadi ve Felluce'deki tutuklulara tazminat ödenmesini istiyoruz'' dedi. 
     Bremer, Raşit'in talebini dinledikten sonra, ''Iraklıların olanlar karşısında hissettiği öfkeyi paylaşıyorum. Az sayıda askerin yaptığı bu davranışlar nefret uyandırıcı, kabul edilemez ve bazı durumlarda bütünüyle suçtur'' cevabını verdi. 
     Bremer, Irak'ın ''özgürleşmesinden'' sonra tutuklananların yüzde 75'inden fazlasının serbest bırakıldığını, zaman içinde başkalarının da serbest kalacağını söyledi. 
     
</TEXT>
</DOC>
