<DOC>
<DOCNO> 248516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sontur33.html </URL>
<DATE> 2004/06/16/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Üniversiteye bomba ihbarı asılsız çıktı 
</HEADLINE>
<TEXT>

     Mimar Sinan Üniversitesi Fen-Edebiyat Fakültesi'ne bomba konulduğu yolundaki ihbarın, okulun boşaltılarak yapılan arama sonucu asılsız olduğu anlaşıldı. 
     AA muhabirinin aldığı bilgiye göre, Beşiktaş'taki Mimar Sinan Fakültesi Fen-Edebiyat Fakültesi'ne bomba konulduğu yönünde ihbar yapıldı. 
     Bunun üzerine fakülte sekreteri Şerif Ali Yavuz, sınıfları tek tek gezerek final sınavları için okulda bulunan öğrencileri dışarıya çıkardı. 
     Binanın tamamen boşaltılmasının ardından olay yerine gelen polis ve bomba uzmanları, yaklaşık 1 saat boyunca fakültede arama yaptı. İncelemeler sonucu ihbarın, asılsız olduğu ortaya çıktı. 
     Güvenlik kuvvetlerinin çalışmaları sırasında fakültenin karşısındaki parkta tutulan ve bazılarının ders çalışmayı sürdürdükleri görülen öğrenciler, ihbarın asılsız olduğunun anlaşılmasından sonra çantaları aranarak okula geri alındılar. 
     Öğrencilerden bazılarının bu sırada ''sınavlara hazırlanamayan birinin bomba ihbarı yaptığı'' yönünde esprilerde bulundukları duyuldu. 
     Güvenlik kuvvetlerinin çalışmaları sırasında fakültede bir ambulans da hazır bekletildi. 
     
</TEXT>
</DOC>
