<DOC>
<DOCNO> 227045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/guncel/gun91.html </URL>
<DATE> 2004/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezkip 
</HEADLINE>
<TEXT>

   
   Milliyet Gazetesi'nin 07.01.2004 tarihli sayısının 1. ve 17. sayfalarında yer alan Türker Karapınar imzalı RÜŞVET SKANDALI başlıklı, yazı tamamıyla asılsız ve mesnetsiz olup ayrıca Basın Meslek İlkelerine, Basın Kanunu'na aykırıdır. 
   Şöyle ki 
   Öncelikle yazının başlığı ile içeriği arasında tamamen kötü niyetle müvekkil Sayın İlhami Yılmaz'ı karalamaya yönelik olarak uyumsuzluk yaratılmıştır. Fotoğraflarla desteklenen yazı ilk bakışta ve sadece başlık dikkate alındığında RÜŞVET gibi Türk toplumunun ağır bir yarası ve toplumsal sorunu belirtilerek toplumun hassasiyeti çarptırılmak suretiyle Sayın İlhami Yılmaz'a yönelik kabul edilemez ithamlarda bulunmaktadır. 
   Yıllardır yazılı ve görsel basınımızda üzülerek ve esefle izlediğimiz karalama ve çamur at izi kalsın senaryoları bu kez İlhami Yılmaz'ın şeref ve haysiyetine karşı ağır bir darbe indirerek sahnelenmektedir. 
   Sayın İlhami Yılmaz siyasi hayatı boyunca ve Milletvekilliği döneminde adı hiçbir olumsuz hareket içerisinde anılmadığı gibi, gerek kişiliği gerekse de ilkeli, tutarlı siyasi çizgisiyle parlamentonun başarılı şahsiyetlerinden birisi olmuştur. 
   Şimdi ise ciddi ve mesleğini gerektiği gibi yapmaktan uzak araştırmacı gazetecilikle bağdaşmayan bu tür haberler "yaklaşan yerel seçimler nedeniyle" gündem de daha fazla yer bulmaktadır. Bir dönemin başarılı milletvekillerinin ilk fırsatta ve sadece parti üyelikleri nedeniyle kasıtlı olarak görev yaptıkları dönemlerde ki yolsuzluk ve rüşvet iddialarına boğarak toplum üzerinde belirli etkilerin yaratılması saikiyle hazırlanmıştır. Maalesef basın kurumlarımız zaman zaman basın ilke ve etiği ile bağdaşmayan bu tür metinlere yer vererek, bugün tüm kesimlerce Yasama, Yürütme ve Yargı'nın dışında 4. bir güç, 4. bir ayak olarak kabul edilen MEDYA'nın rahatsız edici ve istenmeyen yönünü oluşturmaktadır. 
   Metin incelendiğinde hem hukuki açıdan hem de fiili olarak haberle hiçbir ilgisi olmayan Sayın İlhami Yılmaz'ın adının karıştırıldığı ortadadır. Söz konusu metnin başlığı dışında yer alan 61 satırdan sadece 4 satırında İlhami Yılmaz'dan bahsedilmektedir. Haberde rüşvet olarak Yüksel Sarı'ya verildiği iddia olunan paranın İlhami Yılmaz'la alakası olmadığı yazılı olduğu halde başlıkta RÜŞVET skandalının faili gibi gösterilmesi YALAN ve GERÇEK dışıdır. Müvekkilin habere konu olayla uzaktan yakından alakası yoktur. Bu 4 satırda da Eskişehir'de meydana gelen çek ve senet tahsili, dolandırıcılık olayları belirtilerek sanıkların ileri sürdüğü iddia olunan asılsız ithamlara dayanılarak ve yargıya intikal eden bir dizi olay hakkında karalayıcı, doğruluğu araştırılmadan ve de Basın Kanunu'nun 30. maddesine de aykırı olarak yayın yapılmıştır. 
   Metin ve başlık arasındaki bağlantısızlık ve haberin yayımlanış biçimi kanımızca gerçek niyeti, perde arkasında gizlenen amacı, sağ duyulu okuyucuların gözleri önüne sermektedir. Elbette ki bu metin hakkında ki tüm yasal başvuru haklarımızı saklı tutarak gerçekleri kamu oyuna açıklamayı uygun buluyoruz. 
   Basın Kuruluşlarının topluma yön verdiklerinin bilinci içinde doğru, yayınlarının tamamının kişilik haklarına saygılı, objektif, karalama kampanyalarına yer vermeden Hukuka, Basın Ahlak ve Meslek Kurallarına saygılı olarak yayım yapmasını temenni ediyoruz. 
   
   İlhami Yılmaz Vekili 
   Av. Ertuğrul YALÇIN 
   
   
</TEXT>
</DOC>
