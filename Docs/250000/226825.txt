<DOC>
<DOCNO> 226825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sondun41.html </URL>
<DATE> 2004/03/30/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Belçika, ispanyol 'teröristleri' iade etmiyor 
</HEADLINE>
<TEXT>

     Brüksel Mahkemesi, İspanya'nın ''terörist'' olmakla itham ettiği ve Belçika'dan 10 yıldır iadesini istediği bir çifte ilişkin AB tutuklama ve iade talebini geri çevirdi. 
     Luis Moreno ve Raquel Garcia isimli evli çiftin, 12 yıl önce bir İspanyol polisini öldüren ETA teröristlerine yataklık ettiği belirlenmişti. Çift, Güney Amerika'dan Belçika'ya gelişinde gözaltına alınmış, ancak daha sonra serbest bırakılmıştı. 
     Moreno ve Garcia, 10 yıldan fazla süredir Belçika'da yaşıyor ve 2001'den beri Belçika tabiyetine sahip bulunuyor. 
     İspanya, 1993'ten beri Belçika'dan iadesini istediği bu çiftin peşini bırakmadı ve AB Tutuklama Kararı uygulamasının yılbaşında yürürlüğe girmesinin ardından Brüksel'e baskılarını artırdı. 
     İspanyollar, bu dosya nedeniyle Belçika ile adli işbirliğini askıya almışlar ve AB bünyesinde büyük gerginlik yaratmışlardı. 
     Moreno ve Garcia, 17 Mart'ta AB Tutuklama Emri çerçevesinde gözaltına alınmış, avukatlarının girişimiyle serbest bırakılmışlardı. 
     Brüksel Mahkemesi, bugünkü oturumunda, dosyanın zaman aşımına uğradığı görüşünü onaylayarak, iki kişinin İspanya'ya iadesini reddetti. 
     Savcılığın, kararı temyiz ederek dosyayı Yargıtay'a taşıması bekleniyor. 
     Brüksel hükümeti ve Kraliyet Savcılığı, bu kişilerin İspanya'ya iadesinden yana tavır koyuyor. 
     
</TEXT>
</DOC>
