<DOC>
<DOCNO> 204703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/guncel/gun02.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedefleri gemiydi 
</HEADLINE>
<TEXT>

   Neve Şalom saldırısının krokisini çizen Harun İlhan, "Dördüncü hedef aslında Alanya'ya yanaşacak İsrail gemisiydi. Gelmeyince başkonsolosluğu seçtik" dedi 
      
   
   El Kaide'nin Türkiye yapılanması içerisinde yer alan oluşumun Yüksek Ş ra üyesi "Ahmet" kod isimli Harun İlhan 32 ifadesinde, dördüncü hedefin aslında bir İsrail gemisi olduğunu, ancak geminin gelmemesi üzerine son anda İngiltere Başkonsolosluğu'na saldırı düzenlendiğini söyledi. 
   Konya'da yakalanarak İstanbul'a getirilen İlhan, emniyetteki sorgusunun ardından dün 08.00'de Neve Şalom Sinagogu'na götürüldü. İlhan, eylem öncesi istihbarat çalışmasını yaptığı ve krokisini çizdiği sinagogun önünde zırhlı polis aracından elleri kelepçeli olarak indirildi. Yüksek binalarda da keskin nişancılar bekletildi. Sinagog önünde bilgi veren ve tüm konuşmaları polis kamerasıyla kaydedilen İlhan, yarım saat süren tatbikattan sonra emniyete götürüldü. 
   Marmara Üniversitesi Edebiyat Fakültesi'nden mezun olan İlhan'ın sorgusu sonucu, patlamadan bir hafta önce sinagog çevresinde dört kez keşif yaptığı, intihar eylemcisi Gökhan Altuntaş ile patlamadan 20 gün önce yüz yüze, olay günü de üç kez telefonla görüştükleri kaydedildi. 
   
   "Pişmanlık" istedi 
   Bombalı saldırılarla ilgili aralarında İlhan'ın da bulunduğu 10 kişi işlemlerinin tamamlanmasının ardından İstanbul DGM'ye sevk edildi. "Pişmanlık Yasası"ndan yararlanmak isteyen İlhan, anayasal düzeni silah zoruyla değiştirmeye teşebbüs etmek, sekiz kişi de yasadışı örgüt üyesi olmak, yardım ve yataklık suçlarından tutuklanmaları istemiyle nöbetçi mahkemeye gönderildi. Savcılık sorgusunun ardından bir kişi ise serbest kaldı. Mahkemede tekrar ifadeleri alınan dokuz kişi, tutuklanarak cezaevine gönderildi. 
   
   "Zamanı geldi, çık gel" 
   İlhan'ın ifadesinde, Yüksek Ş ra üyeleri olarak Azad Ekinci, Gürcan Baç ve Habib Aktaş ile toplantı yaptıklarını, intihar saldırıları için Neve Şalom ve Beth Israel sinagoglarını belirlediklerini anlattı. İlhan, ifadesinde şunları söyledi 
   "Bombalar, deterjan imalathanesinde imal edilmişti. İntihar eylemi için Elaltuntaş'ı ikna ettim. Yusuf Polat, Beth Israel için Mesut Çabuk'u ikna etti. Sabah ben Beyoğlu'na, Yusuf da Şişli'ye gitti. Yusuf ile son görüşmenin ardından Elaltuntaş'a 'Zamanı geldi. Çık gel' dedim, sonra yürüyerek uzaklaştım. Bağcılar'da kaldığım eve gittim. Televizyondan olup bitenleri izledim. Sık sık yer değiştiriyordum. Birkaç gün sonra Bursa'ya geçtim. İstanbul'a dönüp sonra Konya'ya geçtim. Adnan Ersöz'den sonra yakalanacağımı anladım." 
   Hedefleri, eylemcilere cep telefonuyla bildirdiğini ifade eden İlhan, diğer iki hedefi ise HSBC ve Alanya Limanı'na gelecek bir İsrail gemisi olarak açıkladı. 
   Eylemlerin finansörlüğünü görüştüğü Usame bin Ladin'in yapacağının söylendiğini anlatan İlhan'ın ifadesinde, bu geminin gelmemesi nedeniyle dördüncü hedefin son anda değiştirilerek, İngiltere'nin İstanbul Başkonsolosluğu'na saldırının düzenlediğini söylediği öğrenildi. 
   
   
   
   
</TEXT>
</DOC>
