<DOC>
<DOCNO> 229303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/soneko34.html </URL>
<DATE> 2004/04/07/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Babacan IMF toplantısı için 16 Nisan muhtemel bir tarih 
</HEADLINE>
<TEXT>

     Devlet Bakanı Ali Babacan, 2 Nisan'da niyet mektubunu imzalayarak IMF'ye ilettiklerini anımsatarak, ''2 hafta içinde Board'ın toplanması gerekiyordu, 16 Nisan muhtemel bir tarihtir. Ancak henüz yazılı bir teyitleşme, karşıklı bir teyitleşme olmadan biz bunu açıklamayı uygun görmedik'' dedi. 
     Ali Babacan, Avrupa Konseyi Kalkınma Bankası'ndan AKKB Küçük ve Orta Ölçekli işletmelere yönelik sağlanan 200 milyon Euro'luk kredi anlaşması için Paris'e hareketinden önce İstanbul Atatürk Havalimanı'nda açıklamalarda bulundu. 
     Bakan Babacan, niyet mektubu ile ilgili bir soru üzerine, IMF ile olan ilişkilerde olsun, ekonominin genelini ilgilendiren konularda olsun Hazine'den bir açıklama yapılmadıkça ya da kendisinden bir açıklama duymadıkça çıkan haberlere fazlaca güvenilmemesini istedi. 
     Ali Babacan, 16 Nisan'ın muhtemel bir tarih olduğunu belirterek, ''Daha önce gayri resmi dillendirilmiş tarihlerden de bir tanesidir. Ancak kesinleştikten sonra, teyit ettikten sonra Hazine tarafından yazılı açıklama ile duyurulacaktır'' dedi. 
     2003 yılı büyümesinin sanayi kesiminden geldiğinin görüldüğüne işaret eden Babacan, turizm, ticaret, haberleşme, ulaştırma gibi sektörlerde de büyümenin ortalamanın üzerinde, yani yüzde 5.9'un üzerinde olduğuna dikkati çekti. 
     Babacan, ''Bütün bunlar istihdamın iyiye gideceğine yönelik güzel sinyaller. Özellikle son çeyrekteki özel sektörün yatırım harcamalarına, makina teçhizat alımlarına ve bina inşaat yatırımlarına bakılacak olursa 2004 yılı için güzel bir sanayi üretiminin bize ön haberlerini veriyor'' diye konuştu. 
     
     İSTİHDAMDA OLUMLU GELİŞMELER BEKLENİYOR 

     Şu ana kadar ki büyümenin, ağırlıklı olarak verimliliğin artması ile sağlanmış bir büyüme olduğunu vurgulayan Babacan, şunları söyledi 
     ''Geçen yıl yakaladığımız yüzde 5.9'luk büyümenin arkasında önemli bir ölçüde verimlilik artışı vardır. Bundan sonraki dönemde büyümemizin aynı hızla ve aynı tempoda sürmesi ile beraber istihdamda da olumlu gelişmeler olacağını bekliyoruz.'' Türkiye'de işsizlik oranının yüksek olduğunu dile getiren Babacan, ancak AB'de de bu oranın yüzde 9 olduğuna, AB'ye girmeye hazırlanan bazı ülkelerde çok daha yüksek oranlarla karşılaşıldığına, örneğin Polonya'da yüzde 20 gibi olduğuna dikkati çekti. 
     Babacan, ''Ekonomisi çok iyi işsizliği az denilen ülkelerde bile yüzde 5-6 gibi rakamların görüldüğünü de unutmamak gerekiyor'' dedi. 
     Ali Babacan, yatırımlarla Türkiye'nin önünün açılacağını ve istihdam sağlanacağını kaydetti. 

     
</TEXT>
</DOC>
