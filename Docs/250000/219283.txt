<DOC>
<DOCNO> 219283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sonspo41.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonlu futbolcular gol atarsa silahlanacak .. 
</HEADLINE>
<TEXT>

     Trabzonsporlu futbolcular, Beşiktaş maçında gol atmaları halinde, profesyonel magnum otomatik av tüfeği sahibi olacak. 
     Arda Avcı Evi Sahibi Nuri Sağlam, yaptığı açıklamada, ilk yarıdaki 5-0'lık Beşiktaş mağlubiyetini unutamadıklarını belirterek, ''Beşiktaşlıların alaylı açıklamaları tüm taraftarlar gibi bizi de üzdü. Kartalı avlamak için gol atan futbolcularımıza galibiyet halinde birer adet T.S.E belgeli profesyonel magnum otomatik av tüfeği sözü veriyoruz'' dedi. 
     Takımın 5 fark atması halinde tüm takıma ve teknik direktöre yıldız ve sarsılmaz marka av tüfeği hediye edeceklerini de kaydeden Sağlam, futbolculardan en az 5 fark atmalarını temenni ettiklerini kaydetti. 
     Sağlam, bundan 4-5 yıl önce Fenerbahçe maçı öncesi benzer bir uygulama yaptıklarını da ifade ederek, ''O zaman Fenerbahçe'yi sahamızda 4-3 yenmiştik. Yine uğur getirir diye böyle bir şey yapmak istedik. O sene Hami, Şota ve İskender'e birer profesyonel magnum otomatik av tüfeği vermiştik'' diye konuştu. 
     Magnum otomatik av tüfeğinin değerinin 480 milyon lira olduğu kaydedildi. 
     
</TEXT>
</DOC>
