<DOC>
<DOCNO> 230127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/yazar/akyol.html </URL>
<DATE> 2004/04/10/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Kemalizm ve doktrin 
</HEADLINE>
<TEXT>

   
   TOKTAMIŞ Ateş görüşlerine çok değer verdiğim bazı Kemalistlerden biridir. Burada Kemalizmi, Atatürk'ü sevip saymanın ötesinde doktrin manasında alıyorum. Sayın Ateş'in kendisi de Kemalizmin 'doktrin' olduğunu belirtir. 
   Geçen gün Ateş yine önemli bir yazı yazdı. Cumhuriyet, 6 Nisan 2004 
   Atatürk'ün yaşadığı dönemdeki bütün uygulamaları savunuyor ama diyor ki 
   "Ancak birileri bu uygulamaları günümüze taşımaya kalkarsa buna karşı çıkarım." 
   Misal, İstiklal Mahkemeleri... Ateş Hoca'ya göre o gün zorunluluktu, bugün için düşünülemez. 
   Dönemin uygulamaları "zorunluluk" olarak görülebilir ama kantarın topunun çok kaçırıldığı durumlar da olmuştur. 
   Ben başka bir konu üzerinde durmak istiyorum "Doktrin" meselesi... 
   
   SAYIN Ateş, 1930'larda 'resmen' kabul edilen ve ettirilen "Güneş Dil Teorisi"nin "ipe sapa gelmez bir teori" olduğunu söylüyor. Tüm dünya milletlerinin Türklerden kaynaklandığı şeklindeki resmi "tarih tezi" de Ateş'e göre "zırva" idi. 
   Ateş bunları, "bir ulus yaratmanın heyecan verici atılımları içinde" yapılmış münferit hatalar olarak görüyor. 
   Ben bu kadar basite indirgemiyorum. 
   Bu "zırva" ve "ipe sapa gelmez" teorileri eleştirdikleri için Zeki Veli Togan Viyana Üniversitesi'ne gitmek zorunda kaldı, Ahmet Refik sokağa atıldı "Sessiz duruyor" diye Darülfünun'da büyük çapta profesör tasfiyesi yapıldı. 
   Kadınlar Birliği, Türk Ocağı gibi laik fakat bağımsız, hatta Kadro dergisi gibi Kemalist ama bağımsız yayınlar bile susturuldu. 
   Rejim, "parti devleti" idi. 
   Bunlar elbette artık tarih olmuştur. Fakat... 
   
   YUKARIDAKİ olaylar Atatürk'ün görüşlerini tek ve tartışılmaz hakikat sayınca kantarın topunun nereye kadar gideceğini gösteriyor. "Hayatta en hakiki mürşit ilimdir" ve "hakikati söylemekten korkmayınız" ama söz konusu teorilere bilimsel bir dille eleştiri getirmenin faturası ağır oluyor 
   Bunu 27 Mayıs'ta, 12 Mart'ta, 12 Eylül'de, 28 Şubat'ta da yaşadık 
   Prof. Emre Dölen 1933 reformuyla zapturapt altına alınan üniversitenin nasıl verimsiz olduğunu anlatır. 
   Bunların hiçbiri Atatürk'ün tarihimizdeki muazzam işlevini küçültmez. Sorun Atatürk'ün ebedi hakikatleri, yanılmaz ve tartışılmaz doğruları 'vaz eden' "tarih dışı" bir doktrin babası gibi görülmesidir. 
   Başka bir sorun, Atatürk'ün bir "meşruiyet karizması" olarak algılanmasıdır. Sayın Ateş de Atatürk adına meşrulaştırılmış birçok şeye karşıdır. Alemdaroğlu'nun "intihal"i neden 'meşru' sayılıyor 
   Max Weber'in belirttiği gibi, karizma sürdükçe hukukun 'rutinleşmesi', normalleşmesi, hukuk devletinin yerleşmesi gecikir. Mesela "Bursa Nutku" diye kanunsuz eylem teşvik edilir 
   Türkiye hayli mesafe almıştır. Türkiye artık tek fikirli değildir. Sağ, sol, sosyalist, liberal, sosyal demokrat, muhafazakar, İslami, post modern, feminist fikirler vardır. 
   Böyle çoğulcu bir toplumda Atatürk'ü de 'tek doğru' ve 'meşruiyet karizması' olarak değil, bayrak gibi, herkese eşit sıcaklıkta yüksek bir milli değer olarak algılamalıyız. 
   
      
   
   
</TEXT>
</DOC>
