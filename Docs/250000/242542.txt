<DOC>
<DOCNO> 242542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/siyaset/siy01.html </URL>
<DATE> 2004/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'e yaz tatili yerine AB mesaisi 
</HEADLINE>
<TEXT>


Hükümet, AB Komisyonu'nun İlerleme Raporu'ndan önce gerekli reform adımlarının atılması için TBMM'yi temmuzda da çalıştırmayı planlıyor 

UTKU ÇAKIRÖZER Ankara 


Hükümet, TBMM'yi, AB Komisyonu'nun Türkiye ile ilgili İlerleme Raporu'nun yazımından önce tüm eksiklikleri tamamlayabilmek için yaz aylarında da çalıştırmayı planlıyor. 
Türkiye'nin tam üyelik müzakerelerine başlayabilmesi için yapılan reform yasaları ve uygulama adımlarını denetleyen Reform İzleme Grubu, Dışişleri Bakanı Abdullah Gül başkanlığında dün toplanarak 3 ay içinde atılacak adımları belirledi. Gül, toplantıda "AB'ye hiçbir bahane bırakmak istemiyoruz" dedi. Toplantıda 10 maddelik Anayasa değişiklik paketinin uygulamasını sağlayacak yasa değişikliklerinin yanı sıra yargı alanında iyileştirme getirecek yeni Türk Ceza Kanunu, Ceza Muhakemeleri Usul Kanunu, İstinaf Mahkemeleri Kurulması ve Ceza İnfaz Yasası'nda yapılacak değişikliklere ilişkin tasarıların AB'nin raporu tamamlanmadan yasalaştırılmasına karar verildi. 
Yasaların çıkarılabilmesi için haziran sonunda çalışmalarına ara vermesi beklenen TBMM'nin temmuz ve gerekirse ağustosun bir bölümünde de çalıştırılması gündeme geldi. 

Kürtçe yayın, kilise izni 
Anadilde yayın yönetmeliği 4 ay önce yürürlüğe girdiği halde Kürtçe yayına başlanmaması da hükümeti harekete geçirdi. Önceki gün TRT yönetimiyle toplantı yaparak Kürtçe yayının başlamasını isteyen, TRT'nin "Yeni yasa gerek" itirazlarına karşı çıkan Dışişleri Bakanı Gül, dün de "Yeni kanuna ihtiyaç olmadığı kanaatindeyiz" diye konuştu. 
Gül, Antalya ve Alanya'daki Hıristiyan kökenli yabancıların kilise açmaları konusunda idari ve yasal kolaylıklar sağlanacağını da kaydetti. 
Toplantıda Rum ve Ermeni azınlıklar için Vakıflar Kanunu'nda değişiklik kararı da alındı. 


</TEXT>
</DOC>
