<DOC>
<DOCNO> 231508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/magazin/mag01.html </URL>
<DATE> 2004/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Zümrüt' dizisine Hollywood hilesi 
</HEADLINE>
<TEXT>

   Hülya Avşar'ın başrol oynadığı 'Zümrüt' dizisinde havaya uçan son model BMW'nin 'kartondan yapılan kopyası', gerçeğinden ayırt edilemiyordu 
      İLKNUR GÜLMEZ 
   
   Hülya Avşar, Ragıp Savaş, Şemsi İnkaya ve Selma Güneri'nin başrol oynadığı Kanal D'nin yeni dizisi 'Zümrüt'ün çekimleri başladı. 
   Orhan Oğuz'un yönettiği dizide babasını suikast sonucu kaybeden Avşar, önceki gün Maslak Darüşşafaka'da yapılan çekimlerde, bindiği otomobilin patlaması sonucu 'kan' içinde sokak ortasında yerlerde süründü, ardından Zincirlikuyu Mezarlığı'nda gözyaşı döktü. Bu patlama sahnesi içinse, bir 'Hollywood hilesi' kullanıldı. 
   
      Dört saatte yapıldı 
   Patlayacak lüks BMW için, önce dört saatlik bir çalışmayla, kartondan 3 boyutlu bir 'BMW görüntüsü' hazırlandı. Trafiğe kapalı yolda 'karton BMW', beş litrelik pet şişelere konulan benzinle havaya uçuruldu. Patlamadan tedirgin olan Avşar, "Aslında dizi sevmiyorum ama 16 - 18 yaş arası gençlere kendimi tanıtmak istediğim için teklifi kabul ettim. Ayrıca dizi sinema tadında çekiliyor ve senaryosu çok iyi" dedi. 
   
</TEXT>
</DOC>
