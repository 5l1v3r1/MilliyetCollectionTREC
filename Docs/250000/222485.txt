<DOC>
<DOCNO> 222485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/soneko44.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı Telekom Lisansımızı istiyoruz, çok ciddi yatırım yaptık 
</HEADLINE>
<TEXT>

     Sabancı Telekom Stratejik İş Ortaklıkları ve Operatör İlişkileri Direktörü Gürkan Ergenekon, gerekli yatırımları yaptıklarını belirterek, ''Lisansımızı istiyoruz'' dedi. 
     Telekomünikasyon Dünyası Dergisi tarafından düzenlenen ''Telekomünikasyon Sektöründe Serbestleşme Beklentileri'' konulu sempozyumda konuşan Ergenekon, Sabancı Telekom'un Ocak ayında ses alanında A,B ve C tipi lisanslara başvuru yaptığını, başlangıçta C tipi lisans verilmesini beklediklerini söyledi. 
     Ergenekon, ''Bugün çok net mesaj vermek istiyoruz biz lisansımızı istiyoruz. Çünkü Türkiye'ye hizmet vermek için gerekli altyapımızı yaptık, çok ciddi yatırım yaptık'' dedi. 
     Sabancı Telekom'un 150 kişinin çalıştığı bir şirket haline geldiğini ifade eden Ergenekon, ''Bir teknoloji şirketi olarak lisans konusunda mesafe alamıyoruz. Sektörde illegal yollarla bu tür hizmetleri verenler var, biz elimiz kolumuz bağlı onları izliyoruz. Bu bizim canımızı yakıyor. Bu yılın ilk çeyreği itibarıyla lisansı almak istiyoruz'' diye konuştu. 
     İlk ses hizmetlerini pazara sunduklarını, yurtdışından hesaplı bir şekilde Türkiye'nin aranabildiğini belirten Ergenekon, hem ses hem veride lider telekom şirketi olmayı hedeflediklerini bildirdi. 
     Gazetecilerin sorularını da yanıtlayan Ergenekon, şu anki uygulamayla ses lisansını alabilmek için uzak mesafe ses hizmet yönetmelik ekinin Resmi Gazete'de yayınlanması gerektiğini, ancak bu yönetmeliğin hala Başbakanlık'ta beklediğini söyledi. 
     Ergenekon, yatırımlara ilişkin olarak da 3-4 yılda toplam 200 milyon dolarlık yatırım öngördüklerini ifade etti. 
     
     LİSANS VERİLMESİ GECİKTİ 
     Doğanonline Genel Müdürü Tanju Erkoç da, lisans başvurularını yaptıklarını, lisansların verilmesinin geciktiğini bildirdi. 
     Erkoç, ''1 Ocak'tan bu yana 75 gün geçti, sektör nerelere geldi soru işareti. 1 Ocak tarihinin geleceği önceden belliydi. Bu gecikmeden hepimizin ders çıkarması lazım'' dedi. 
     Tanju Erkoç, 2004 yılı sonunda eğer pozitif gelişmeler sağlanamazsa küçük oyuncuların pazardan çıkacağını belirtti. 
     Seste lisansların verileceğini düşündüklerini kaydeden Erkoç, ''Bizim düşüncemiz C lisansı verilecek. A ve B lisansı da bir an önce verilmeli'' diye konuştu. 
     Devlet Planlama Teşkilatı DPT Müsteşar Yardımcısı Halil İbrahim Akça da konuşmasında, telekomünikasyon sektöründeki serbestleşmenin diğer sektörlerin gelişmesine katkı sağlayacağını anlattı. 
     
</TEXT>
</DOC>
