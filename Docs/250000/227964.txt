<DOC>
<DOCNO> 227964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonsiy08.html </URL>
<DATE> 2004/04/02/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Sinop il Seçim Kurulu "Seçimlerin iptalini gerektirir delil bulamadık" 
</HEADLINE>
<TEXT>

     Sinop İl Seçim Kurulu Başkanı Hüseyin Ersoy, Belediye Başkanlığı seçimleriyle ilgili tüm itirazların değerlendirildiğini ve seçimlerin iptalini gerektirir delil bulunamadığını söyledi. 
     Ersoy, makamında yaptığı basın açıklamasında, mükerrer oy kullanımı konusundaki itirazlarla ilgili değerlendirmelerin sona erdiğini bildirdi. 
     Yapılan incelemede bazı kişilerle ilgili mükerrer yazıma rastlanıldığını, ancak bunlardan sadece bir kişinin 2 ayrı sandıkta oy kullandığının anlaşıldığını ifade eden Ersoy, bunun da seçimin neticesini etkiler, nitelikte görülmediğini söyledi. 
     ''Tüm itirazları değerlendirdik ve seçimlerin iptalini gerektirir delil bulamadık. Elimizde de hiç bir itiraz kalmadı'' diyen Ersoy, ''Ancak Yüksek Seçim Kurulu başka sebep ve nedenler görerek, inceleyebilir'' diye konuştu. 
     Ersoy, mükerrer yazım ve oy kullanımıyla ilgili suç duyurusunda bulunulduğunu da bildirdi. 
     Daha önce yapılan açıklamada, AK Parti'nin oylarının 4977, CHP'nin ise 4969 olarak tespit edildiği kaydedilmişti. 
     
</TEXT>
</DOC>
