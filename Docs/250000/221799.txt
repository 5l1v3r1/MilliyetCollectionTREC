<DOC>
<DOCNO> 221799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/soneko34.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzde 4'lük doğalgaz zammı bugün açıklanacak... 
</HEADLINE>
<TEXT>

     IMF ile 7. gözden geçirme çalışmaları çerçevesinde üzerinde uzlaşılan 7 katrilyon liralık ek önlem paketinin içinde düşünülen doğalgaz zammının, yüzde 4 civarında Özel Tüketim Vergisi ÖTV artışıyla yapılacağı bugün açıklanacak. Bu artışın tüketiciye yüzde 4-5 arasında yansıtılması bekleniyor. 
     Ekonomi yetkilileri, bu konunun IMF ile de görüşüldüğünü ifade ettiler. IMF ile bugün gözden geçirme çalışmalarının sonuçlandırılarak yazılı bir açıklama ya da basın toplantısı yapılması bekleniyor. Yedinci gözden geçirmeye ilişkin bugün yapılması beklenen açıklama üzerinde halen çalışılıyor. 
     Söz konusu ÖTV artışıyla yaklaşık 200 trilyon liralık bir kaynak yaratılması hedefleniyor. Hükümet IMF ile bugün tamamlanması beklenen 7. gözden geçirme çalışmalarının ikinci bölümünde 7 katrilyon liralık kaynak paketi üzerinde uzlaşmaya varmıştı. Bu çerçevede kaynak, bazı bütçe ödeneklerinden yüzde 13 oranında yapılacak kesinti, akaryakıt ve TEKEL ürünlerine yapılan ÖTV artışı ile özel ödeneklerin bütçeye gelir kaydedilmesi yoluyla sağlanacak. 
     Türkiye Odalar ve Borsalar Birliği Başkanı Rifat Hisarcıklıoğlu, IMF Türkiye Masasi Şefi Riza Moghadam başkanlığındaki heyetle çarşamba günü yaptığı görüşme sonrasında, "son yapılan çalışmalarda biz doğalgazda bir indirim bekliyorduk, ancak yüzde 4 civarında bir ÖTV zammı yapıldı" demişti. 
     Öte yandan Enerji Bakanlığı'ndan bir yetkili yapılacak zamma karşı olduklarını belirterek "fiyatların artması tüketimi azaltarak doğalgazdaki arz-talep dengesini olumsuz etkiliyor" dedi. 

REUTERS 
     
</TEXT>
</DOC>
