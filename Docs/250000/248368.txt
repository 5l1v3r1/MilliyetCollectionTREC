<DOC>
<DOCNO> 248368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sondun36.html </URL>
<DATE> 2004/06/16/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Balkanlarda terör uyarısı 
</HEADLINE>
<TEXT>

     Bulgaristan Milli İstihbarat Servisi NRS Genel Müdürü Tuğgeneral Kirço Kirov, El Kaide gibi bazı terör örgütlerinin Balkan ülkelerinde eylem yapacakları yolunda bilgiler elde ettiklerini açıkladı. 
     Kirov, Trud gazetesine yaptığı açıklamada, özellikle İstanbul'da düzenlenecek NATO zirvesi ve Atina'da düzenlenecek Olimpiyat oyunlarına yönelik tehdit ve ihbarları Türkiye ve Yunanistan'a ilettiklerini belirtti. 
     Bulgaristan istihbaratının elindeki bilgilere göre, uluslararası terör örgütlerinin Balkan ülkelerinde bazı terör eylemleri düzenleyebileceğini kaydeden Kirov, Bulgaristan'ın da bir Balkan ülkesi olarak teröristlerin hedefi olabileceğini ifade ederek şöyle dedi 
     ''Başta El Kaide olmak üzere uluslararası terör örgütleriyle bağlantılı bazı kişilerin şu sıralarda bölgede bulunduğuna dair elimizde bilgiler var. Ülkemizde ikamet etmiş veya buradan transit geçiş yapmış söz konusu şüpheli kişiler hakkında bilgiler topladık. Bu bilgileri CIA Amerikan Merkezi Haberalma Örgütü ve Avrupa'da işbirliği yaptığımız müttefiklerimizle paylaştık. Ortak değerlendirmeler sonucu uluslararası terör örgütleriyle bağlantılı olduğu tahmin edilen toplam 130 şüphelinin isminin yer aldığı bir liste oluşturuldu. Listede Çeçenistan, Afganistan ve Pakistan'daki terör kamplarında eğitim görmüş kişiler de yer alıyor.'' Kirov, Bulgaristan'da mafya organizasyonları olmasından dolayı bu teröristlerin ülkeye sızma ihtimalinin olduğunu, bu yüzden tüm sınır kapılarında güvenlik tedbirlerinin artırıldığını bildirdi. 
     Bulgaristan Milli İstihbarat Servisi'nin, İstanbul'daki NATO Zirvesi ve Atina'daki Olimpiyat oyunlarına karşı düzenlenebilecek terör saldırılarının engellenmesi konusunda da son derece ciddi bir şekilde çalıştığını ifade eden Kirço Kirov, ''Gerek NATO zirvesi, gerekse Olimpiyat oyunlarına karşı düzenlenebilecek muhtemel terörist saldırılarla ilgili bugüne kadar elde ettiğimiz tüm bilgilerle tehdit ve ihbarları Türkiye ve Yunanistan'a ilettik. Gerçekten de endişe verici bazı gelişmeler var'' dedi. 
     Kirov, ''Balkanlarda hangi ülke en çok terör tehdidi altında '' şeklindeki soruya, ''Türkiye, Yunanistan, Romanya ve Makedonya gibi komşu ülkelerde teröristlerin yoğun faaliyetler içinde olduğu yolunda sinyaller geliyor'' yanıtını verdi. 
     
</TEXT>
</DOC>
