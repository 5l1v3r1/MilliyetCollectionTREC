<DOC>
<DOCNO> 229070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sontur32.html </URL>
<DATE> 2004/04/06/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Deneme sürüşü bahanesiyle otomobil çalıp satıyordu... 
</HEADLINE>
<TEXT>

     İstanbul'da, gazete ilanıyla satılan otomobilleri deneme sürüşü yapacağı bahanesiyle çaldıktan sonra sahte belgelerle sattığı öne sürülen 1 kişi yakalandı. 
     Asayiş Şube Müdürlüğü'nden yapılan açıklamaya göre, çaldığı otomobilleri sahte kimlik, belge ve sahte plakayla sattığı belirlenen Osman Çelen, Maltepe'de düzenlenen operasyonla gözaltına alındı. 
     Gazete ilanıyla satışa çıkan otomobil sahipleriyle müşteri gibi davranarak bağlantı kurduğu ve deneme sürüşü yapacağı bahanesiyle aracı alarak kaçtığı anlaşılan Çelen'le birlikte, çalıntı oldukları anlaşılan otomobillerden 11'i ele geçirildi. 
     Suç ortaklarının yakalanmasına çalışıldığı ifade edilen Çelen, adliyeye gönderilirken basın mensuplarının soruları üzerine, ''Ben bu otomobilleri çalmadım. Bana anahtarlarını vermişlerdi. Ben sadece emniyeti suiistimal ettim, paralarını vermedim'' dedi. 
     Çelen'in çaldığı otomobilini almak için şubeye gelen Serpil Köse de, aracını satmak için gazeteye ilan verdiğini ve Osman Çelen'in müşteri gibi kendisiyle irtibat kurduğunu belirterek, ''Birlikte bir yere gittik. Dönüşte otomobili kullanmak istediğini söyledi. Güven veren biriydi. Otomobili aldıktan sonra 'arabadan in yoksa beynini dağıtırım' diyerek beni otomobilden indirdi'' diye konuştu. 
     
</TEXT>
</DOC>
