<DOC>
<DOCNO> 237550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonsiy28.html </URL>
<DATE> 2004/05/05/ </DATE>
<TIME> 20.26 </TIME>
<AUTHOR>  </AUTHOR>
<HEADLINE>
Erdoğan "Türkiye'de bir değişim süreci yaşanıyor" 
</HEADLINE>
<TEXT>

     Başbakan Recep Tayyip Erdoğan, Türkiye'de bir değişim süreci yaşandığını, bu sürecin hızlanarak devam edeceğini belirterek, ''Halkın yaşam standardını daha da artıracağız'' dedi. 
     Başbakan Erdoğan, İzmir'in Seferihisar İlçesi'nde yaptırılan 180 deprem konutunun tapularının hak sahiplerine dağıtılması töreninde yaptığı konuşmada, hükümet olarak verdikleri her sözü yerine getirdiklerini söyledi. 
     Hükümetin göreve gelmesinden sonra Pülümür, Bingöl, Seferihisar-Urla ve Erzurum'da depremler yaşandığını belirten Başbakan Erdoğan, bu depremlerden sonra mağduriyetin giderilmesi için bir arayışa girdiklerini belirterek, şunları kaydetti 
     ''Burada bugün anlamlı bir gün yaşıyoruz. Anlamlı bir gün diyorum çünkü sizlerle anmayı arzu etmediğim ama yaşamın içinde maalesef her an karşı karşıya olabileceğimiz bir afeti bu eserlerle anıyoruz. Allah beterinden korusun. Tekrarını yaşatmasın. Biz depremlerden hemen sonra Bingöl'de 4 bin konut yaptırdık. Bu konutlar 6-7 ayda tamamlandı. Pülümür'de altlarında ahırlar olan konutlar yaptırdık. Şimdi Seferihisar'da 7 ayda tamamlanan konutları hak sahiplerine teslim ediyoruz. Bundan sonra Erzurum'da deprem konutları için ihale açacağız ve Eylül ayı sonuna kadar konutları hak sahiplerine teslim edeceğiz. Bütün bunlar Türkiye'nin bir değişim sürecinin ifadesidir. Artık Türkiye'de bir değişim yaşanıyor.'' 
     
     Duble yol ve konut çalışmaları 
     Erdoğan, 15 bin kilometre duble yol yapacaklarını söylediklerinde bazı kişilerin bunu anlamadığını ve karşı çıkan demeçlerde bulunduğunu belirterek, şöyle devam etti 
     ''Olaya yoldan, sudan, konuttan başladık. Okulu, yolu, suyu olmayan bir yerde medeniyetten nasıl bahsedersiniz İşte Seferihisar'da bu konutlarda oturacak vatandaşlar bir yıl para ödemeyecekler. Daha sonra 20 yıl boyunca hiç değişmeyecek 250 milyon lira taksitle konutlarına sahip oldular. Anayasamız ne diyor 'Türkiye Cumhuriyeti demokratik, laik, hukuk devletidir' diyor. İşte sosyal olmanın gereği burada ve yaptıklarımızda yatıyor. Ama bunları size anlatmaya gerek yok. Bu paralar sizin zaten. Biz emanetçiyiz. Sahiplerine yine teslim ediyoruz. Öncelikler önemlidir. Onun için burada bunları yaptık.'' 
     
     "Yaşam standartları yükselecek" 
     Halkın gecekondularda yaşamasını istemediklerini belirten Erdoğan, şunları kaydetti 
     ''Biz annelerimizin, kadınlarımızın modern evlerde doğalgaz ile ısınmasını, kömür taşımamasını, kömürden kirlenmemesini istiyoruz. Halkın yaşam standartlarını daha da artıracağız. Bu modern çağda modern yaşam hepimizin hakkıdır. Anadolu'yu gezerken kerpiç evleri görüyorum. Bunlar benim insanımın kaderidir. beceriksiz, başarısız yöneticilerin ortaya koyduğu eserlerdir bunlar. Biz, bir taraftan yolsuzlukları önlerken, bir taraftan da böyle modern şeyler yaşatmak istiyoruz. Sıkıntılar bitiyor yavaş yavaş.'' Seferihisar ve Urla'da devlet kurumlarıyla el ele vererek yeni hizmetler yaratacaklarını belirten Başbakan Erdoğan, işsizliğin büyümesini durdurduklarını, artık işsiz sayısını azaltmak için çalışmalar yaptıklarını kaydetti. 
     Başbakan Erdoğan, 36 ilde teşvik projesi uyguladıklarını ve iş gücü yarattıklarını ifade etti. 
     Yeni teşviklerin devam edeceğini belirten Erdoğan, her yıl yeni teşviklerle işsizlere iş sağlayacaklarını söyledi. 
     Geçen yıl Toplu Konut İdaresi'nin 20 bin konut yaptığını bu yıl hedeflerinin 80 bin konut olduğunu belirten Erdoğan, vatandaşların 10 yıl vadeli yüzde 10-25 peşinatlarla kira öder gibi ev sahibi olmalarını sağlayacaklarını vurguladı. 
     Erdoğan, TOKİ'nin gerçekleştireceği bu tür projelere her gün yenisinin yapılacağını sözlerine ekledi. -KONUTLAR MİLYARA MAL OLDU- Toplu Konut İdaresi Başkanı TOKİ Erdoğan Bayraktar da 10 Nisan 2003'te Seferihisar ve Urla'da meydana gelen depremden hemen sonra Mayıs 2003'te konut yaptırmak üzere görevlendirildiklerini, Mart 2004'te evleri teslim edilecek hale getirdiklerini söyledi. 
     Konutları milyar liraya mal ettiklerini belirten Bayraktar, Seferihisar'da 180, Urla'da da 72 olmak üzere toplam 252 adet konut yaptıklarını, Seferihisar'da 15, Urla'da 6 kapıcı dairesiyle birlikte toplam 273 konutun tamamlandığını kaydetti. 
     Tüm ülkede, dar gelirlilerin konut sahibi olması için projeler gerçekleştirdiklerini belirten Bayraktar, bin konutun yapımının devam ettiğini, 22 bin konutun ihale aşamasında olduğunu, 2004 yılı sonu hedeflerinin de 100 bin konut olduğunu vurguladı. 
     Başbakan Erdoğan, konuşmalardan sonra hak sahiplerine anahtarlarını verdi ve deprem konutlarını gezdi. 
     
</TEXT>
</DOC>
