<DOC>
<DOCNO> 237266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonspo23.html </URL>
<DATE> 2004/05/04/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Belçika basını, Önder Turacı'nın elden kaçırılmasına ateş püskürüyor 
</HEADLINE>
<TEXT>

     Belçika basını, Milli Takım Teknik Direktörü Aime Anthuenis'i, Türk futbolcu Önder Turacı'yı ''elden kaçırmakla'' suçluyor. 
     ''Le Soir'' ve ''La Derniere Heure'' gazeteleri, bugünkü baskılarında, Standard takımında oynayan Turacı'nın, 16 Mayıs'ta Avustralya'da, 8 Haziran'da Kore'de oynanacak maçlar için Türk Milli Takımı'na çağırıldığını bildirdiler. 
     Çift tabiyetli olan ve daha önce Belçika Genç Milli Takımı'nda oynatılan Turacı'nın geçen hafta Brüksel'de yapılan ve Türkiye'nin 3-2 galibiyetiyle sonuçlanan maçta Belçika ekibine çağırılmaması basında eleştirilmişti. 22 yaşındaki Turacı, kendisini ilk çağıran milli takımın önerisini kabul edeceğini bildirmişti. 
     Basın, geçen haftaki başarılı oyunundan sonra ''Haftanın futbolcusu'' seçilen Turacı'nın Galatasaray ve Beşiktaş tarafından istendiğini, Belçika'nın bu futbolcuyu kaybetmek üzere olduğunu da yazıyor. 
     Gazeteler, Turacı hakkında hep iyi şeyler söyleyen Teknik Direktör Anthuenis'in bu futbolcuyu Milli Takım'a almamasını eleştiriyorlar. 
     Konuya ilişkin AA muhabirinin sorularını yanıtlayan Turacı, Türk Milli Takımı'na çağırıldığını doğrulayarak, bundan çok memnun olduğunu belirtti. 
     Turacı, Galatasaray ve Beşiktaş'ın, Standard Kulübü ile temasları olduğunu da doğruladı ve anlaşma halinde Türkiye'de top koşturmaktan büyük mutluluk duyacağını ifade etti. 
     
</TEXT>
</DOC>
