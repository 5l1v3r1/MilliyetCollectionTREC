<DOC>
<DOCNO> 222833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonspo11.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu Galatasaray'da bana karşı hata yapıldı 
</HEADLINE>
<TEXT>

     Beşiktaş Teknik Direktörü Mircea Lucescu ve eşi Nelly, Eminönü'nde tarihi yerleri gezerek, stres attı. 
     Lucescu ve eşi önce Eminönü Belediye Başkanı Lütfi Kibiroğlu'nu makamında ziyaret edip, bir süre sohbet etti. 
     Kibiroğlu, Lucescu'ya Eminönü ile ilgili resimler ve belediyenin ambleminin bulunduğu bir masa saati hediye etti. 
     Daha sonra Lucescu ve eşi Nelly, Kibiroğlu ile birlikte Binbirdirek Sarnıcı'na geçti. Rumen teknik adam ve eşi sarnıca hayran kalırken, sarnıçla ilgili Kibiroğlu'ndan bilgiler aldı. 
     
     LUCESCU'NUN GALATASARAY YORUMU 

     Lucescu, Eminönü Belediyesi'nde Kibiroğlu ile spor üzerine sohbet etti. 
     Galatasaray'daki başkanlık seçimi ile ilgili açılan sohbette, Lucescu sarı-kırmızılı kulübün çok borcu olduğunu ve kimsenin böyle bir borç altına giremeyeceğini iddia etti. 
     Real Madrid örneğini veren Rumen çalıştırıcı, ''İspanyol ekibi borcunu belediye sayesinde hallediyor. Bu borçla Galatasaray'ı da ancak Galatasaraylı bir belediye başkanı kurtarabilir'' dedi. 
     Bu arada Lucescu, Kibiroğlu'na yerel seçimlerde yeniden başkan seçilip seçilemeyeceğini sordu. Kibiroğlu da, ''Beşiktaş'ın önünü kesiyorlar ama benim önümü kimse kesemiyor. Yeniden başkan seçileceğimi sanıyorum'' diye yanıt verdi. 
     Elazığspor maçında Sergen'i oyundan almasıyla ilgili basında çeşitli yorumlar yapıldığına da değinen Lucescu, ''Sergen'in arka adalesinde çekme vardı. Bana devam edebileceğini söyledi ama Diyarbakırspor maçını düşünerek oyundan aldım'' dedi. 
     Galatasaray'dan ayrılış şekliyle ilgili bir yorum üzerine, Lucescu, ''Çok hata yaptılar, akıllıca hareket etmediler'' dedi. 
     
     DİLEK KUYUSUNA PARA ATTILAR 

     Mircea Lucescu ve eşi, sarnıçta bulunan dilek kuyusuna para atarak, dilek tuttular. 
     Lucescu para atarken espri yapıp, Beşiktaş-Samsunspor maçının hakemi Cem Papila'nın iyi maçlar yönetmesini dilerken, Nelly Lucescu ise Beşiktaş'ın şampiyon almasını diledi. 
     Diğer yandan, Eminönü Belediyesi'nden Binbirdirek Sarnıcı'na geçilirken, bazı taraftarlar Lucescu'dan imza alırken, bir kişi de İtalyanca Lucescu'nun Galatasaray'a geri dönmesini istedi. Lucescu da bu yoruma gülmekle yetindi. 

     
</TEXT>
</DOC>
