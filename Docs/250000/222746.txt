<DOC>
<DOCNO> 222746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sondun55.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Dörtlü konferans kararımı verdim, açıklayacağım 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs müzakereleri çerçevesinde Türkiye ve Yunanistan'ın da katılımıyla yapılacak dörtlü konferansa katılıp katılmama yönündeki kararını verdiğini belirterek, günü geldiğinde bu kararı açıklayacağını bildirdi. 
     Denktaş, BM Genel Sekreteri'nin Kıbrıs Özel Temsilcisi Alvaro de Soto'nun dün kendisi ve Rum lider Tasos Papadopulos ile yaptığı dolaylı görüşmelerde sunduğu belge konusunda Rum basınında çıkan haberlerin doğru olduğunu, ancak harita sunulmadığını söyledi. 
     Yunanistan dörtlü konferanstan başarı çıkacağına inanmadığı için, Başbakan Kostas Karamanlis'in dörtlü konferansa katılmadığını belirten Denktaş, BM Genel Sekreteri Kofi Annan'ın bu konuda girişimleri olduğunu açıkladı. 
     Denktaş, Türk Kalp Vakfı yetkilisi İmren Utku'yu kabulü sırasında yaptığı açıklamada, halkın baş koyduğu, hayatını kaybettiği dava uğruna görevini yaptığını ifade ederek, varılacak bir anlaşmada, eşit egemenlik, iki kesimlilik, Türkiye'nin etkin ve fiili garantisini istediklerini kaydetti. 
     Denktaş, mal-mülk konusunun, halkları yeniden kavgaya tutuşturacak şekilde halledilmek, bunun için 7 bin BM askerinin adaya getirilmek istendiğini belirtti. Müzakerelerde şimdiye kadar sundukları önerilerin hiçbirini Rumların kabul etmediğine işaret eden Denktaş, ''işin Annan'a bırakılmaya çalışıldığını'' söyledi. 
     ''Bir yere vardığımızı söyleyemem'' diyen Denktaş, ''dün dolaylı görüşmelerin başlamasının henüz bir şey olmadığını, her şeyin dörtlü konferansı beklediğini'' bildirdi. 
     Zorlukların ve Rumların Avrupa Birliği yoluyla tüm Kıbrıs'a sahip çıkma oyununun devam ettiğini kaydeden Denktaş, kararı referandumda halkın vereceğini, halka güvendiklerini vurguladı. ''Benli veya bensiz bu yol kat edilerek referanduma gidilecektir'' diyen Denktaş, Anadolu'dan her gün yüzlerce destek mesajı aldığını, Türkiye ile Yunanistan'ın dostluğuna inandıklarını ifade etti. 
     
     DE SOTO GÜNDEM MADDESİ SUNDU 
     Denktaş, Rum basınında, dünkü görüşmede de Soto'nun sunduğu belgenin detaylarının yayımlandığı hatırlatılarak, bunların doğru olup olmadığının sorulması üzerine, Rum basınında çıkanların doğru olduğunu belitti ve de Soto'nun belge değil, gündem maddesi sunduğunu kaydetti. Denktaş, de Soto'nun harita sunmadığını bildirdi. 
     Denktaş, derogasyonlar konusuna önem verdiklerini, ancak Avrupa Birliği'nden şimdiye kadar bu konuda iç açıcı haber almadıklarını söyledi. 
     Toprak ayarlaması nedeniyle yer değiştirecek Kıbrıs Türklerinin rehabilitasyonunun önemli olduğunu ve mutlaka rehabilitasyon programı olması gerektiğini belirten Denktaş, senatoda 24 24 Türk-Rum oranının korunması gerektiğini vurguladı. 
     Türkiye'nin AB üyeliğinden sonra da Türk askerinin adada kalmasını istediklerinin altını çizen Denktaş, KKTC'nin Türkiye ile özel ilişkilerinin de korunması gerektiğini söyledi. 
     Rumların önerisine de değinen Denktaş, Rumların, diğer şeyler yanında iade edilecek toprağın denetiminin derhal BM'nin kontrolüne verilmesini istediğini kaydetti. 
     
     DÖRTLÜ KONFERANS 
     Denktaş, Karamanlis'in dörtlü konferansa katılmamasıyla ilgili bir soruyu yanıtlarken şunları söyledi 
     ''Söyledikleri şu 'Başarıyla neticelenecek bir toplantı olmayacağı aşikardır. Yeni başbakanı başarısız bir toplantıda harcamak istemiyoruz. Dolayısıyla müsteşarlar seviyesinde olsunmuş.' Türkiye buna karşı çıkmıştır. Zannedersem Genel Sekreter, 'Hiç olmazsa siyasi bir makam iştirak etsin' girişimi yaptı veya yapacaktır. Bu da dışişleri bakanları seviyesinde olsun demektir. Eğer işler iyi giderse ve bir başarı şansı olursa, galiba son bir gün veya iki gün başbakanlar da katılacakmış. Bunlar etrafında görüşmeler devam ediyor.'' Yunanistan'ın, ''bugüne kadar başarı sağlanamayan müzakerelerde, dörtlü konferansta da pek başarı sağlanamayacağı'' kanısında olduğunu ve başbakanını göndermediğini kaydeden Denktaş, ''Halbuki Türkiye Başbakanı 'Ben buraya giderim' demekteydi. Durum budur'' dedi. 
     Denktaş, Rumların, 40 yıldır uyguladığı siyasetin rahatlığı içinde olduğunu ve dörtlü konferansta bunun değişeceğine inanmadığını belirterek, Rumlara Kıbrıs Türklerinin hükümeti olmadığı söylenmediği sürece, Rumların değişmeyeceğini belirtti. 
     Denktaş, Annan planına ilk günden itibaren direnmemiş olsalardı, Kıbrıs Türklerinin şimdi perişan bir hale düşürülmüş olacağını ifade ederek, ''Direnişimiz halkımız içindir, hürriyet içindir, adalet içindir, eşitlik ve egemenlik içindir'' diye konuştu. 
     
</TEXT>
</DOC>
