<DOC>
<DOCNO> 219556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sonspo38.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Giunti ilk 11'de... Beşiktaş-Valencia maçından notlar... 
</HEADLINE>
<TEXT>

     Beşiktaş'ta, sakatlığı nedeniyle uzun süredir takımdan ayrı kalan İtalyan futbolcu Federico Giunti, Valencia karşısında ilk 11'de sahaya çıktı. 
     En son ligin 19. haftasındaki Bursaspor maçında forma giyen ve bu karşılaşmada geçirdiği sakatlık nedeniyle 4 lig, 1 UEFA Kupası maçı olmak üzere 5 maçta forma giyemeyen Giunti, böylece uzun bir aradan sonra Valencia karşısında sahaya çıktı. 
     İtalyan futbolcu, ligde Ankaragücü, Denizlispor, Malatyaspor ve İstanbulspor, UEFA Kupası'nda da deplasmandaki Valencia maçında oynayamamıştı. 
     
     YASİN SÜLÜN KADRODA YOK 
     Beşiktaş'ın, İstanbulspor ile oynadığı ve 2-1 kaybettiği lig maçında taraftarların protestosuna uğrayan Yasin Sülün, teknik direktör Mircea Lucescu tarafından Valencia maçının kadrosuna alınmadı. 
     Rumen teknik adam, Yasin'in yanı sıra Ümit'e de kadroda yer vermedi. Forveti, Valencia'da olduğu gibi Sergen ve Ilie'den oluşturan Lucescu, savunmada kart cezalısı Emre'nin yerine Zago'yu oynattı. 
     Bu arada, Ahmed Hassan, Tümer, Gökhan, Serdar Topraktepe, Serdar Özkan, Sinan ve kaleci Ramazan yedekler arasında yer aldı. 
     Valencia'da ise teknik direktör Benitez, İspanya'daki maçta ilk 11'de oynattığı Navarro, Baraja ve Aimar'ı yedek kulübesinde oturttu. 
     
     TARAFTARLAR STADI DOLDURDU 
     Beşiktaşlı taraftarlar, Valencia ile oynanan UEFA Kupası maçına büyük ilgi gösterdi. 
     Stat tamamen dolarken, tribünlerdeki taraftarlar tezahüratlarıyla stadı adeta karnaval yerine çevirdi. 
     
</TEXT>
</DOC>
