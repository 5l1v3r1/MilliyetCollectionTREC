<DOC>
<DOCNO> 233825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/soneko20.html </URL>
<DATE> 2004/04/22/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Nisan ayı çekirdek enflasyon beklentisi yüzde 0.7 
</HEADLINE>
<TEXT>

     "Çekirdek enflasyon" olarak adlandırılan özel sektör imalat sanayii fiyat artışının bu ay yüzde 0.7 çıkması bekleniyor. 
     Devlet İstatistik Enstitüsü'nün DİE imalat sanayii eğilim anketine özel sektörde toplam üretimin yüzde 30.7'sini gerçekleştiren işyerleri bu ay fiyatlarını artıracağını, yüzde 1.1'i ise düşüreceğini, üretimdeki payı yüzde 68.2 olan kesim fiyatlarında değişiklik öngörmediğini bildirdi. 
     İşyerlerinin fiyat artışı ve indirimlerine ilişkin öngördüğü oranların toplam üretimdeki paylarıyla ağırlıklandırılması yoluyla, özel sektörde bu ay fiyatların yüzde 0.7 oranında artabileceği hesaplandı. Kamu işyerlerinde ise üretimdeki payı itibariyle yüzde 15.7'lik kesim zam, yüzde 6.5'lik kesim indirim yapacağını, üretimin yüzde 77.8'ini gerçekleştiren işyerleri ise fiyat düzeyini koruyacağını bildirdi. Kamuda bu ay fiyatların yüzde 0.1 oranında artış gösterebileceği hesaplandı. Bu yolla imalat sanayii ortalamasındaki olası aylık fiyat artışı da yüzde 0.5 olarak bulundu. Sektör genelinde, bu ay zam yapmayı planlayan işyerlerinin toplam üretimdeki oranı yüzde 25.1'lik bir paya ulaşırken, indirim planlayanların oranı yüzde 3.1 düzeyinde oluştu. Fiyat değişimi öngörmeyenlerin toplam üretimdeki payı yüzde 71.8 düzeyinde gerçekleşti. 
     
     ÜRETİM VE SATIŞLARDA DÜŞÜŞ BEKLENTİSİ 
     Eğilim anketi, imalat sanayiinde bu ay satışlarda düşüş beklendiği ve üretimi kısma eğiliminin güçlü olduğunu ortaya koydu. Sektörde toplam üretimin yüzde 21.9'unu gerçekleştiren işyerleri bu ay satışlarında artış beklerken, düşüş bekleyenlerin oranı yüzde 41.4'e ulaştı. Beklentilere göre satışların bu ay yüzde 2.5 düşebileceği hesaplandı. Satışlarda düşüş bekleyen işyerlerinin üretimdeki payı özellikle kamuda yüzde 79.2'ye ulaştı. 
     Bu oran özel sektörde ise bu kesimin payı yüzde 22.3'le, artış bekleyenlere göre daha düşük çıktı. Kamu kesiminin satışlarında yüzde 10.1 düşüşe karşılık, özel sektörün satışlarında yüzde 1.3 artış olabileceği tahmin edildi. Satışlardaki düşüş beklentisi paralelinde üretimi kısma eğilimindeki işyerlerinin toplam üretimdeki payı yüzde 39'a ulaştı. Üretim artırmayı planlayanların ağırlığı ise yüzde 26 çıktı. Hesaplamalar, sektörün toplam üretiminde bu yüzde 2.3'lük bir düşüş olabileceğini ortaya koydu. Ancak söz konusu düşüş kamu işyerlerinden kaynaklanıyor. Üretimin kamuda yüzde 10.7 düşmesi, özel sektörde ise yüzde 2.2 artması bekleniyor. 
     İmalat sanayii işyerlerinin, toplam üretimdeki ağırlığı yüzde 24.2'ye ulaşan bölümü, bu ay hammadde fiyatlarında artış, yüzde 10.5'lik ağırlığa sahip kesimi ise düşüş bekliyor. Sektörün kullandığı hammaddelerin fiyatında bu ay ortalama yüzde 0.4'lük bir artış bekleniyor. 

ANKA 
     
</TEXT>
</DOC>
