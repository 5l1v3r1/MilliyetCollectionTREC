<DOC>
<DOCNO> 202160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/yazar/sazak.html </URL>
<DATE> 2003/12/15/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Saddam Hüseyin 
</HEADLINE>
<TEXT>

   
   Irak lideri Saddam Hüseyin, Tikrit'te ele geçirildi. Saddam, Irak'ta 1968 yılında askeri darbeyle işbaşına gelen Baas yönetiminin 35 yıldır devrilmeyen lideriydi. 1979 yılında devlet başkanlığı görevini üstlendikten sonra İran - Irak savaşı döneminde Batı'nın en yakın müttefikiydi ve 8 yıllık savaşta iktidarını güçlendirdi. 
   Kuveyt'i işgali, Saddam'ın Irak'ın gücünü Ortadoğu'ya yayma stratejisinin sonucuydu. 1990'da ABD'den aldığı kimi sinyalleri tersine yorumlamakla, Irak'ı sonu gelmeyen savaşların ve nihayet işgale kadar götüren maceraya sürükledi. 
   1990'ların başında zengin petrol kaynakları ve altyapı yatırımlarıyla Ortadoğu'nun en zengin ülkesi olmaya aday Irak, yıllardır ambargo altında yaşıyor ve son savaşla iyice yoksulluğa gömülmüş durumda. ABD ve koalisyon güçlerinin işgali altındaki Irak'ta süregelen direnişte yoksulluk ve düzensizliğe tepkinin izleri vardı. 
   Saddam'ın Tikrit'te ele geçirilmesiyle Irak'ta şimdi yeni bir döneme giriliyor. Son aylardaki eylemlerin hızı kesilebilir. Saddam'ın ele geçirilmesine bağlı olarak, Irak'ın yönetimini elinde bulunduran Geçici Konsey ve ABD yönetimi kendisini daha güvenli hissedebilir. 
   Ancak 'Saddam'ın gölgesi'nin Irak üzerinden tümüyle kalkmasıyla işgal güçlerinin halka verdikleri 'demokratik ve özgür Irak' sözü önündeki son engel de kalkmış oluyor. 
   Televizyon görüntülerinde Bağdat halkı, 'maç kazanmış' taraftar psikolojisiyle yollara dökülmüştü. 
   Gerçi hala, 'Saddam'ın yakalandığına inanamadıklarını' söyleyenler çoğunluktaydı ama Irak'ın devrik liderinin Tikrit'e yakın bir çiftlik evinde saklanırken ele geçirildiği doğrulandı. Uzayan sakallarıyla Usame bin Ladin'e benzemiş 
   Böylece Saddam Hüseyin'le ilgili, 'savaşmadı, Bağdat'ı teslim ederek ülke dışına çıktı' senaryoları da son buldu. 
   Oğullarının aksine, koalisyon güçleri Saddam Hüseyin'in sağ ele geçirmeyi tercih etmişlerdi. Irak liderini Miloseviç gibi yargılanma ve 'mahkumiyet' dönemi bekliyor. 
   'Saddam'ın savunması' uzadıkça ABD Başkanı Bush'un 2004'teki seçimleri kazanma şansı artacak 
   Irak lideri, Birinci Körfez Savaşı'nda olduğu gibi, ABD'nin Irak'ta savaşmaya kararlı olduğunu bile bile neden zamanında çekilmedi 
   Bu savaş olmayabilirdi 
   Dünyadaki pek çok siyaset adamı gibi Gorbaçov'un özel danışmanı Yevgeni Primakov, Körfez Savaşı sırasında Saddam Hüseyin'le görüşerek bu soruya yanıt aradı. Yorgun fakat kendisinden emin gözüküyordu. 
   Saddam, Batılı güçlerin Irak'a savaş açacaklarına inanıyordu. 
   Ecevit'le birlikte Birinci Körfez Savaşı ertesinde Bağdat'ta görüştüğümüzde Irak lideri, ısrarla ABD'nin bölgesel planlarından söz etmişti. Yanlış politikalarıyla buna ortam hazırladı. 
   İhtilalle geldi, savaşla gitti. 
   
      
   
</TEXT>
</DOC>
