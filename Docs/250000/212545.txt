<DOC>
<DOCNO> 212545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/son/sondun12.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbil'deki saldırıda bombalar daha önce mi yerleştirildi 
</HEADLINE>
<TEXT>

     Irak'ın kuzeyinde, Irak Kürdistan Demokrat Partisi IKDP ve Irak Kürdistan Yurtseverler Birliği'nin IKYB Erbil temsilciliklerinde meydana gelen patlamaların intihar saldırısı ya da önceden yerleştirilmiş bombalar nedeniyle meydana geldiği belirtiliyor. 
     Amerikalı komutan Yarbay Jim Bullion, her iki partinin temsilciliklerinde bayramlaşma sırasında, aynı saatlerde patlama meydana geldiğini söyledi. 
     Bullion, patlamaların önceden yerleştirilmiş bombalar ya da intihar saldırısı nedeniyle meydana gelmiş olabileceğini kaydetti. 
     Bayramlaşmanın yapıldığı salonlarda yoğun bir kalabalık olmasının ölü ve yaralı sayısını artırdığına dikkat çekiliyor. 
     Parti bürolarında, böyle bir saldırı beklendiği için geniş güvenlik önlemleri alındığı, bu nedenle, bombaların toplantıdan önce binalara yerleştirilmiş olabileceği de tahmin ediliyor. 
     Bu arada görgü tanıkları, saldırılardan önce yabancı bir kişiyi gördüklerini ifade ediyorlar. 
     Yaralı yakınları hastanelere akın ederken, hastane yetkilileri, ölü sayısının artmasından endişe ediyor. 
     
</TEXT>
</DOC>
