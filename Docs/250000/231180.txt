<DOC>
<DOCNO> 231180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/yasam/yas02.html </URL>
<DATE> 2004/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ömrü ikiye katladılar 
</HEADLINE>
<TEXT>

   Bilim adamları bir kobayın hayatını iki kat uzattı. İnsan ömrüne vurulduğunda tam 136 yaşında olan kobay son derece hareketli ve cinsel açıdan da çok aktif 
   DIŞ HABERLER SERVİSİ 
   
   ABD'de Michigan Tıp Fakültesi araştırmacıları, laboratuvardaki deneylerde bir kobayın genleriyle oynayarak, rekor bir ömre sahip olmasını sağladı. 
   Denek hayvanları normalde ortalama iki yıl yaşarken, genleriyle oynanan 'Yoda' adlı hayvan, üstelik formu da korunarak, dört yaşına girdi. Cinsel bakımdan aktif, fiziki görünümü gayet sağlıklı ve oldukça hareketli olan 'Yoda'yla ilgili deneyleri gerçekleştiren ekibin başkanı Dr. Richard A. Miller, başarılarını şöyle özetledi "Bu genetik müdahale insan üzerine yapılabilseydi, insan ömrünü 136 yıla kadar çıkarmış olacaktık." 
   'Yoda', uzun ömrünü genleriyle oynanarak hormon salgılarının yeniden düzenlenmesine borçlu. Hipofiz ve tiroit bezleri farklı çalışıyor, ayrıca vücudunda hemcinslerine göre daha az insülin var. 
   
   İki minik sorun var 
   Hormon salgıları farklı olduğu için cüssesi üçte bir oranında küçük ve soğuğa karşı daha duyarlı. Yani türünün rahat yaşadığı sıcaklıklarda 'Yoda' sık sık soğuk algınlığına yakalanıyor. Bu yüzden laboratuvarındaki kafesinde 100 kadar denek hayvanıyla tutulan 'Yoda' en yakın arkadaşı 'Prenses Leia'nın vücuduna yapışarak ısınıyor. 
   ABD'li bilim adamları, Yoda üzerinde yaptıkları deneylerle hormon değişikliklerinin yaşlanma sürecini hangi oranda yavaşlattığını ve bunun hangi yollardan insanlar üzerinde uygulanabileceğini öğrenmeye çalışıyor. 
   
   
</TEXT>
</DOC>
