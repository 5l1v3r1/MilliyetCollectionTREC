<DOC>
<DOCNO> 244958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sondun36.html </URL>
<DATE> 2004/06/03/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Son anket... Türklerin yüzde 71'i AB'ye olumlu bakıyor 
</HEADLINE>
<TEXT>

     AB'nin kamuoyu araştırmalarından sorumlu kurumu Eurobarometre'nin yaptığı son araştırmaya göre, Türklerin yüzde 71'i AB üyeliğine olumlu bakıyor. 
     Eurobarometre'nin 2004 ilkbahar araştırmalarının sonuçları, Türkiye'de AB üyeliğine olumlu bakanların oranının geçen yıla göre yüzde 4 arttığını gösteriyor. AB karşıtlarının oranının ise geçen yıla göre yüzde 1 düştüğü ve yüzde 9 seviyesinde kaldığı belirtiliyor. 
     Araştırma sonuçları, ayrıca, Türk halkının yüzde 47'sinin bir yıl içinde ekonomik koşulların iyileşeceğine inandığını, bu oranda da geçen seneye göre yüzde 6 artış olduğunu gösteriyor. Ekonominin aynı şekilde kalacağına inananların oranı ise yüzde 31 seviyesinde gözüküyor. 
     Eurobarometre verilerine göre, Türk halkının yüzde 44'ü AB içinde ortak para birimi kullanımına olumlu bakarken, halkın yüzde 29'u buna karşı çıkıyor. 
     Türk halkının yüzde 47'si, dış politika konularında AB içinde ortak hareket edilmesinden yana tavır sergiliyor. Bu sayı, geçen yıla oranla yüzde 10'luk düşüş gösteriyor. Dış politika konularında AB ile ortak hareket edilmesine karşı çıkanların oranı yüzde 17 olarak gözüküyor. 
     Araştırma sonuçlarına göre, Türk halkının yüzde 46'sı AB ile ortak savunma ve güvenlik politikası uygulanmasını istiyor. Araştırma sonuçları, bu konudaki isteğin geçen yıla göre yüzde 12 oranında düştüğünü gösteriyor. 
     Söz konusu araştırmada, ''Ülkenizin karşılaştığı en önemli sorun nedir'' sorusuna yanıt veren Türklerin yüzde 72'si ''işsizlik'' derken, bunu yüzde 49 ile ''ekonomik durum'' cevabı takip ediyor. İşsizlik diyenlerin oranı geçen yılın aynı dönemine göre yüzde 10 artarken, ekonomik durum konusunda olumsuz yaklaşanların oranında yüzde 6'lık düşüş gözüküyor. 
     Araştırma sonuçlarına göre, Türk halkının, AB kurumlarından komisyon ve konseye güveni artarken, Avrupa Parlamentosu'na yönelik güvensizliği de dikkat çekiyor. 
     
</TEXT>
</DOC>
