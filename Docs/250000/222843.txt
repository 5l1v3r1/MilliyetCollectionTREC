<DOC>
<DOCNO> 222843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonspo21.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursasporlu Tamer Nejat Biyediç'in gelmesiyle çok şey değişti... 
</HEADLINE>
<TEXT>

     Bursaspor'un tecrübeli futbolcusu Tamer Tuna, teknik direktörlüğe Nejat Biyediç'in getirilmesiyle takımda birçok şeyin değiştiğini söyledi. 
     Tamer, düzenlediği basın toplantısında, ligde son iki hafta oynadıkları iki maçtan 4 puanla ayrılmalarının takımı olumlu etkilediğini, uzun zamandan beri ilk kez bu kadar sevinerek, kenetlendiklerini kaydetti. 
     Malatyaspor maçında 2 kez yenik duruma düşmelerine karşın sahadan galibiyetle ayrılmayı bildiklerini anlatan tecrübeli futbolcu, ''Nejat Biyediç'in gelmesiyle birlikte takımda çok şey değişti. Bursaspor ligi en kötü ihtimalle 15'nci sırada bitirecektir. Bundan kimsenin şüphesi olmasın'' dedi. 
     Ligde kalan 9 maçın da kendileri açısından final niteliği taşıdığını kaydeden Tamer, şöyle devam etti 
     ''9 maçımız kaldı. İçeride alt sıralardan kurtulma mücadelesi veren takımlarla mücadele edeceğiz. Avantaj bizde. Takımımız bir çıkış gerçekleştiriyor. Bu takımları yenmemiz halinde ligde onların üstüne çıkacağız. Nejat hocayla birlikte sağladığımız bu bütünleşmeyi devam ettirip ligde istediğimiz yere geleceğiz. Belki çok geç oldu, ancak bunu başarabilecek bir ekibe sahibiz. Kimsenin aklında 'Bursaspor düşecek' diye düşünce olmasın.'' 
     
     FENERBAHÇE MAÇI 
     Tamer Tuna, uzun süredir deplasmanda maç kazanamadıklarını, bu şanssızlığı Fenerbahçe karşısında kırmak istediklerini ifade etti. 
     Fenerbahçe'nin sahasında çok iyi futbol oynadığını, ancak kendilerinin son haftalarda gerçek performanslarını sahaya yansıtmaya başladıklarını anlatan Tamer, ''Maç her iki takım açısından da zor olacak. Rakibimiz şampiyonluk kovalıyor. Biz ise kümede kalma mücadelesi veriyoruz. Çok iyi bir hava yakaladık. Maçta tüm mücadelemizi verip sahadan puan veya puanlarla ayrılmak istiyoruz'' diye konuştu. 
     
</TEXT>
</DOC>
