<DOC>
<DOCNO> 202223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sondun59.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
CTP Başkanı Talat "Hükümeti kurma görevi bize verilmeli" 
</HEADLINE>
<TEXT>

     Cumhuriyetçi Türk Partisi-Birleşik Güçler CTP-BG Merkez Yönetim Kurulu MYK , dün yapılan genel seçimlerin sonuçlarını değerlendirmek üzere Genel Başkan Mehmet Ali Talat başkanlığında toplantı yaptı. 
     CTP-BG Genel Başkanı Talat, toplantı öncesinde yaptığı açıklamada, Cumhurbaşkanı Rauf Denktaş'ın hükümeti kurma görevini en büyük parti olarak kendilerine vermesi gerektiğini söyledi. 
     Talat, ''seçim sonuçlarının partileri açısından önemli bir başarı olduğunu, ama çözüm yanlısı ve karşıtı partilerin 25'er milletvekili çıkararak, eşit noktaya geldiğini'' ifade etti. 
     Talat, Kıbrıs Türk halkının çoğunlukla çözümden ve Avrupa Birliği'nden yana olduğunu açık ve net şekilde ortaya koyduğunu, ancak seçim sistemi gereği eşitliğin ortaya çıktığını anlatarak, ''bütün dezenformasyon, kötü propaganda ve yalan yanlış iddialara rağmen bu sonucun alındığını'' ifade etti. 
     Talat, ''Kıbrıs Türk halkı çözüm istiyor. CTP-BG de çözüm misyonuna bağlı bir partidir. Mayıs 2004 hedefimiz vardır. O tarihe kadar çözümü sağlayabilmek için her türlü mücadeleyi yürüteceğiz, ancak tabii ki yetkili kurullarımızda durumu değerlendireceğiz. Eski protokolümüze bağlıyız, o değerlendirmelerden sonra politikalarımızı belirlemiş olacağız'' diye konuştu. 
     Sonuçların Kıbrıs'ın geleceğini ciddi şekilde etkileyeceğini kaydeden Talat, ''Çünkü ilk kez Kıbrıs Türkü iradesini açıkça ortaya koymuştur, herkes bunu böyle okumak zorundadır. Sayın Denktaş biraz konudan kaçmaya çalışmış ama o bile itiraf etmiştir. 40 yıllık bir rejim, statüko yıkılmıştır aslında. Halkın yarısından çoğu buna karşıdır. Bunu söylemiştir, kanıtlamıştır. Bence bu çok ciddi bir değişikliktir ve bunun Kıbrıs sorununun geleceği üzerinde ciddi etkileri olacaktır'' dedi. 
     Mehmet Ali Talat, MYK toplantısında durumu değerlendireceklerini, büyük ihtimalle parti meclisinin de toplanacağını ifade ederek, ondan sonra hükümet arayışları gibi konuların gündeme geleceğini söyledi. 
     Bu arada CTP-BG'nin bu akşam saat 19.00'da İnönü Meydanı'nda düzenleyeceği açıklanan kutlama şöleni, olumsuz hava koşulları yüzünden ertelendi. 
     
</TEXT>
</DOC>
