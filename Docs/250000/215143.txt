<DOC>
<DOCNO> 215143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/son/soneko05.html </URL>
<DATE> 2004/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
"Pazarlarda fiş verilerek, vatandaş pazara yeniden çekilebilir..." 
</HEADLINE>
<TEXT>

     Türkiye Sebze Meyve Komisyoncuları Federasyonu TÜSEMKOM Başkanı Yüksel Tavşan, yerli üreticinin korunması açısından çok önemli olan semt pazarlarının tekrar canlandırılması için, pazarcılara fiş vermeleri çağrısında bulundu. 
     Tavşan, A.A muhabirine yaptığı değerlendirmede, büyük perakende satıcıların yaygınlaşması ve kredi kartı kullanımı nedeniyle semt pazarlarına olan ilginin giderek azaldığına işaret etti. 
     Büyük perakendecilerin özellikle sebze meyvede, sadece satışta değil, üretim de hakim duruma geçme çabasında olduğunu belirten Tavşan, şöyle konuştu 
     ''Nihai tüketici pazarlarının birkaç kişinin eline bırakmamak lazım. Uluslararası nitelikteki veya büyük ulusal firmalar, nihai tüketici elinde olduğu için, pazarlama kanalını da tamamen eline geçirmek çabasında. Üretim bölgesine hakim olacaklar. Ya üretim bölgesindeki birkaç çiftçi ile çalışacaklar ya da üretim bölgesinden kendileri yer satın alarak üretim yapacaklar. GAP'da büyük şirketlerin10 binlerce dönüm arazi aldıkları söyleniyor. Bir gün gelecek, bu şirketler, hem üretim bölgesindeki üretim, hem de tüketim bölgesindekitüketimi ele geçirmiş olacak. Biz buna mani olunmasını istiyoruz. Serbest piyasa düzeni işlesin, fiyatlar arz-talep içinde belirlensin istiyoruz. Bir fast food firması, ekmeğini, üründe kullanılan aysbergi, patatesi, eti kendi üretiyor. Bu piyasa hakimiyeti getiriyor, piyasada fiyatlar oluşmuyor. Devletin burada devreye girip,küçük satıcıları, üreticileri koruması gerekiyor.'' Nihai tüketicilerin pazarlara çekilmesi açısından, pazarlarda fiş verilmesi uygulamasına geçilebileceğini ifade eden TÜSEMKOM Başkanı Yüksel Tavşan, şu bilgiyi verdi 
     ''Özellikle büyük şehirlerde artık hemen hemen tüm pazar yerlerinde elektrik var. Ayrıca, şarjlı yazar kasalar da bulunuyor. Pastanede 300 bin liralık kek için fiş alınıyorsa, pazardan da alınır.İstenirse pazar yerlerinde fiş verme uygulaması başlatılabilir. Bu konuda belediyelere de iş düşüyor. Pazar yerlerinin canlanması rekabeti de sağlar. Biz komisyoncular, pazarcılar para kazansın diye değil, rekabet sağlansın diye pazar yerlerinin korunmasını istiyoruz. AB'de de buna yönelik düzenlemeler var. Çiftçi kendi ürettiği malı gelip pazarda satamayacağına göre, satış kanallarını genişletmek lazım.'' 
     
</TEXT>
</DOC>
