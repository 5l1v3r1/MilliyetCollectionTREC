<DOC>
<DOCNO> 225452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sondun43.html </URL>
<DATE> 2004/03/25/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
El Kaide 11 Eylül'den önce Milano'yu vuracaktık 
</HEADLINE>
<TEXT>

     İtalya'da, terör örgütü El Kaide ile bağlantılı bir örgütün üyesi, ''El Kaide'nin 11 Eylül 2001'den önce Milano'yu vurmayı planladığını'' iddia etti. 
     Corriere della Sera gazetesi, 2001'de örgütlü suç işlemekten 4 yıl 6 ay hapis cezasına çarptırılan Tunuslu Ahmed'in güvenlik güçlerine, ''El Kaide'nin 11 Eylül 2001'den önce Milano'daki garı vurmayı, ayrıca emniyet müdürlüğü ve jandarmaya yönelik bombalı saldırılar düzenlemeyi planladığını'' söylediğini yazdı. 
     Habere göre, Ahmed, ''El Kaide üyeleri ile Kızıl Tugaylar arasında işbirliği olarak değerlendirilebilecek temasların da söz konusu olduğunu'' savundu. 
     Bu arada, İçişleri Bakan Yardımcısı Alfredo Mantovano, ''bu bilgilerin basına sızmasının vahim bir durum olduğunu belirtti ve ''soruşturma açılarak bilginin kim tarafından basına sızdırıldığının bulunması gerektiğini'' söyledi. 
     Milano Savcılarından Elio Ramondini ise Tunuslu Ahmed'in ''güvenilebilir bir kaynak'' olduğunu belirtti. 
     Ramondini, ''Ancak bu kişinin anlattığı olay, bundan 3 yıl önceki bir meseleyle ilgili. Yani şu an için bir tehlike söz konusu değil'' dedi. 
     Öte yandan Milano Valisi Bruno Ferrante de, kentin terör saldırısı tehdidi altında olmadığını açıkladı. 
     Ferrante, basını bu konulardaki haberlerde temkinli davranmaya davet ederek, ''Vatandaşlarda yersiz korku ve kaygılara yol açmamaya özen gösterilmeli. Aksi taktirde kargaşa ve korku yaratma peşinde olanların ekmeğine yağ sürülmüş olur'' diye konuştu. 
     
</TEXT>
</DOC>
