<DOC>
<DOCNO> 226188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/sontur28.html </URL>
<DATE> 2004/03/27/ </DATE>
<TIME> 23.05 </TIME>
<AUTHOR>  </AUTHOR>
<HEADLINE>
Sivas'lı gaziye ödenen tazminat, faiz ile birlikte geri isteniyor 
</HEADLINE>
<TEXT>

     BBP Genel Başkanı Muhsin Yazıcıoğlu, ödenen tazminatın yasal faiziyle birlikte geri alınmasına karar verilen Sivaslı Gazi Kazım Daşbaş'ı evinde ziyaret etti. 
     Şarkışla ilçesindeki temasları sırasında Gazi Daşbaş'ın evine de uğrayan Yazıcıoğlu, Daşbaş için 1 milyar lira yatırarak, açtırdığı banka hesabına ait cüzdanı da gaziye verdi. 
     Görüşme sırasında duygulanarak, gözyaşlarına hakim olamadığı görülen Yazıcıoğlu, Maliye Bakanlığı'ndan, gazinin ödemesi gereken tazminattan vazgeçilmesi kararının çıkmaması halinde, başlattıkları yardım kampanyasını devam ettireceklerini belirterek, şunları söyledi 
     ''Gazetelerde gazimizle ilgili haberi görünce, Gidelim tepki gösterelim. Hesap açtıralım. Devletin gücü yetmiyorsa şehitlerimize de gazilerimize de sahip çıkalım dedik, kampanya başlattık. Onun üstüne bir de bildiri yayınladık. Maliye Bakanlığı'nın 700 milyar liraya kadar alacaklarından vazgeçeceği yasayı hatırlattık. İçişleri Bakanlığı bu alacaktan vazgeçilmesi ile ilgili yazı yazdı. Biz bu yazının üzerine kampanyayı durdurduk. Yalnız Maliye Bakanlığı resmen bu alacaktan vazgeçene kadar bekleyeceğiz.'' Konunun yakın takipçisi olacaklarını kaydeden Yazıcıoğlu, ''Devletin, gazisiyle karşı karşıya gelmesini istemeyiz. Pazartesi gününden sonra Ankara'da konuyu takip ederek, ne gerekiyorsa onu yaparız. Üzülmenize gerek yok'' dedi. 
     
     İMRALI ADASI'NDAN DESTEK 
     Gazi Kazım Daşbaş ise kararın kendisini çok üzdüğünü belirterek, Türkiye'nin dört bir yanından destek telefonları aldığını söyledi. 
     Daşbaş, duygularını şöyle dile getirdi 
     ''Ülkenin dört bir yanından destek telefonları geliyor. 'Destek çıkalım' diyorlar. Bu beni çok sevindirdi. Hatta İmralı Adası'ndan bir astsubay aradı. 'Senin durumunu televizyonda ağlayarak izledim. Sana destek vermek istiyoruz' dedi. İçişleri Bakanlığı'nın bu kararından sonra olumlu bir karar çıkmasını bekliyoruz.'' Daşbaş'ın babası Kadir Daşbaş ise gözyaşlarını tutamayarak, çıkan kararın ardından çok üzüldüklerini, ancak kendilerine destek verenler olduğunu görünce mutlu olduklarını söyledi. 
     
</TEXT>
</DOC>
