<DOC>
<DOCNO> 238330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sondun09.html </URL>
<DATE> 2004/05/08/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Washington Post Iraklı esirlere işkence emrini askeri istihbarat verdi 
</HEADLINE>
<TEXT>

     ABD'nin Washington Post gazetesi, Irak'ta Iraklı esirlere işkence etmekle suçlanan Amerikan askerlerinden birinin, işkence emrini doğrudan askeri istihbarattan aldığını söylediğini yazdı. 
     Washington Post'un haberinde, Bağdat'taki Ebu Garib cezaevinde görevli olan ve Iraklı esirlere işkence etmekle suçlanan kadın askeri polis Sabrina Harman, "Sorgulamadan önce Iraklı esirlerin moralinin bozulmasının kendisinin sorumluluğunda olduğunu" söyledi. 
     Habere göre Harman, Bağdat'tan elektronik postayla gönderdiği mesajda, "Bize kelepçeli bir ya da birkaç mahkum veriyorlardı. Askeri polisin işi, onları uyanık tutmak ve konuşmaları için hayatlarını cehenneme çevirmekti" dedi. 
     Harman, mesajında üyesi olduğu askeri polis birliğinin cezaevini yöneten askeri istihbarattan ve sorgulamaları yöneten sivillerden emir aldığını belirtti. 
     Harman'ın basında yayımlanan ve çıplak Iraklı esirlerin üst üste yığıldıkları bir fotoğrafta görüldüğü kaydedildi. 
     
</TEXT>
</DOC>
