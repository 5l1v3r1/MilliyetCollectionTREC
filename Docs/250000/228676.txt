<DOC>
<DOCNO> 228676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/soneko42.html </URL>
<DATE> 2004/04/05/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Hazine Üç aylık dönemde borç yönetiminde başarı elde edildi 
</HEADLINE>
<TEXT>

     Hazine, güven ortamının güçlenmesi, mali disiplinin sürdürülmesi ve temel ekonomik göstergelerdeki iyileşmenin kalıcı hale gelmesi sonucunda yılın ilk üç aylık döneminde borç yönetiminde başarılı sonuçlar elde edildiğini bildirdi. 
     Hazine Müsteşarlığı'ndan ''2004 yılı Ocak-Mart dönemi gerçekleşmeleri ve Nisan-Aralık dönemi finansman durumuna'' ilişkin olarak yapılan açıklamada, ''2002 yılında ortalama yüzde 63 seviyesinde gerçekleşen ve geçen yıl boyunca önemli ölçüde gerileyen iç borçlanma maliyeti düşüş eğilimini sürdürerek bu yılın Mart ayında yüzde 24 civarına inmiştir. Aynı dönemde iç borçlanmanın ortalama vadesi ise 9 aydan 16 aya çıkmıştır'' denildi. 
     Açıklamada, 2004 yılının ilk üç aylık dönemde 40,5 katrilyon lira iç borç ve 6,5 katrilyon lira dış borç olmak üzere toplam 46,9 katrilyon lira nakit borç servisinin gerçekleştirildiği ifade edildi. İç borç servisinin, 28,4 katrilyon TL anapara ve 12,1 katrilyon lira faiz, dış borç servisi ise 4,7 katrilyon lira anapara ve 1,8 katrilyon lira faiz ödemelerinden oluştuğu bildirildi. 
     Yılın ilk üç ayında 12,1 katrilyon lira nakit bazlı iç borç faiz ödemesinin yanı sıra nakit çıkışı gerektirmeyen ancak gider olarak muhasebeleştirilen 0,9 katrilyon lira tutarında faiz ödemesi yapıldığı belirtilen açıklamada, bu ödemelerin, kamu bankalarının nakit dışı senet stokunun yeniden yapılandırılması, piyasa yapıcılığı uygulaması çerçevesinde ihale sonrası yapılan değişim işlemleri ve değişim ihalelerinden kaynaklandığı vurgulandı. 
     Açıklamada söz konusu dönemde, nakit bazda 4,9 katrilyon lira olarak gerçekleşen faiz dışı fazla ve 0,1 katrilyon lira tutarındaki devirli garantili borç geri dönüşü ile toplam 5 katrilyon lira tutarında borçlanma dışı kaynak sağlandığı, böylece 46,9 katrilyon lira tutarındaki borç servisini karşılamak üzere 41,9 katrilyon lira borçlanmanın gerçekleştirildiği bildirildi. 
     Toplam borçlanmanın 3,5 katrilyon lirası dış borçlanma ve 38,4 katrilyon lirası iç borçlanma yolu ile sağlandığı kaydedildi. 
     
     TAHVİL İHRAÇLARI... 
     Uluslararası piyasalarda Ocak ayında 1,5 milyar dolar ve Şubat ayında 1 milyar euro olmak üzere toplam 2,8 milyar dolar tutarında tahvil ihracının yapıldığı, böylece 5 milyar dolar tutarındaki yıllık uluslararası tahvil ihracı hedefinin yarısından fazlasının ilk iki ayda gerçekleştirildiği bildirilen açıklamada, yılın ilk çeyreğinde uluslararası kuruluşlardan program amaçlı kredi ve nakit bazlı proje kredisi kullanımının ise olmadığı ifade edildi. 
     Hazine açıklamasında, iç piyasalardan 40,5 katrilyon lira ödemeye karşılık 38,4 katrilyon lira borçlanma yapılması sonucunda Ocak-Mart döneminde toplam iç borç çevirme oranının yüzde 95 seviyesinde gerçekleştiği bildirildi. 
     
</TEXT>
</DOC>
