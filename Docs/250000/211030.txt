<DOC>
<DOCNO> 211030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sondun21.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatemi ABD ile atmosfer değişebilir 
</HEADLINE>
<TEXT>

     İran Cumhurbaşkanı Muhammed Hatemi, ABD yönetiminin İran'a yönelik siyasetinde köklü bir değişiklik gördüklerinde iki ülke arasındaki mevcut atmosferin değişebileceğini söyledi. 
     Hatemi, İran'ı ziyaret eden Avusturya Cumhurbaşkanı Thomas Klestil ile yaptığı görüşmeden sonra gazetecilere, ''ABD'nin İran siyasetinde köklü değişiklikler görmeleri halinde iki ülke arasındaki ilişkilere yeni bir durum hakim olabileceğini'' söyledi. 
     Hatemi, ''Bizim hiç kimseye düşmanlığımız yoktur, ancak biz de diğerlerinden bize karşı düşmanlık göstermemelerini bekliyoruz'' dedi. 
     Hatemi, Avusturya'nın Avrupa Birliği'nde AB önemli bir konuma sahip olduğunu ve bu ülkeye çok değer verdiklerini belirtti ve ''Avusturya, Avrupa'da parlak tarihi geçmişe sahip, yeni uygarlıkların odak noktası olan bir ülkedir. Avusturya'nın uluslararası alanda izlediği tutum, adalet ve mantığa uygun düşmektedir'' diye konuştu. 
     Klestil'in İran'a yaptığı ziyareti Tahran ve Viyana arasındaki ilişkileri güçlendirmek açısından önemli bir adım olarak değerlendiren Hatemi, AB ile İran arasındaki ilişkilerin iyi bir konumda olduğunu ve Klestil ile yapacakları görüşmelerde ikili, bölgesel ve uluslararası konuların ele alınacağını belirtti. 
     Klestil de, İran ve Avusturya arasında tarihi ve dostane bir ilişkinin bulunduğunu, Tahran ziyaretinin bu ilişkileri daha da güçlendirmeyi hedeflediğini kaydetti. 
     Tahran ziyareti sırasında yapılacak bütün görüşmelerin iki ülke ilişkileri ile İran ve AB arasındaki ilişkiler açısından önem taşıdığını söyleyen Klestil, İran makamlarıyla siyasi, ekonomik ve kültürel konuları ele alacaklarını ifade etti. 
     Klestil'in İran ziyareti 4 gün sürecek. 
     
</TEXT>
</DOC>
