<DOC>
<DOCNO> 239078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonsiy09.html </URL>
<DATE> 2004/05/11/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Milli Eğitim Bakanı, Erdoğan'dan daha sert çıktı 
</HEADLINE>
<TEXT>

     Milli Eğitim Bakanı Hüseyin Çelik, ''Ülkede gerginlik isteyenler, her cihetten belasını bulsun'' dedi. 
     Çelik, TBMM'de kurulan Kızılay kan merkezinde kan verdi ve gazetecilerin çeşitli konulara ilişkin sorularını yanıtladı. 
     Hükümetlerin varlık sebeplerinin, sorunları çözmek olduğunu kaydeden Çelik, problemleri görmezlikten gelmekle, onların sadece ''halının altına sürülmüş'' olacağını, bunun da sıkıntı yaratacağını söyledi. Çelik, şunları kaydetti 
     ''Gözünü kapayan sadece kendine gece yapar. Güneş pırıl pırıl parlarken gözünüzü kapayamazsızın. Eğer bugün Türkiye'de bir problem varsa ve bu problem de yüksek sesle dile getiriliyorsa, hükümetlerin görevi ona çözüm getirmektir. Yaptığımız budur. Yoksa hiçbir hükümet gerginlik olsun ister mi Hiçbir hükümet tansiyon yükselsin ister mi Ama ne yazık ki ben bu tasarıyı sunduğumuz ilk günden beri bunu hissediyorum. Bundan medet uman, kavgadan çatışmadan, gerilimden, gerginlikten medet uman ve bundan beslenen bazı insanlar var. Ben bunları da sağduyuya davet ediyorum. 
     Zaman zaman benimle ilgili olarak da efendim gerginliği seviyor diye yazmış bazı gazeteler. Ben burada, şunu söylüyorum 
     Ülkede gerginlik isteyenler her cihetten belasını bulsun. Ne diye gerginlik isteyecekmişim ki ben 
     Bu ülkenin düşmanları ancak gerginlik ister. Bu halkın düşmanları ancak gerginlik ister. Biz halkımızla içiçe olmak, kurumlarımızla işbirliği içinde olmak niyetinde olan insanlarız ve Türkiye'deki bütün kurumları aynı zamanda birbirinin tamamlayıcı unsurları olarak gören bir vücudun organları gibi düşünen insanlarız biz. 
     Ben kamuoyunun ciddi bir rahatsızlığı olduğunu zannetmiyorum ama dediğim gibi belli... Maalesef eskiden bazı medya kuruluşları modeldi, şimdi de bazı medya bu gerginliği artırır mahiyette yayın yapıyor.'' Çelik, kan verirken bir başka gazetecinin sorusunu da ''Burada büyük iş size düşüyor. Bu tansiyonu yükseltmek de düşürmek de medyanın yapabileceği bir iştir. Bu ülke için gerekirse kan da veririz, can da veririz'' diye yanıtladı. 

     
</TEXT>
</DOC>
