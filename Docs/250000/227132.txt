<DOC>
<DOCNO> 227132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sondun13.html </URL>
<DATE> 2004/03/31/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Londra'da dün yapılan baskınlar büyük bir bombalı eylemi önledi 
</HEADLINE>
<TEXT>

     İngiltere'nin başkenti Londra'da dün 8 kişinin tutuklanması ve bomba yapımında kullanılabilen yarım tona yakın amonyum nitratın ele geçirilmesiyle sonuçlanan operasyon sayesinde, büyük bir bombalı eylem hazırlığının ortaya çıkarıldığı öne sürüldü. 
     Londra'nın 9 ayrı banliyösünde çok sayıdaki ev ve işyerine yapılan baskının sonucunda gözaltına alınan 8 kişinin sorguları sürerken, MI5'ın bu operasyona önemli istihbarat bilgileriyle destek verdiği ve böylece başkent tarihinin belki de en kanlı eylemi olabilecek bir eylemin önlendiği savunuldu. 
     İngiliz basını olayı manşetlerinden duyururken, 700'e yakın polisin katıldığı dünkü operasyonun, MI5'ın gözaltına alınan 8 zanlının mensubu oldukları örgütlere sızması ve içeriden bilgi edinmesiyle mümkün olabildiği bildirildi. 
     Bu çaptaki bir operasyonun daha önce hiç yapılmadığını belirten İngiliz gazeteleri, ele geçirilen patlayıcı hammaddesi amonyum nitrat ile bir ya da iki büyük bomba üretilebileceğine dikkat çekti. Bazı gazeteler, yapılacak bombaların kamyon ya da benzeri bir araca konulmasının düşünüldüğü iddialarını da ortaya attı. 
     Bu arada istihbarat kaynaklarının, teröristlerin muhtemel hedefleri konusunda herhangi bir yorum yapmaktan dikkatle kaçındıkları da bildirildi. Ancak dün gözaltına alınan kişilerden bazılarının Gatwick havaalanında faaliyet gösteren bir ''catering'' firması için çalışıyor olması, dikkatleri yine havaalanlarının üzerine çevirdi. 
     İngiltere'deki Müslümanların üyesi olduğu en büyük sivil toplum organizasyonlarının liderleri de, ortaya çıkartılan sabotaj hazırlığı konusunda açıklama yaparken, Müslüman toplumu, içlerinden çıkabilecek ''teröristlere'' karşı uyanık olmaya ve polisle işbirliği yapmaya çağırdı. 
     Yapılan açıklamalarda, ''Bu bizim ülkemiz. Çoğumuz burada doğduk. Doğmasak da büyüdük, yaşamımızı burada geçiriyoruz. Kimsenin bu ülkeye, insanlığa kötülük yapmasına izin vermeyin'' denildi. 
     The Daily Telegraph gazetesinin birinci sayfasındaki bir makalede de, ''Artık potansiyel teröristlerin Kuzey Afrika'dan gelmeleri ya da Afgan terör kamplarında eğitilmiş olmaları gerekmiyor. Bunlar, gördüğünüz gibi, onlar artık burada doğmuş, doymuş ve büyümüşlerin içinden çıkıyor'' denildi. 
     
</TEXT>
</DOC>
