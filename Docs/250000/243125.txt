<DOC>
<DOCNO> 243125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/ekonomi/eko06.html </URL>
<DATE> 2004/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Paravan şirket kurmayı zorlaştıran yasa geliyor 
</HEADLINE>
<TEXT>


ANKARA Milliyet 

Adalet Bakanlığı'nın Türk Ticaret Kanunu'nun değiştirilmesine yönelik gerçekleştirdiği çalışma yürürlüğe girerse bankaların içini boşaltmak için kullanılan "paravan şirket kurma" yöntemi tarihe karışacak. Adalet Bakanı Cemil Çiçek ve Türk Ticaret Kanunu Komisyonu Başkanı Prof. Dr. Ünal Tekinalp, yasanın değiştirilmesi için yapılan çalışmalarla ilgili bilgi verdi. Tekinalp, bin 800 maddeden oluşan kanunun bin maddesinin AB müktesebatı doğrultusunda değiştirileceğini, çalışmaların yaz sonuna kadar biteceğini söyledi. Tekinalp, şu ana kadar yapılan çalışmalarla şu düzenlemelerin getirildiğini bildirdi 
Yurtdışındaki gurbetçilerden para toplayarak varlığını sürdüren şirketler, ancak hisse senedi satarak para toplayabilecek ve faaliyetlerini SPK'ya bildirmek zorunda olacak.Büyük şirketlerde denetim amaçlı özel kurullar kurulacak. Yönetim kurulu, bu kurulun uyarılarına göre tedbir almazsa hukuki yönden sorumlu hale gelecek. Bağımsız denetim kurumları, şirketlerin kötüye gitmesi durumunda uyarı işlevi görecek. Bankaların içinin boşaltılmasında etkin olarak kullanılan paravan şirket kurma yöntemine son verilecek. Bir şirketin ayni sermayesi ile kurulan şirket, tapudan sicil almadan kurulmuş sayılamayacak. Şirketin mallarının başka bir şirket adına kaydı bulunup bulunmadığı anlaşılabilecek. 

</TEXT>
</DOC>
