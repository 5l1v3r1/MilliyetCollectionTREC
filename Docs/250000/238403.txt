<DOC>
<DOCNO> 238403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sonspo11.html </URL>
<DATE> 2004/05/08/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Canaydın Benim dönemimde hiçkimse fair-play anlayışı dışına çıkamaz 
</HEADLINE>
<TEXT>

     Galatasaray Kulübü Başkanı Özhan Canaydın, kendisinin başkanlığı döneminde sarı-kırmızılı kulüpte hiç kimsenin fair-play anlayışı dışına çıkamayacağını, bu konuda hata yapan yöneticilerin uyarıldığını söyledi. 
     Özhan Canaydın, Ataköy Olimpiyatevi'nde, Uluslararası Fair Play Komitesi'nin kendisine verdiği 2002 yılı Davranış Kutlama Mektubu Ödülü'nü aldıktan sonra basın mensuplarının Trabzonspor ile yarın yapacakları maçla ilgili spekülasyonlar hakkındaki sorularını yanıtladı. 
     Canaydın, dün Ankara'da gerçekleştirilen toplantıyı hatırlatarak, ''Son 2 haftanın güzel geçmesi için görüşmeler yaptık. Herhangi bir problem görmedik. Bütün kulüp başkanları elbirliğiyle bu 2 haftayı güzel geçireceğiz'' dedi. 
     Trabzonspor maçının Galatasaray için önemli bir karşılaşma olduğunu vurgulayan Canaydın, şöyle konuştu 
     ''Benim başkanlığım döneminde konuşulmasını bile kabul etmediğim olaylarla karşı karşıya kaldık. Galatasaray, yarın çıkıp en iyi performansını gösterecek. Maç 3 neticeli. İnşallah kazanmak istiyoruz. Bu konuda hata yapmış yöneticilerimiz uyarılmıştır. Bundan sonra bu hatalarına devam ederlerse, biz de gerekenleri onlara karşı yapacağız. Benim başkanlığım döneminde Galatasaray'da hiçkimse fair play anlayışı dışına çıkamaz.'' 
     
</TEXT>
</DOC>
