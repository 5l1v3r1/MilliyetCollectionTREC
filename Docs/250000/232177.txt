<DOC>
<DOCNO> 232177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/siyaset/siy01.html </URL>
<DATE> 2004/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkleri açıkta bırakmayız' 
</HEADLINE>
<TEXT>

   'Referandumda Türkler evet, Rumlar hayır derse KKTC'nin izolasyonu sona erer' mesajı veren ABD, bu mesajla Rum Kesimi'ni baskı altına alıyor... 
      
   ABD, Kıbrıs referandumlarında Türk tarafının "evet", Rum tarafının "hayır" demesi sonucu çözümün gerçekleşmemesi halinde, KKTC'nin izolasyonuna son verecek önlemler planlıyor. Kıbrıs Türkleri'ne yönelik açılım planlarını, KKTC'nin yanı sıra Rumlara ileten ABD'li yetkililer, böylece Rum tarafına baskı yapıyor. KKTC'ye yönelik ambargonun fiilen delinmesi sonucunu verecek önlemler dizisi, ABD'nin Filistin ve Tayvan gibi resmen tanımadığı ülkelerle yürüttüğüne benzer bir diyalog, temsil ve ticaret düzenlemesini KKTC ile de uygulamasına kadar uzanıyor. 
   ABD Dışişleri Sözcüsü Richard Boucher, Türkler'in "evet," Rumlar'ın "hayır" diyeceği bir senaryoyu değerlendirirken "Kıbrıslı Türkler'i açıkta, soğukta bırakmayacağız" dedi. Sözcü, "Kıbrıslı Türkler referandumda destek oyu verirse, daha fazla cezalandırıldıklarını görmek istemiyoruz" ifadesini kullandı. ABD Dışişleri Bakan Yardımcısı Marc Grossman da, KKTC Dışişleri Bakanı Serdar Denktaş'ı arayarak, Rum tarafının "hayır" demesi nedeniyle çözüm sağlanmazsa, ABD'nin AB ile birlikte Kıbrıs Türk tarafıyla ilişkilerini geliştireceğini söyledi. 
   
   
   
</TEXT>
</DOC>
