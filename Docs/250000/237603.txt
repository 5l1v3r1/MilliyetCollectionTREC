<DOC>
<DOCNO> 237603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sontur12.html </URL>
<DATE> 2004/05/05/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Bağışıklık Danışma Kurulu'ndan "kızamık aşısı" açıklaması... 
</HEADLINE>
<TEXT>

     Türkiye'de kızamık aşısının, 1998 yılından bu yana 2 doz ve ücretsiz yapıldığı, hastalık geçirildikten sonraki 2-10 yıl içinde 100 bin vakadan birinde, SSPE denilen beyin iltihabının gelişebildiği belirtildi. 
     Bazı gazetelerde, son günlerde kısaca SSPE denilen ''beyin iltihabı'' vakalarına ilişkin haberler nedeniyle Sağlık Bakanı Recep Akdağ'ın çağrısı üzerine toplanan Bilimsel Bağışıklama Danışma Kurulu'nca açıklama yapıldı. 
     Açıklamada, kızamık hastalığından korunmanın tek yolu olan aşının son derece güvenli ve etkin olduğu kaydedildi. 
     Dünya Sağlık Örgütü DSÖ verilerine göre, gelişmekte olan ülkelerde, aşılanmayan ve kızamık hastalığına yakalanan her 100 kızamık vakasından 1-3'ünün öldüğü ifade edilen açıklamada, hastalanan her 100 kişiden 6-20'sinde orta kulak iltihabı, ishal ve hatta zatürree gibi komplikasyonların ortayı çıktığı kaydedildi. 
     Açıklamada, DSÖ verilerine göre, bin kızamık hastasından birinde beyin iltihabı geliştiği, hastalık geçirildikten sonraki 2-10 yıl içinde ise 100 bin vakadan birinde, SSPE subakut sklerozan panensefalit denilen beyin iltihabı geliştiği belirtildi. 
     Kızamık aşısı uygulamasının dünyada yaygınlaşmasından sonra kızamığın tüm komplikasyonları ve SSPE hastalığı görülme riskinin hızla azaldığı ifade edilen açıklamada, Kızamık aşısının 1970'lerden bu yana kullanıldığı, ancak Türkiye'de halen hastalığın görüldüğü kaydedildi. 
     Anneden geçen antikorların bebekleri 9. aya kadar koruduğu ve 9. aydan önce yapılan aşının etkinliğinin düşük olduğu vurgulanan açıklamada, bu nedenle ilk aşılama yaşının 9. ay sonu olarak belirlendiği, dünyanın pek çok ülkesinde de aşı takviminin bu şekilde olduğu kaydedildi. 
     Açıklamada, aşının 1998'den beri Türkiye'de 2 doz halinde ve ücretsiz yapıldığı, böylelikle salgınların önlendiğine işaret edilen açıklamada, hastalığı yok etmek amacıyla başlatılan program kapsamında, okul çağında 10 milyon çocuğun aşılandığı, okul öncesi dönemdeki 10 milyon çocuğun aşılanmasının da bu yıl sonuna kadar tamamlanacağı anımsatıldı. 
     
</TEXT>
</DOC>
