<DOC>
<DOCNO> 223990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sondun20.html </URL>
<DATE> 2004/03/20/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Dünyada milyonlarca insan Irak'ın işgalini protesto ediyor 
</HEADLINE>
<TEXT>

     ABD ordusunun Saddam Hüseyin rejimini devirmek için Irak'a girişinin 1. yıldönümü, Avustralya'dan İngiltere'ye, İspanya'dan Japonya'ya ve Güney Kore'ye dek protesto ediliyor. 
     ''Irak savaşının yanlışlığı ve ülkenin çektiği acılar'', Japonya'nın başkenti Tokyo, Güney Kore'nin başkenti Seul ve Avustralya'nın Sydney kentlerinde binlerce insanın katılımıyla ''Amerikan askeri ve diğer milletlerin askerleri Irak'tan çekilsin'' pankartlarıyla belirtildi. 
     İspanya'da 11 Mart günü başkent Madrid'de trenlerde patlayan bombaların öldürdüğü 202 insanın acısı tüm ulusu sarsarken, büyük gösterilerin Amerika kıtası ve İngiltere'ye de yayılması bekleniyor. 
     Madrid'de İspanya İç Savaşı'ndan ve İkinci Dünya Savaşı'ndan beri görülen Avrupa'nın en büyük terör yıkımından üç gün sonra milletvekili genel seçimini kazanan İspanya Sosyalist İşçi Partisi genel başkanı ve yakında başbakan olacak Jose Luis Rodriguez Zapatero, büyük seçim galibiyeti aldığı gün, ABD'nin Irak savaşına karşıtlığını dünyaya ilan etmişti. 
     Zapatero, ''ABD'nin Irak savaşı, fiyaskodur, felakettir'' diyerek, İspanyol askerlerinin, BM doğrudan görevi devralmazsa 30 Haziran'a kadar Irak'tan çekileceğini söylemişti. 
     
     LONDRA'DA KULEYE 

     İngiltere'nin başkenti Londra'da Parlamento yanındaki tarihi saat kulesi ''Big Ben''e 2 kişi tırmanarak 100 metre yükseklikteki saat kadranına ulaştı ve Başbakan Tony Blair'in ABD Başkanı George Bush'a desteğine halkın karşı çıktığını haykırdı. 
     Greenpeace Yeşilbarış eylemcileri Big Ben'e şunu yazdılar ''Artık hakikati görme zamanı Tony Blair ile İngiliz halkına açık çağrımız Irak hakkında gerçeklerin yarısının açıklanmasından bıktık...'' Londra'da ABD'nin ve İngiltere'nin Irak'ı işgalini reddetme eylemi, dünyanın en güçlü doğa koruma örgütü Greenpeace tarafından yerine getirildi. Greenpeace Londra Başkanı Stephern Tindale, halkın çağrısını hükümete okudu. 
     Londra'da ''Savaşa ve Yalanlara Artık Son'' sloganıyla 100 bin kişinin toplanması bekleniyor. 
     Avustralya'nın Sydney kentinde de geçen yıl 200 bin kişinin katıldığı çapta olmasa da Amerikan hükümeti ve Irak savaşına karşı gösteri düzenlendi. 
     
     ALMANYA'DAKİ GÖSTERİLER 

     Irak savaşının birinci yıldönümü nedeniyle Almanya'nın çeşitli kentlerinde savaş karşıtı gösteriler yapıldı. 
     Polis, Frankfurt kentinde yaklaşık 300, Berlin ve Münih kentinde de 200 kişinin bir araya gelerek Irak savaşını protesto ettiğini bildirdi. 
     Almanya'nın diğer bazı kentlerinde de gösteriler yapılırken, Amerikan hava üssü Ramstein'ın önünde düzenlenen gösteriye de Sosyal Demokrat Parti'nin SPD eski Genel Başkanı Oskar Lafontaine'in de konuşmacı olarak katılması bekleniyor. 
     
     ROMA'DA BARIŞ YÜRÜYÜŞÜ 

     Roma'da da solcu partilerin yanı sıra sivil toplum kuruluşlarının desteklediği ve tahminen 500 bin kişinin katıldığı barış yürüyüşü düzenlendi. 
     İtalya'nın çeşitli kentlerinden gelen göstericiler, sabahın erken saatlerinden itibaren başkent Roma'ya akın etmeye başladı. Kentin çeşitli noktalarında toplanan gruplar, yürüyüşün resmen başlayacağı Repubblica meydanına doğru harekete geçti. 
     Yürüyüş nedeniyle çok sayıda polis ve jandarma görev alırken, ''sivil itaatsizlik'' yanlısı bir grup gösterici, muhalefetteki Solun Demokratları Partisi'nin merkez binası önünde küçük bir protesto gösterisinde bulundu. 
     
     KAHİRE'DEKİ GÖSTERİ 

     Mısır'ın başkenti Kahire'nin El Tahrir meydanında da binlerce kişi, Irak'ın işgalini protesto etmek için gösteri yaptı. 
     Muhalefetteki Tecammu Partisi ile Nasırcı Parti'nin girişimiyle düzenlenen gösteriye, Müslüman Kardeşler örgütü üyeleri de katıldı. 
     Polisin yoğun güvenlik önlemi aldığı gösteride, meydana yakın cadde ve sokaklar trafiğe kapatıldı. Amerikan ve İsrail bayraklarının yakıldığı, Amerikan karşıtı sloganların atıldığı gösteride, polisle göstericiler arasında itiş kakış oldu. 

     
</TEXT>
</DOC>
