<DOC>
<DOCNO> 237998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/siyaset/siy03.html </URL>
<DATE> 2004/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hükümet aldattı' 
</HEADLINE>
<TEXT>


TBMM Eğitim Komisyonu'ndaki sert tartışmalardan sonra CHP'li vekiller toplantıyı terk etti. Rektörler, yasayla başlarına çuval geçirildiğini açıkladı 

ANKARA Milliyet 


TBMM Milli Eğitim Komisyonu'nda Bakan Hüseyin Çelik, Üniversitelerarası Kurul'un ÜAK YÖK yasa tasarısının içeriğinden haberi olduğunu söylerken, ÜAK Başkanı Prof. Dr Ayhan Alkış da, tasarıyı yeni gördüklerini öne sürdü. CHP milletvekilleri sert tartışmaların yaşandığı toplantıyı terk etti. 
Tartışma ortamına giren YÖK'ün yıprandığını, yeni bir kanla yükseköğretimi layık olduğu yere getirmek için değişim istediklerini anlatan Çelik, imam hatipleri mevcut yapıyla bırakmayacaklarını söyledi. Tasarının bir örneğinin Başbakan Recep Tayyip Erdoğan'a, bir örneğinin de ÜAK temsilcisine gönderildiğini söyleyen Çelik, "Aritmetik çoğunluğa dayanarak istediğimizi yapma anlayışında değiliz. 'Ben size küstüm, hoşlanmıyorum' diye devletin çarkına çomak sokuluyor" dedi. 
Alkış ile 7 rektörün, Başbakan Erdoğan ile görüşmesinin ertesi günü yine bir araya geldiğini ve tasarı üzerinde çalışma yapıldığını söyleyen Çelik Alkış, Gazi Üniversitesi Rektörü Prof. Dr. Rıza Ayhan ve Kocaeli Üniversitesi Rektörü Prof. Dr. Baki Komsuoğlu'nun daha sonra tekrar Başbakanlığa geldiğini, hazırlanan metinlerden birinin Alkış'ın, birinin de Erdoğan'ın önüne konulduğunu, tasarının bu metin temel alınarak hazırlandığını vurguladı. 

Şerefimizi riske atmadık 
Alkış ise, "Yüksek makamları işgal edenlerin 'Ben de istediğimi yaparım' diye hareket etmesi beklenemezdi. Ancak öyle olacağını gördük" dedi. Tasarıyı yeni gördüklerini kaydeden Alkış, bu sürece, çözüm bulmak için, kariyerlerini riske atarak dahil olduklarını bildirdi. "Ancak şerefimizi, onurumuzu riske etmedik" diyen Alkış, "ÜAK'ı temsil etmeyen bir grubun, meşruiyet arayışına referans gösterilmesi bizi yüceltmez" dedi. 

Yasalaşırsa istifa ederim 
Taslağı ilk kez basında gördüğünü anlatan ODTÜ Rektörü Prof. Dr. Ural Akbulut da, Alkış'ın, tasarı hazırlanırken içeriği hakkında bilgi sahibi olduğunu, ancak rektörlere bundan bahsetmediğini iddia ederek, "Alkış rektörleri kandırdı. Bu yaşımda resmen tuzağa düşürüldüm. Alkış'a sordum, 'Meslek liselilerin gireceği alanları YÖK belirler' denildiği için, YÖK'ün, imam hatip liselerinin önüne ilahiyat yazacağını zannettim. Önemli bir şey değil' dedi. İşi oldubittiye getirdiler " diye konuştu. 
Çelik'in "tasarıyı rektörlerle hazırladık" sözlerini de yanıt veren Akbulut, böyle bir işin parçası olduğu için utandığını ve yalancı duruma düştüğünü ifade ederek, "Tasarı yasalaşırsa istifa edeceğim" dedi. 
Komsuoğlu da, "Daha önce Abdüllatif Şener'den alınmış randevum vardı. Yemin ederim ki, yasa tasarısını görmedim. İş çığırından çıktı. Tasarıyı Hacettepe Üniversitesi'nin internet sitesinde okudum" dedi. 

İmam doktorlar olacak 
CHP'li milletvekilleri de, hükümetin "ılımlı İslam" gölgesi altında yapacağı düzenlemenin tehlikeli sonuçları olacağını, laik eğitim sistemiyle oynanmak istendiğini savundular. 
İmam doktorlar yaratılacağını, imam hatiplilere 1999'da yapılan haksızlığın rövanşının alınmaya çalışıldığını öne süren CHP'liler, toplantıyı terk ettiler. 



</TEXT>
</DOC>
