<DOC>
<DOCNO> 243554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/soneko27.html </URL>
<DATE> 2004/05/28/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Refik Baydur Asgari ücrette ölçü olmamalı 
</HEADLINE>
<TEXT>

     Türkiye İşveren Sendikaları Konfederasyonu TİSK Başkanı Refik Baydur, asgari ücrette ölçü olmaması gerektiğini belirterek, ''Buna ne bakanlar ne biz ne de Başbakan karışmalı. İlgili komisyon evvela tespitini yapmalıdır. Sonra gerekirse ilgili taraflar oturup konuşur'' dedi. 
     Baydur, Müstakil Sanayici ve İşadamları Derneği MÜSİAD Genel Başkanı Ömer Bolat'ı ziyaret etti. 
     Refik Baydur, ziyareti sırasında basın mensuplarının asgari ücrete ilişkin soruları üzerine, Ocak ayında asgari ücretin yanlış tespit edildiğini savunarak, ''Dışarda çok sayıda çalışmayan insan varken, ülke ekonomisinin şartları üzerinde zamlar vermek bana göre yanlıştır'' görüşünü dile getirdi. 
     Baydur, Ocak ayındaki tespitten sonra Anadolu'da özellikle KOBİ'lerde çalışan kaçak işçilerin sayısının arttığını öne sürdü. 
     Asgari ücretin ne kadar artırılması gerektiği sorusu üzerine Baydur, şöyle konuştu 
     ''Asgari ücret brüt 560 milyon lira. İkramiye, yol parası gibi sosyal hakları uygulayan işyerlerinde bu miktar 950 milyon lira, toplu sözleşmeli yerlerde ise 1 milyar 80 milyon lira civarına kadar çıkıyor. Biz biryerde işverenin sırtına fazla yük bindiriyoruz. Bu tüketicinin, ihracatın sırtına yük oluyor ve alımgücü olumsuz etkileniyor. Asgari ücret, vergi ve primlerle yükünü artırıyor. 
     Asgari ücrette ölçü olmamalı. Buna ne bakanlar ne biz ne de Başbakan karışmalıdır. İlgili komisyon evvela tespitini yapmalıdır. Sonra gerekirse ilgili taraflar oturup konuşur. Asgari ücretin ne olacağını ne ben ne işçi kanadı ne de hükümet söylemeli.'' 
     
     ''İŞÇİLERİN VERİMLİLİK SEVİYESİ DÜŞÜK'' 
     Refik Baydur, başka bir soru üzerine de, Türkiye'de işçilerin verimlilik seviyesinin düşük olduğunu, Avrupa'daki bir işçinin Türkiye'dekinden 6 kat daha verimli durumda bulunduğunu savunarak, şöyle devam etti 
     ''Zor geçinmek mi tercih edilmeli, toptan işsiz kalmak mı Biz diyoruz ki iş bulmalıyız, çalışanların kalitesini artırmalıyız. Yoksa başka yolumuz yok. Yarın gecekonduda, hatta gecekondusu olmadığı halde damda yatan kişinin şehre inişinin, sel gibi akışının karşısında ne biz durabiliriz, ne siz İş sahibine de düşman olacak o kişi.'' Türkiye'de siyasetçilerin en büyük hatasının uzun yıllardan beri doğum kontrolü konusuna girmemesi olduğunu, bunun da işsizliği artıran nedenlerden biri haline geldiğini kaydeden Baydur, ''Doğum kontrolü medeni bir ihtiyaçtır. Bunu Allah'ın işine müdahale olarak görmüyorum. Doğum kontrolünü özellikle kırsal alanlarda mutlaka uygulamamız lazım'' dedi. 
     Sanayi ve Ticaret Bakanı Ali Coşkun'u, Almanya'da karşılaştığı uygulama karşısında gösterdiği tavrından dolayı tebrik eden Baydur, ''Somurtmayan, boyun eğmeyen ama ayakta duran, eğilmeyen, ihtiyaçlarını dürüstçe belirten politikacılara ihtiyacımız var. Başbakanımız da Avrupa'da hiçkimseyi kırmadan ama kafasını da eğmeden geziyor. Bunu desteklemeliyiz'' dedi. 
     AB'ye üyeliğe değinen Baydur, '' Bizi almazsanız ölürüz, kırılırız yerine, bizi almazsanız yeni bir dünya yaratırız demeliyiz'' diye konuştu. 
     Baydur, hükümetin hataları, kusurları olabileceğini ancak, her zaman bu kusurların görülmesi yerine bardağın dolu tarafının da görülmesi ve desteklenmesi gerektiğini söyledi. 
     
     ''ASGARİ ÜCRET ARTIRILMASIN'' 
     TİSK Başkan Vekili Ahmet Eren de, asgari ücretin bu seviyede kalması ve artırılmaması gerektiğini savundu. 
     Türkiye'nin en büyük avantajının ucuz emek olduğunu ifade eden Eren, asgari ücretin bölgelerin gelir seviyesine göre belirlenmesi ve daha da yukarıya çıkararak işverenin cesaretinin kırılmaması gerektiğini söyledi. 
     MÜSİAD Genel Başkanı Ömer Bolat ise, Ocak ayında asgari ücretin çok ciddi oranda artırıldığını belirterek, bundan sonra asgari ücretin enflasyon oranında artırılarak belirlenmesinin makul olacağını ifade etti. 
     Ali Coşkun'un Almanya'da yaşadığı olumsuzluğa da değinen Bolat, ''Biz iş dünyası kuruluşu olarak Coşkun'un arkasında duruyoruz ve destekliyoruz'' dedi. 
     AB'ye tam üyelikte Türkiye'nin üzerine düşeni yaptığını kaydeden Bolat, ''Bu konuda tarih vermezlerse kendileri bilirler. Türkiye de bu durumda Avrupa ile bağlarını koparmadan yeni bir medeniyet yörüngesinde ilişkilerini kuracaktır. Siyasetçilerimizin dışarda böyle dik ve vakur duruşu yürekleri ferahlatmaktadır'' diye konuştu. 
     
</TEXT>
</DOC>
