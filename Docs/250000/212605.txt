<DOC>
<DOCNO> 212605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/son/sontur16.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğalar kaçtı, insanlar kovaladı Kimileri sürüklendi... 
</HEADLINE>
<TEXT>

     Bolu'nun Mengen İlçesi'nde kesilmeye götürülen kurbanlık boğa, AK Parti Başkan Yardımcısını sürükleyerek yaraladı. Sivas'ta da kasabın elinden kaçan kurbanlık boğa, yaklaşık 3 saat süren kovalamacanın ardından yakalanarak kesildi. 
     Bolu'nun Mengen İlçesi'nde kurbanlık boğasını kesilmek üzere mezbahaya götüren AK Parti Mengen İlçe Başkan Yardımcısı Celal Çelikkaya, kontrolü kaybedince hayvanın tepmesi ve yaklaşık 10 metre sürüklemesiyle yaralandı. 
     Boğanın elinden vatandaşlar tarafından kurtarılan Çelikkaya, ambulansla Bolu İzzet Baysal Devlet Hastanesi'ne kaldırıldı. Yüzünden ve bacaklarından yaralanan Çelikkaya'nın tedavisi sürüyor. 
     
     3 SAAT UĞRAŞTIRDI 

     Sivas'ta da Uluanak Mahallesi Hoca Ahmet Yesevi Caddesi'nde kesilmek üzere dışarı çıkarılan dana, bir anlık boşluktan yararlanarak kaçtı. Önce mahalledeki okulun bahçesine giren dana, daha sonra İstasyon Caddesi'nde araçların ve yayaların arasında koşmaya başladı. 
     Yakalamak için karşısına çıkanları da vurarak yaralayan dana, yaklaşık 1500 metre koştuktan sonra, Sivas Toprak Mahsulleri Ofisi'nin bahçesine girdi. Danayı bahçede yakalamak isteyen kasap ve sahipleri başarılı olamayınca, belediye ve güvenlik güçlerine başvurdu. 
     Belediye ekiplerinin gelmemesi üzerine olay yerine çağrılan bir veteriner danaya uyuşturucu iğne yapmak istedi, ancak o da yanına yaklaşamadı. 
     Yaklaşık 3 saat sonra olay yerine getirtilen diğer kasap İsrafil ve oğlu Harun Karakuş, aldıkları darbelere rağmen danayı etkisiz hale getirmeyi başardı ve aynı yerde kesti. 
     Kurbanlık dananın sahiplerinden Rahmi Cebecioğlu, arife günü satın aldıkları danayı apartmanlarının kazan dairesinde 1 gün beklettiklerini, dananın bu nedenle huysuzlaşmış olabileceğini söyledi. 
     
</TEXT>
</DOC>
