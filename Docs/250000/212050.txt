<DOC>
<DOCNO> 212050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/ekonomi/aeko.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Seçimden önce bitirelim' 
</HEADLINE>
<TEXT>

   IMF Başkanı Horst Köhler, tasarruf, zam veya vergi artışı öngörecek tedbir paketini bekleyen yedinci gözden geçirmeyi yerel seçimden önce bitirmek istediklerini söyledi 
      Utku Çakırözer 
   
   IMF Başkanı Horst Köhler, stand - by anlaşmasının yedinci gözden geçirmesinin yerel seçimden önce bitirilmesini istediklerini söyledi. Köhler, Başbakan Tayyip Erdoğan ile görüşmesinin ardından gazetecilerin sorularını yanıtladı. IMF heyetinin yedinci gözden geçirme için bayramdan sonra Türkiye'ye dönüp dönmeyeceğinin sorulması üzerine Köhler, şöyle konuştu 
   "Türkiye'ye mümkün olduğu kadar çabuk gitmek üzere hazırlıklıyız. Ancak hükümetin ne yapacağına karar vermesi gerekiyor. Bundan sonra IMF ekibi, Türkiye'ye giderek yapıcı ve verimli görüşmelerde bulunabilir." 
   
   Zaman sorusu 
   "Yedinci gözden geçirme seçimden sonra mı olmalı " sorusu üzerine Köhler, "Bunu söylemek için erken. Biz seçimlerden önce görmek istiyoruz. Ancak bu görüşmelere bağlı" dedi. Bu arada Devlet Bakanı Ali Babacan, yedinci gözden geçirme için "Bayramdan sonra ne zaman belli bir noktaya gelirsek IMF'yi davet edeceğiz" diye konuştu. 
   IMF Birinci Başkan Yardımcısı Anne Krueger de bir süre önce yaptığı açıklamada, yedinci gözden geçirme için önlemler paketinin belli olmasını beklediklerini söylemişti. Asgari ücret, memur maaş artışı ve 2003'deki vergi gelirlerinin beklenenden az gerçekleşmesi nedeniyle telafi edici önlemler alınması gündemde. IMF yaklaşık 3.5 katrilyon liralık kaynak ihtiyacı tespitinde bulunurken, bürokraside de tasarruf, zam veya vergi artışı seçeneklerini değerlendiren çalışmalar başladı. 
   Hükümetin öncelikli seçeneği ise IMF'yi ek kaynak için zam ve vergi artışına gerek olmadığına ikna etmek yönünde. Ancak IMF kaynak için vergi artışı ve kamu ürünlerinde fiyat artışı gerektiği görüşünde. 
   
   Erdoğan'a övgü 
   Bu arada Köhler, Erdoğan'la yaptığı görüşmenin ardından gazetecilere, "Türkiye'de ekonomi takımının çalışmaları meyvelerini veriyor" dedi. Köhler, Türkiye'nin 2003'te güçlü büyüme, düşük enflasyon ve düşük faiz oranlarıyla birlikte göstermiş olduğu başarılı ekonomik performans dolayısıyla Erdoğan'ı kutladığını söyledi. Köhler, "Erdoğan'ın çok iyi bir lider olduğunu" belirtti. 
   Görüşmede bankacılık sektöründeki politikaları ele aldıklarını belirten Köhler, özellikle batık krediler nedeniyle bankaların yeniden yapılanmasında biraz gecikme olduğunu kaydetti. 
   
   'Erdoğan kadar ilgilisine rastlamadım'    Başbakan Erdoğan önceki gün IMF Başkanı Horst Köhler ve Birinci Başkan Yardımcısı Anne Krueger ile yaklaşık bir buçuk saat görüştü. Devlet Bakanı Ali Babacan ABD'deki temasları hakkında gazetecilere bilgi verirken, Köhler'in, pek çok lideri tanıdığını ancak Erdoğan kadar ekonomik gelişmeler ve parametrelerle yakından ilgilenene rastlamadığını söylediğini aktardı. 
   
   'Irak'ın imarında işbirliği özendirilsin'    Başbakan Tayyip Erdoğan, ABD yönetiminin, Amerikan firmalarını Irak'ın yeniden imarı konusunda Türk firmalarıyla işbirliğine özendirmesini istedi. ABD Ticaret Odası'nda konuşan Erdoğan, "Nitelikli sanayi bölgeleri uygulamasının da kapsamlı bir içerikle yaşama geçirilmesine önem atfediyoruz" dedi. Erdoğan, işadamlarına hitaben konuşurken de terörizmin en önemli çaresinin "yoksulluğun ortadan kaldırılması" olduğunu vurguladı. Erdoğan, "Yoksulluk, her şeyi yaptırır. İstihdam gelişirse vatandaşlarımız bu tezgaha düşmeyecektir" dedi. 100 bin konut ve duble yol çalışmalarıyla ilgili bilgi veren Erdoğan, "Niçin ülkemin insanı tezekle yapılmış evde otursun 50 metre öteye gidip ihtiyaç gidersin " dedi. Bu arada yurtdışına başbakan ya da bakanlarla gitmenin iş bağlantıları açısından kolaylığına dikkat çeken bir işadamı, "Masraflarını biz karşılasak, bir grup milletvekilinin sizi temsil ederek bizimle gelmesine izin verir misiniz " diye sordu. Erdoğan, milletvekillerinin bu tür faaliyetlere katılabileceğini belirtirken, "Ama iş onların masraflarını karşılamaya giderse olay başka başka yerlere varabilir" uyarısında bulundu. 
   
   
</TEXT>
</DOC>
