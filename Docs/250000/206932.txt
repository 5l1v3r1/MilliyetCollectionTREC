<DOC>
<DOCNO> 206932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/spor/aspo.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
BAŞKAN BENİ KANDIRDI 
</HEADLINE>
<TEXT>

   Ortega, tüm telefonlarının sürekli açık olmasına rağmen aranmadığını belirtti, "Yıldırım beni kişisel oyuncağı haline getirdi. Kanımca sadece, kaybettiği parasını ve prestijini geri almak istiyor" dedi 
      ÖZEL HABER MEHMET ÇİFTÇİ 

   
   "Evimde bekledim" 
   SARI - Lacivertli kulüple FIFA'lık olan, ancak geçtiğimiz ay İspanya'nın başkenti Madrid'e yapılan zirve sonrası dönmeyi kabul eden Ortega, MİLLİYET'e verdiği demeçte Başkan Aziz Yıldırım'ı topa tuttu. Yönetimin "Ulaşamıyoruz" dediği Arjantinli yıldız, MİLLİYET'in telefonla bir çevirişte bulduğu Buenos Aires'ten seslendi "Hiçbir yere gitmedim, evimin telefonu da, cep telefonum da sürekli açık. İşte sizinle konuşuyorum. Kimse beni 4 Ocak'ta, Türkiye'de ol diye aramadı. Oysa bavullarımı bile hazırlayıp, evimde telefon bekledim". 
   
   "Kulüp sorunu değil" 
   ORTEGA, Türkiye'de kendisini suçlu göstermek istediklerini de ileri sürdü, "Gelmek istemeyen ben değilim, getirmek istemeyen Fenerbahçe yönetimidir" dedi. Arjantinli futbolcu, "Aziz Yıldırım beni kişisel oyuncağı haline getirdi. Benimle Madrid'de görüştü. Her konuda anlaştık. Hatta orada sözleşme imzalamaya bile hazırdım. Birden bire yeniden vazgeçti. Fenerbahçe'ye tekrar dönüşüm, artık kulüp sorunu olmaktan çıktı, Ariel Ortega - Aziz Yıldırım sorunu haline geldi. Tek sorumlu başkandır. Beni kandırdı" diye konuştu. 
   
   "Çok para istemedim" 
   ARJANTİNLİ yıldız, Aziz Yıldırım'ın kaybettiği parasını ve prestijini geri almaya çalıştığını ileri sürdü. Ortega, "Sanki, Fenerbahçe'de oynamak istemeyen kişiymişim gibi haberler çıkartılıyor. Doğru değil. Tüm Fenerbahçe taraftarı bilsin ki, kesinlikle Fenerbahçe'den fazla para talep etmedim. Hatta Türkiye'ye para için dönmek istemedim. Eğer böyle yansıtılıyorsa, yalandır. Yaptığım belki hataydı, bunu anladım. Yeni bir şans istedim. Bir gün tamam dediler, bir gün bekle dediler. Artık yoruldum" ifadesini kullandı. 
   
   "Tatil yapacağım" 
   "ANLADIĞIM kadarıyla, gidişim Aziz Yıldırım'ın gururuna dokundu" diyen Ortega şöyle devam etti "Bu yüzden benimle oynuyor. Daum'a, İspanya'da kendisiyle çalışmaktan memnun olacağımı söylemiştim. Bu sözümün arkasındayım. Onunla beraber olmaya hazırım. Ama Başkan'ın bunu istediğini sanmıyorum. Daum'un bu gerçekleri bilmesini istiyorum. Şimdi ailemle Miami'ye gidip, dinleneceğim. Türkiye'ye dönemediğim için üzgünüm. Taraftarların formalarımı kapıştığını duymuş ve sevinmiştim. Ama o taraftarlar, bu gerçekleri bilsinler diye konuştum". 
   
   Formalar ne olacak    ORTEGA'NIN geri döneceğinin işaretini vererek, Fenerium mağazalarında yeniden forma satışlarına başlayan Fenerbahçe Kulübü önemli bir gelir elde etti. Elde kalan Arjantinli yıldızın formalarını taraftarlara aldırtan Sarı - Lacivertli yönetimin, yaşanacak ikinci hayal kırıklığı sonrası nasıl bir yol izleyeceği ise merak konusu oldu. 
   
   Samandıra'da kartopu savaşı    Neşeli idman 
   FENERBAHÇE'NİN dünkü idmanı karla kaplı zeminde çok neşeli geçti. Teknik Direktör Christoph Daum idman öncesinde kar botlarıyla saha çizgilerini çizerken oyuncularından alkış aldı. Çift kaleye maskeyle çıkan Tuncay, kaybettikleri maç sonunda galip gelen Hooijdonk'un takımının resmini çekerek kutladı. Sarı - Lacivertli futbolcular daha sonra tesislerin yanındaki arazide koşup ardından kar topu savaşı yaptılar. 
   
   Kamp başlıyor 
   RİZE, İstanbul ve Trabzon maçlarında oynayamayacak olan Aurelio ile sakat Kemal'in dışında Luciano ve Nobre çalışmaya katılmazken Servet ile Serhat'ın bugün İsviçre'ye kontrole gideceği öğrenildi. Bu sabah Antalya'ya gidecek olan Sarı - Lacivertliler'de PAF takımından Taylan, Zafer, İshak ve kaleci Melih de yer alacak. Bir haftalık kamp boyunca üç hazırlık maçı yapacak olan Fenerbahçe 14 Ocak'ta İstanbul'a dönecek. 
   
   
</TEXT>
</DOC>
