<DOC>
<DOCNO> 242411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonspo11.html </URL>
<DATE> 2004/05/24/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Konyaspor'da sözleşmeleri biten Ogün ve Cenk beklemede... 
</HEADLINE>
<TEXT>

     Sözleşmeleri sona eren Konyaspor'un başarılı oyuncuları kaptan Ogün ve golcü Cenk'in durumu, yeni teknik direktörün vereceği rapora göre belli olacak. 
     Bir süredir görüşülen Aykut Kocaman'ı son anda Malatyaspor'a kaptıran, ardından da Çaykur Rizespor'un ön protokol imzaladığı Sakıp Özberk ile görüşüp prensip anlaşmasına varan Konyaspor'da, şimdi gözler imzaya çevrildi. 
     Sözleşme imzalanmadan hiçbir anlaşmaya kesin gözüyle bakmayan yeşil-beyazlılar, Özberk ile aralarındaki bazı pürüzleri giderdikten sonra masaya oturmayı ve mukavele imzalamayı hedefliyor. 
     Öte yandan, teknik direktör sorunu çözülmediği için Konyaspor ile sözleşmesi sona eren Ogün ve Cenk'in durumu da netlik kazanmadı. Takımda kalmayı istediklerini yönetime ileten başarılı futbolcularla teknik direktörün vereceği rapor doğrultusunda masaya oturulacak. 
     Kulüp basın sözcüsü Sefa Ortaç, transfer ücretlerinin çok yüksek olduğunu, dış transferde adeta futbolcuların yanına yaklaşamadıklarını söyledi. 
     Bazı futbolcularla görüştüklerini ve yüksek ücretler nedeniyle vazgeçtiklerini ifade eden Ortaç, ''Transferde aceleci davranmak istemiyoruz. Bu bizi ileriye dönük olarak büyük ekonomik sıkıntılara sokabilir. Transferde ince eleyip sık dokumak zorundayız. Bunun için de bekliyoruz. Bütçemize ve takımımıza uygun futbolcu bulduğumuz anda anlaşma yapacağız'' dedi. 
     
</TEXT>
</DOC>
