<DOC>
<DOCNO> 248112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonsiy29.html </URL>
<DATE> 2004/06/15/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Türkiye'den İKÖ Genel Sekreterliği için yeni öneri... 
</HEADLINE>
<TEXT>

     İKÖ dışişleri bakanları toplantısı çerçevesinde örgütün yeni genel sekreterinin belirlenmesi için çeşitli yöntemler üzerinde durulurken, Türkiye bu çerçevede yeni bir öneri getirdi. 
     Edinilen bilgiye göre, Türkiye, üç genel sekreter adayının genel kurulda onar dakika konuşarak, genel sekreter oldukları takdirde neler yapacaklarına ilişkin üyeleri bilgilendirmesini önerdi. Öneride, konuşmaların ardından oylamaya geçilmesi ve oylamadan fazla oy alan adayın lehine diğer iki adayın çekilmesi öngörülüyor. Böylece, oylamadan önde çıkan adayın, Asya grubunun üzerinde anlaşmaya vardığı isim olarak takdim edilebileceği belirtiliyor. 
     Kaynaklar, ''genel sekreterin gelenekler zedelenmeden belirlenmesine çalışıldığını'' kaydederken, Türkiye'nin önerisinin üyeler arasında değerlendirildiğini bildirdiler. 
     Bu arada, Türkiye'nin önerisinin yanı sıra iki aşamalı seçim, üçte ikilik seçim gibi, genel sekreterin belirlenmesinde farklı yöntemlerin gündemde olduğu belirtiliyor. Yöntem konusunda belirsizlik sürerken, genel sekreterliğe ilişkin halen bir uzlaşmaya varılamamış olması nedeniyle, örgüt tarihinde genel sekreterlik için ilk kez oylama yapılması bekleniyor. Oylamanın bugün yapılabileceği, ancak sürecin yarına da sarkabileceği belirtiliyor. 
     İKÖ genel sekreterliği için Türkiye, Bangladeş ve Malezya adayları yarışırken, esas çekişmenin, bir önceki dönemde de adaylıklarını açıklayan Türkiye ile Bangladeş arasında olduğu kaydediliyor. 
     
</TEXT>
</DOC>
