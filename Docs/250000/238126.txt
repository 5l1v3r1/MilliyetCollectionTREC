<DOC>
<DOCNO> 238126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonsiy06.html </URL>
<DATE> 2004/05/07/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Çiçek ''Laiklik konusunda gösterilen hassasiyetlere saygı duyuyoruz'' 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, laiklik konusunun Türkiye'deki herkesin müşterek paydası olduğunu belirterek, ''Hükümet olarak biz, laikliğin korunması, laikliğin güçlendirilmesi ve bu müşterek paydanın daha da sağlamlaştırılması noktasında elimizden gelen her türlü hassasiyeti gösteriyoruz'' dedi. 
     Çiçek, TBMM'de gazetecilerin Genelkurmay Başkanlığı'nın açıklamasıyla ilgili değerlendirmesini sorması üzerine şunları söyledi 
     ''Laiklik konusu, Türkiye'de zaman zaman gündeme geliyor. Laiklik konusu Türkiye'deki herkesin müşterek paydasıdır. Samimi olarak kanaatim bu ülkenin Cumhuriyet ile beraber elde ettiği en önemli kazanımlardan birisidir. Bugün Türkiye'nin dış dünyada diğer İslam ülkelerine nazaran daha fazla itibarı varsa ve Türkiye'ye olan ilgi her geçen gün artıyorsa bu, bir taraftan halkının çok önemli bir kısmının Müslüman olması, devlet yapısı olarak da laikliği benimsemiş olmasıdır. 
     Bundan hareketle ifade etmek istiyorum ki laiklik ülkemiz için bir kazanımdır. Hükümet olarak da biz, laikliğin korunması, laikliğin güçlendirilmesi ve bu müşterek paydanın daha da sağlamlaştırılması noktasında elimizden gelen her türlü hassasiyeti gösteriyoruz. Bu bizim de benimsediğimiz bir husustur. Bu noktada hiç kimsenin herhangi bir tereddüde kapılmasına da gerek yoktur. 
     Laikliğin korunması bizim Hükümet olarak aynı zamanda Anayasal görevimizdir, tarihi görevimizdir, milletimize karşı olan sorumluluğumuzun da gereğidir.'' 
     
     ''DEMOKRATİK DEVLET'' 

     Türkiye'nin laik devlet olduğu gibi aynı zamanda demokratik bir devlet olduğunu vurgulayan Çiçek, ''Hepimiz, bir taraftan laikliği korurken, öbür taraftan da bazı eksiklikleri olsa bile bunları gidermeye elbirliği ile çalışıyoruz. Amacımız demokrasimizi kurumsallaştırmaktır, onu kalıcı kılmaktır '' diye konuştu. 
     Laik-demokratik devletin herkesin güvencesi olduğunu ifade eden Çiçek, bu konuda gösterilen hassasiyetleri her zaman saygı ile karşıladığını söyledi. 
     Çiçek, gözardı edilen bazı konular da bulunduğunu kaydederek, sözlerini şöyle sürdürdü 
     ''Türkiye bir hukuk devletidir. Anayasası, kuralları, kurumları vardır. Devlet adına, millet adına yapılacak her türlü tasarruf Anayasa'ya göre üç işlem dışında denetime tabidir. Bu ülkede parlamento açık, bu ülkede basın var, soru soruyor, hiçbir Avrupa ülkesinde olmadığı kadar televizyonlar var... Her şey çok açık ve şeffaf bir şekilde toplumun gözü önünde cereyan ediyor. Dolayısıyla işleyen bir demokrasi var. Denetim mekanizmaları var, muhalefeti var, yargısı var, kamuoyu var. Onun için ben, meseleyi bu çerçevede değerlendirmek ve sorunu da bu çerçevede aramakta hepimizin menfaati var diye düşünüyorum.'' 
Bir gazetecinin, bu kadar tepkiye rağmen YÖK tasarısının kabul edilip edilmeyeceğini sorması üzerine de Çiçek, bugün Meclis'in gündeminde Anayasa değişikliğinin bulunduğunu söyledi. Tasarının, gelecek haftanın konusu olduğunu kaydeden Çiçek, bir başka soru üzerine de ''ben bir açıklamaya karşılık bir başka açıklama, oradaki şu cümleye karşılık, şu cümleyi söylemem lazım gibi bir noktan hareket etmiyorum. Ben kişisel kanaatimi açıklıyorum'' dedi. 
     
</TEXT>
</DOC>
