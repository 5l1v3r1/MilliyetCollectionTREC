<DOC>
<DOCNO> 237776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun59.html </URL>
<DATE> 2004/05/06/ </DATE>
<TIME> 21.18 </TIME>
<AUTHOR>  </AUTHOR>
<HEADLINE>
Bush,İsrail'in işgal ettiği topraklardan çekilmesini istedi 
</HEADLINE>
<TEXT>

     ABD Başkanı George Bush, Irak'ta esirlere yapılan işkencelerden dolayı özür dilerken, Savunma Bakanı Donald Rumsfeld'in kabinede kalacağını söyledi. 
     Bush, Beyaz Saray'da Ürdün Kralı Abdullah ile yaptığı ortak basın toplantısında, ''Bakan Rumsfeld milletimize iyi hizmet etti. Rumsfeld iki savaş sırasında da bakandı ve kendisi kabinemin önemli bir parçası'' diye konuştu. 
     Irak'taki esirlere cezaevinde yapılan işkence fotoğraflarının basına yansımasından sonra, Demokratlar Rumsfeld'e istifa çağrısında bulunmuşlardı. 
     
     Ortadoğu 
     Başkan Bush, İsrail-Filistin sorunu konusundaki açıklamasında ise Gazze ve Batı Şeria ile ilgili planı konusunda geçen ay İsrail Başbakanı Ariel Şaron'a verdiği teminatı yinelemedi ve İsrail'den işgal ettiği topraklardan çekilmesini istedi. 
     Bush, tüm bu meselelerin, BM Güvenlik Konseyi'nin İsrail'in işgal altındaki topraklardan çekilmesiyle ilgili kararları zemininde müzakere edilmesi gerektiğini söyledi. 
     Bundan birkaç hafta önce, Batı Şeria'da bazı Yahudi yerleşimlerinin bırakılması ve Filistinli mültecilerin İsrail'e yerleştirilmemesi konusunda Şaron'a açıkça destek veren Bush, bu kez ''Daha önce dediğim gibi, tüm nihai statü meseleleri taraflar arasında müzakere edilmeli ve ABD bu müzakerelerin sonucunu etkilemeyecek'' demekle yetindi. 
     Bush, kısa bir süre içinde Filistin Başbakanı Ahmet Kurey'e görüşlerini içeren bir mektup yazacağını belirterek ''ABD ile Filistin arasındaki diyalogu geliştireceğiz'' dedi. 
     Kral Abdullah da İsrail'in 1967 öncesindeki sınırlarına geri çekilmesi gerektiğini belirterek, tüm nihai statü meselelerinin, karar vermek durumundaki taraflara ait olduğunu söyledi. 
     
</TEXT>
</DOC>
