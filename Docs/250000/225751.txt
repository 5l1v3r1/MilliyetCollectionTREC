<DOC>
<DOCNO> 225751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sondun08.html </URL>
<DATE> 2004/03/26/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
4. Annan Planı yarın sunuluyor... ABD ne zaman devreye girecek 
</HEADLINE>
<TEXT>

     BM Genel Sekreteri Kofi Annan'ın, kamuoyunda Dördüncü Annan Planı olarak bilinen Kıbrıs'ta çözüme ilişkin hazırladığı son taslağı, yarın Kıbrıs görüşmelerinin yapıldığı İsviçre'nin Burgenstock kasabasında taraflara sunmasının beklendiği bildirildi. 
     AA'nın Washington'da diplomatik kaynaklardan aldığı bilgiye göre, Annan, Burgenstock'a ulaştığında, Perulu özel temsilcisi Alvaro de Soto ile durum değerlendirmesi yapacak, ardından yarın Dördüncü Annan Planı'nı, Türkiye, Yunanistan ve Kıbrıs Türk ve Rum taraflarına sunacak. 
     Türk ve Yunan başbakanları Recep Tayyip Erdoğan ve Kostas Karamanlis'in pazartesi günü katılımıyla da, tarafların çarşamba gününe kadar bu taslak üzerinde calışmaları bekleniyor. 
     Bu arada, ABD yönetiminin, Dördüncü Annan Planı'nın taraflara sunulmasının ardından devreye girebilecegi belirtildi. Diplomatik kaynaklar, bunun da, ABD Dışişleri Bakanı Colin Powell'ın pazar gününden itibaren taraflarla yapabileceği telefon görüşmeleri şeklinde olmasının beklendiğine işaret ettiler. 
     13 Şubat'ta New York'ta BM'de mutabık kalınan yönteme göre, İsviçre'deki sürecin sonunda anlaşma sağlanamayan konularda son karar Annan'ın olacak. Annan'ın Kıbrıs'ta iki tarafta referanduma sunulması öngörülen nihai metninin, Nisan'ın ilk haftasında kesinleşmesi bekleniyor. 
     
</TEXT>
</DOC>
