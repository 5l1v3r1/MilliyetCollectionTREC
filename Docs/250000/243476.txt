<DOC>
<DOCNO> 243476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sondun01.html </URL>
<DATE> 2004/05/28/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
ABD, Irak'ta tarih belirlenmesine karşı... 
</HEADLINE>
<TEXT>

     ABD, BM Güvenlik Konseyi'nin bazı üyelerinin istediği, ''Irak'taki yabancı askerlerin görev süresinin sona erdirilmesi için bir tarih belirlenmesine'' karşı çıkıyor. 
     Irak'taki yabancı askerlerin görev sürelerinin sona erdirilmesi için tarih belirlemenin gerçekçi olmadığını belirten ABD Dışişleri Bakanlığı sözcüsü Richard Boucher, ''Çokuluslu gücün görev süresinin sonu için keyfi olarak bir tarih belirlenemez'' dedi. 
     Boucher, Irak'ta istikrarın hüküm sürdüğü ve Iraklıların kendi başlarına güvenliği sağlayabildiği zaman Washington'un askerlerini çekmek istediğini vurgulayarak, ''Sorun keyfi bir tarihte bizi gitmeye zorlamak değildir. Sorun görevimizi ne zaman tamamlayacağımız, ne zaman Iraklıların kendi görevlerini yerine getireceği ve ülkenin güvenliğini sağlamaya muktedir olacağıdır. İşte o zaman bizler ve Iraklılar, bu görevin sona ermesinden memnuniyet duyacağız'' dedi. 
     ABD'nin sınırsız bir görev süresi istemediğini de belirten Boucher, ''Ancak kimse belli bir takvime göre, özellikle de New York'ta belirlenen bir takvime göre güvenlik durumunun çözülüp çözülemeyeceğini önceden kestiremez'' ifadesini kullandı. 
     BM Güvenlik Konseyi'nde veto yetkisine sahip Çin, ABD ve İngiltere tarafından Pazartesi günü Konsey'e sunulan yeni Irak karar tasarısında bazı değişiklikler yapılmasını önermiş, gelecek yıl ocak ayında yapılacak seçimlerden sonra kurulacak yeni Irak hükümetinin, uluslararası gücün görev süresinin uzatılması konusundaki görüşlerine saygı duyulması gerektiğini kaydetmişti. 
     Yabancı askerlerin görev süresinin Ocak 2005'te sona ermesini öneren Çin'in teklifi, yine veto yetkisine sahip Fransa ile daimi olmayan üye ülke Almanya tarafından desteklenmişti. 
     
</TEXT>
</DOC>
