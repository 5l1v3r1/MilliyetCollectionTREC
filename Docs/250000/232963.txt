<DOC>
<DOCNO> 232963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonyas11.html </URL>
<DATE> 2004/04/19/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Penguenler, turistlerin geldiği yerlerde daha çok çoğalıyor .. 
</HEADLINE>
<TEXT>

     Yeni Zelandalı bilim adamları, penguenlerin turistlerin varlığından rahatsız olmadığını, hatta turistlerin uğradığı bölgelerde yaşayan penguenlerin daha çok çoğaldığının tespit edildiğini belirttiler. 
     ''New Zealand Herald'' gazetesinde yayımlanan habere göre, 3 yıldır ''pygoscelis adeliae'' türündeki 16 farklı penguen kolonisini inceleyen Waikato Üniversitesi'nde görevli biyolog Nick Ling ve ekibi, düzenli olarak turistlerin ziyaret ettiği bölgelerde yaşayan penguenlerin yavrularının ölüm oranının, sakin bölgelerdekilerden daha az olduğunu tespit etti. 
     Penguenlerin insanların varlığından rahatsız olmadığını ve çiftleşme sayılarının azalmadığını belirten bilim adamları, turistlerin, yavru penguenler için tehlikeli olan yırtıcı martıları kaçırmalarının ölüm oranının düşük olmasının nedeni olabileceğini kaydettiler. 
     Turistlerin penguenler üzerindeki etkisini inceleyen bilim adamları, Antarktika'ya gelen turistlerin penguen kolonilerine yaklaşmamaları gerektiğini, fakat penguenler insanlara doğru yürüdükleri için, aradaki mesafenin çok kısa kaldığını ifade ediyorlar. 
     Penguenlerin kalp atışlarının turistler yaklaştığında hızlandığının yapılan araştırmalarda tespit edildiğini söyleyen Ling, bunun uzun vadede olası etkilerinin henüz bilinmediğini kaydetti. 
     
</TEXT>
</DOC>
