<DOC>
<DOCNO> 232610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sontur16.html </URL>
<DATE> 2004/04/18/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Firari cinayet sanığı 6 yıl sonra yakalandı... 
</HEADLINE>
<TEXT>

     Eski DYP Selçuklu İlçe Başkanı Ramazan Sağır'ın öldürülmesi olayının azmettiricisi olduğu iddiasıyla aranan Ali Rıza Durna, 6 yıl aradan sonra İstanbul'da yakalandı. Durna, Konya'da çıkarıldığı Nöbetçi Mahkeme tarafından tutuklandı. 
     Alınan bilgiye göre, eski DYP Selçuklu İlçe Başkanı Ramazan Sağır'ın öldürülmesi olayının azmettirici firari sanığı olan ve hakkında gıyabi tutuklama kararı bulunan Ali Rıza Durna, Konya Emniyet Müdürlüğü Kaçakçılık ve Organize Suçlar Şube Müdürlüğü bünyesinde oluşturulan özel bir ekibin İstanbul polisiyle ortaklaşa yaptığı operasyon sonucu, İstanbul'da yakalanarak Konya'ya getirildi. 
     Durna, yoğun güvenlik önlemleri altında Konya'da çıkarıldığı Nöbetçi Mahkeme tarafından tutuklanarak cezaevine gönderildi. 
     Ramazan Sağır, 1998 yılının haziran ayında, Nene Hatun Parkı yakınlarındaki evinden çıktığı sırada Murat Sevinç tarafından silahla vurularak öldürülmüş, olayın azmettiricilerinden biri olan babası Nuri Sevinç ile birlikte yargılanarak müebbet hapis cezasına çarptırılmıştı. 
     Ali Rıza Durna, olayın azmettirici firari sanığı olarak gıyabında yargılanmış, hakkında tutuklama kararı verilmişti. Aynı zamanda, çıkar amaçlı suç örgütü kurmak iddiasıyla aranan Ali Rıza Durna, geçen ay Konya'da uğradığı silahla saldırı sonucu ölen ve ''Pehlivan'' lakaplı Mustafa Durna'nın oğluydu. 
     
</TEXT>
</DOC>
