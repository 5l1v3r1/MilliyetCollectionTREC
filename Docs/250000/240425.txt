<DOC>
<DOCNO> 240425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/spor/yercan.html </URL>
<DATE> 2004/05/16/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
İş bilenin... 
</HEADLINE>
<TEXT>



Belki de en avantajlı durumdaki ekipti Akçaabat Sebatspor. Deplasmandaki Rize ve Beşiktaş galibiyetlerinin arasına Samsun zaferini de eklemiş, moralini yükseltmişti. İbre bu kadar lehineyken anlaşılmaz bir ilk yarı oynadı Karadeniz temsilcisi. Sahada roller değişmiş gibiydi. Onur mücadelesinin dışında kaygısı olmayan Ankaragücü, "can derdi"ndeymişcesine saldırıyor, kazanması gereken Akçaabat Sebatspor ise sadece "mal derdi" kaygısı taşıyan kasap misali rakibini seyrediyordu. 
Ev sahibi takımın bu vurdumduymaz dakikalarında Başkent ekibinin şok golü geldi. Hamza'nın affedilmez hatasında topu önünde bulan Umut, Metin Aktaş'ı avlarken rakibi kaosun kucağına itiyordu. Takımının oynadığı futbola bir "isyan" gibiydi Oktay'ın kullandığı serbest atış. Topun başına geldi, baraja rağmen müthiş vurdu ve skora dengeyi getirdi. Bu moral sayısına rağmen hatalar içindeki Akçaabat Sebatspor'da hata yapma sırası kaleci Metin Aktaş'a gelmişti. Yılmaz'ın yaklaşık 35 metreden kullandığı serbest atışı "al da at" dercesine Hakan Kutlu'nun önüne tokatladı, o da tamamladı. Orta sahasından defansına, defansından kalecisine kadar her hattının sapır sapır döküldüğü Karadeniz ekibinde galibiyete inanmış, sahaya yüreğini koyan iki isim vardı inatla ayakta kalan. Buram buram tecrübe kokan, yılların iki yıldız ayağı Orhan ve Oktay. İlk yarı sona ererken önce Orhan aşırtma vuruşla skoru bir kez daha eşitledi, ardından Oktay uzatmalarda ligde kalışı müjdeledi. 
Oktay - Orhan formülüyle Ankaragücü kilidini açan A.Sebat, ilk yarıda yakaladığı bu avantajı korumak için daha derli toplu ve kendinden emin ikinci yarı oynadı. Orta sahanın oyuna dönmesiyle alan daraltan ve rakibe top yapma imkanı bırakmayan Sebat, bu yarıda kalesinde önemli bir tehlike yaşamadı. 
Öküz altında buzağı arayanların hiçbir kulp takamayacağı, hiçbir çirkinlik yakıştıramayacağı, hatır ya da gönülün olmadığı, lekesiz, şikesiz tertemiz bir maç oynadı iki ekip. 
Hakem Serdar Tatlı, tansiyonu yüksek böylesi bir maçta oyun kontrolünü elinden kaçırmadan, skora etki edecek hata yapmadan mükemmele yakın maç yönetti. 


</TEXT>
</DOC>
