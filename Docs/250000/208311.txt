<DOC>
<DOCNO> 208311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sondun16.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Eroğlu "Güvendiğimiz yerlerden değişik davranışlarla karşılaştık" 
</HEADLINE>
<TEXT>

     KKTC Ulusal Birlik Partisi UBP ve Başbakan Derviş Eroğlu, partisinin muhalefet görevini en iyi şekilde yapacağını ifade ederek, ''Bir devleti kurmanın ve yaşatmanın sorumluluğunun bilincinde hükümet ettik, muhalefetimizi de bu bilinç içerisinde devam ettireceğiz'' dedi. 
     Eroğlu, partisinin Meclis Grubu toplantısından önce gazetecilere yaptığı açıklamada, Cumhuriyetçi Türk Partisi CTP ve Demokrat Parti'nin DP , seçimlerde söylediklerinden bazı tavizler vererek bir noktaya geldiğini ifade etti ve ''Şu andan itibaren UBP muhalefet görevini üstlenmiş bulunuyor. Bu görevi de ülke ve halkımızın menfaatleri doğrultusunda en iyi şekilde yapacağımızdan kimsenin endişesi olmasın'' ifadesini kullandı. 
     Halka inandıklarını ve güvendiklerini belirten Eroğlu, ''Bazen güvendiğiniz yerlerden ve güvenme durumunda olduğunuz yerlerden de değişik davranışlarla karşı karşıya kalabiliyorsunuz. UBP, bu bakımdan da tecrübeli bir partidir'' diye konuştu. 
     Eroğlu, bir gazetecinin, ''bu sözlerinin bir sitem olup olmadığı'' sorusuna, ''Yorum size aittir'' karşılığını verdi. 
     UBP olarak muhalefet görevine hazır vaziyette olduklarını kaydeden Eroğlu, ''Ülke gerçeklerini biliyoruz, halkımızın beklentilerini biliyoruz. Halkımızın beklentileri doğrultusunda en iyi şekilde muhalefet yapmaya çalışacağız. Biz yıllardan beri, halkımızın ve devletimizin hizmetindeyiz. Bir devleti kurmanın ve yaşatmanın sorumluluğunun bilincinde hükümet ettik, muhalefetimizi de bu bilinç içerisinde devam ettireceğiz'' diye konuştu. 
     Derviş Eroğlu, kulislerde, ''koalisyon hükümetinde bazı sıkıntılar yaşandığı ve bir istifanın söz konusu olduğuyla'' ilgili görüşler bulunduğunun hatırlatılması üzerine, hükümet kuran partilerden bir istifa olmadığını belirterek, ''iki partinin de böyle bir sorun yaşamamak düşüncesiyle dıştan bakan atamayı tercih ettiğini'' kaydetti. Eroğlu, DP'nin üç, CTP'nin de beş bakanlığı dıştan atadığının görüldüğünü söyledi. 
     Eroğlu, meclis başkan ve başkan yardımcılığı seçimiyle ilgili sorular üzerine ise, meclis aritmetiğine göre, meclis başkan yardımcılığının UBP'ye düştüğünü ifade ederek, CTP-DP'nin meclis başkan yardımcılığı üzerinde de anlaştığını ve DP'nin başkan yardımcılığı için aday göstereceği konusunda UBP'ye bilgi verildiğini belirtti. 
     Bu arada Meclis Başkanı'nın CTP milletvekili Fatma Ekenoğlu olacağına kesin gözüyle bakılıyor. 
     
</TEXT>
</DOC>
