<DOC>
<DOCNO> 200059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sontur03.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Dershanede yangın... Yoğun dumandan öğrenciler mahsur kaldı... 
</HEADLINE>
<TEXT>

     Trabzon'da, içinde Uğur Dershanesi'nin de bulunduğu bir iş merkezinin kalorifer dairesinde yangın çıktı. Yoğun duman nedeniyle bazı öğrenciler dershanede mahsur kaldı. 
     Gazipaşa Mahallesi Rüştü Araz İş Merkezi'nin kalorifer dairesinde sabah saatlerinde brülörden sızan fuel-oilin tutuşmasıyla yangın çıktı. Yangın sonucu oluşan yoğun duman, kısa sürede binanın diğer katlarına da yayıldı. 
     Trabzon Belediyesi İtfaiye Müdürlüğü ekiplerinin müdahale ettiği yangında, dershanede bulunan 50-60 kadar öğrencinin bir kısmı tahliye edilirken, bazı öğrenciler yoğun duman nedeniyle üst katlarda mahsur kaldı. 
     Elektriklerin kesilmesi sonucu asansörde yaklaşık 5 dakika mahsur kalan dershanenin matematik öğretmeni Yaşar Gültekin, bir görevlinin yardımıyla kurtarılırken, dumandan zehirlenen hizmetli Ahmet Yorgun hastaneye kaldırıldı. 
     Kalorifer dairesinde bulunan ''Arap'' adlı bir köpek ise son anda fark edilerek dışarı çıkarıldı. 
     Can kaybının olmadığı yangın, itfaiye ekiplerinin müdahalesi sonucu kısa sürede söndürüldü. Yoğun dumanın etkisini kaybetmesiyle mahsur kalan öğrenciler tahliye edilirken, panik yaşayan bazı öğrencilerin ağladığı görüldü. 
     
</TEXT>
</DOC>
