<DOC>
<DOCNO> 232852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonsiy22.html </URL>
<DATE> 2004/04/19/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Sempozyumda, Erdoğan ve Baykal arasında söz düellosu 
</HEADLINE>
<TEXT>

     ANKARA Milliyet 

Başbakan Recep Tayyip Erdoğan ile CHP Genel Başkanı Deniz Baykal, laikliğin tanımı konusunda tartıştı. Baykal, "Laik devlet, inanç alanında özgürlükçü bir ortam tesis eden devlettir" diyen Erdoğan'a, "'Benim inancım eğitimi, hukuku ve devlet yönetimini şekillendirsin' demek, laiklikle bağdaşmıyor" karşılığını verdi. 
     Milli Egemenlik Haftası dün TBMM Başkanı Bülent Arınç'ın düzenlediği, "Milli Egemenlik ve Siyaset Sempozyumu" ile açıldı. Laikliğin, dini inanç ve dünya görüşü farklılıklarını milletin mevcudiyetine engel olarak görmeyen bir anlayışın ürünü olduğunu vurgulayan Erdoğan, "Laik devlet, sadece dini normlar tarafından belirlenmeyen devlet değildir. Milli egemenliğin gereği olarak, aynı zamanda milletin yaşattığı farklı inanç ve değerlere eşit mesafede olan, bu inançlar arasında ayrım gözetmeyen ve inanç alanında özgürlükçü bir ortam tesis eden devlettir" dedi. 
     
     Cumhuriyet ve demokrasi 

     Devlet gibi milletin temsilcilerinin de, görevlerini yerine getirirken insanları din, dil, etnik köken, siyasi görüş gibi birbirlerinden farklı vasıflarına göre ayırt etmemeleri gerektiğini belirten Erdoğan, şunları söyledi 
     "Bu ilkeye bağlılıkları, yüklendikleri temsil görevini layıkıyla yerine getirebilmelerinin ön şartıdır. Milletimizin tüm fertleri, dini, siyasi, felsefi görüş ve inanışları ne olursa olsun, bizim için eşit değerdedir ve öyle de olmalıdır. Cumhuriyetimiz demokratik prensipler üzerinde yükselmiştir. Bugün hiç kimsenin, ayrılmaz bir bütün haline gelmiş cumhuriyetimizle demokrasimizi çatıştırmaya, birbirleriyle kıyaslamaya hakkı yoktur. Cumhuriyet bizim asla terk etmeyeceğimiz yönetim biçimimizdir. Demokrasi ise siyasal sistemimizin temelinde yatan unsurdur." 
     
     Artık askeri müdahale olmaz 

     "Bu Meclis artık padişahın değil, milletin Meclis'idir" diyen Baykal da şöyle konuştu 
     "Laiklikte, bütün inançların devletin gözünde eşit ve saygıya değer olduğu kabul edilir. Ama laiklik anlayışımızı sadece din özgürlüğüne, inançlara tolerans anlayışına indirirsek eksik anlamış oluruz. Laikliğin başka bir boyutu daha var. Bu da, hiçbir dinsel düşüncenin ve inancın eğitimi, hukuku ve devlet yönetimini şekillendirmesinin doğru olmadığıdır." Baykal bir soru üzerine de Türkiye'de artık askeri müdahale olmayacağına inandığını belirtti. 
     
     Erdoğan'dan YÖK tepkisi 

     Erdoğan, "YÖK konusunda, parayı veren hükümetin etkili olması gerektiği" yolundaki sözlerini eleştiren Baykal'ı şöyle yanıtladı "Batıda bir söz vardır 'Parayı veren akıbetine de hakim olur' diye. Sabancı da bana mektup yazmıştı. 250 milyon dolar yatırdığı, her yıl sübvanse ettiği üniversitenin rektörünü YÖK'ün atamasına karşı çıkmıştı." Erdoğan, YÖK'ün yasa taslağındaki, "yürütmenin Bakanlar Kurulu ve YÖK tarafından yapılacağına ilişkin" hükme de "Böyle şey olur mu " diyerek tepki gösterdi. 
     
</TEXT>
</DOC>
