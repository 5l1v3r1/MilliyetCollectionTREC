<DOC>
<DOCNO> 243612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sonspo20.html </URL>
<DATE> 2004/05/28/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Göztepe'de 15 trilyonluk borç... 
</HEADLINE>
<TEXT>

     İkinci Futbol Ligi A Kategorisi'nden düşen Göztepe A.Ş'yi devralmaya hazırlanan Burak İkizoğlu, kendisine yönelik eleştirilere tahammülünün kalmadığını belirterek, ''Herkes evinde rahat uyurken ben 15 trilyonluk borcu devralıyorum'' dedi. 
     Burak İkizoğlu, Göztepe A.Ş'yi devralma girişimiyle ilgili camiadan bazı kişilerin, ''Göztepe yanlış yolda'' şeklinde beyanatlar verdiğini dile getirdi. 
     Bu tür söylemlerin bırakılması gerektiğini ifade eden İkizoğlu, Dinç Bilgin'in üzerinde bulunan hisselerin devrinin hukukçuların çalışmalarının uzun sürmesi nedeniyle henüz gerçekleşmediğini belirtti. İkizoğlu, sözlerini şöyle sürdürdü 
     ''Ben Göztepe'yi devralacağım dediğimde '7 trilyon borç var' deniyordu. Yaptığımız incelemelerde borç 15 trilyon lirayı buluyor. Buna rağmen vazgeçmiş değiliz. Herkes evinde rahat uyurken ben 15 trilyonluk borcu devralıyorum. Riskin altına giren benim. Göztepe'den hiçbir rant beklentimiz de yok. Bizi bu kadar eleştireceklerine 'Göztepe'yi biz devralalım' deselerdi. Artık çenelerini kapasınlar.'' 
     
     FEDERASYON'A BAŞVURAN OYUNCULAR 
     Federasyon'a başvuran oyuncular konusuna değinen İkizoğlu, şunları kaydetti 
     ''Ben oyunculara '15 gün daha bekleyin, devir gerçekleşince paralarınızı alacaksınız' dedim. Federasyon'a başvuran oyuncular, kendileri bilir. Paralarını hemen alabileceklerini zannediyorlarsa yanılıyorlar. İyi niyetimize karşılık böyle yapanların alacaklarını ancak ara transfer döneminde, eğer transfer yapacaksak ödeyeceğiz.'' İkizoğlu, Malatyaspor'da forma giyen Göztepe'nin eski oyuncusu Göksel konusunda, prensipte anlaşılan Teknik Direktör Tanju Çolak'ın olumlu rapor verdiğini ve bu oyuncuyu renklerine katmak istediklerini söyledi. 
     İkizoğlu, Kocaelisporlu kaleci Hakan ile pazartesi günü görüşeceklerini de bildirdi. 
     
</TEXT>
</DOC>
