<DOC>
<DOCNO> 202914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sondun08.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya Cumhurbaşkanı adayını Türk modacı giydiriyor... 
</HEADLINE>
<TEXT>

     Avusturya'da gelecek yıl yapılacak seçimlerde cumhurbaşkanlığının en güçlü adayı olan Dışişleri Bakanı Benita Ferrero-Waldner'i Türk modacı Atıl Kutoğlu giydiriyor. 
     Kutoğlu New York'ta AA muhabirine verdiği demeçte, ''Waldner'in New York'ta uluslararası kordiplomatik ve ABD'nin önde gelen politikacılarına verdiği yemeğe kendisini de davet ederek, gelecek sezon için kendisine yeni kreasyonlar hazırlaması ricasında bulunduğunu'' söyledi. 
     Waldner'in, Viyana'dan New York'a uzanan başarılı karyerini takdirle izlediği ve Viyana'yı kendisine merkez seçen Türk modacıyla gurur duyduğu belirtildi. 
     
     ÇİZİMLER HAZIR 
     New York'taki yoğun iş temposuna rağmen bayan Waldner için hazırlayacağı özel kreasyonların çizimlerini tamamladığını kaydeden Kutoğlu, ''bayan Ferrero-Waldner'in cumhurbaşkanlığı seçimlerinden sonra Ortadoğu ve Japonya'ya resmi ziyaretler yapacağını göz önünde bulundurarak, bu ülkelerin gelenekleriyle uyum sağlayacak kıyafetlere ağırlık verdiğini'' söyledi. 
     Avusturyalı politikacılar ve eşlerinin özellikle Arap ülkeleri ve Japon imparatorunu ziyaretlerinde, değişik giyinme arzusunu ev sahibine jest yapmak olarak algıladıklarını vurgulayan Kutoğlu, kıyafetleri hazırlarken bu istekleri göz önünde bulundurduğunu belirtti. 
     Kutoğlu, genel olarak yünlü ve ipekli kumaştan hazırlanması düşünülen kreasyonlarda kendine has stilini ortaya koymayı arzuladığını ifade etti. 
     
     NEW YORK MODA DEFİLESİNE HAZIRLANIYOR 
     Atıl Kutoğlu, New York'ta bulunduğu sürede, şubatta New York moda haftası kapsamında yapacağı ve 2004 kreasyonlarını tanıtacağı defilesinin hazırlıklarını da tamamladı. 
     Kutoğlu'nun defilesi 7 Şubat Cumartesi günü Bryant Park'ta düzenlenecek. 
     Atıl Kutoğlu, defilesinde, Bossa firmasının kendisi için ürettiği çok özel kumaşlardan dikilmiş kıyafetlere ağırlık vereceğini ifade etti. 
     
</TEXT>
</DOC>
