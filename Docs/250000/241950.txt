<DOC>
<DOCNO> 241950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/soneko16.html </URL>
<DATE> 2004/05/22/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Hisse senetleri geçen hafta, ortalama yüzde 0.59 değer kazandı... 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 0.59 oranında değer kazandı. 
     Hafta genelinde sakin sayılabilecek bir seyir izleyen borsada endeksin 16,500 puan seviyesinin üzerinde kapanmasını olumlu olarak değerlendiren uzmanlar, haftaya 17,000 puan seviyesine doğru bir deneme olabileceğini, kağıt bazında hareketlerin beklendiğini savunuyor. 
     İşlem hacmi kuvvetli olmamasına rağmen piyasanın düzeltme hareketinde ısrarlı olduğunu ifade eden uzmanlar, bu nedenle endeksin haftasonu yaşanacak gelişmelerle dolar kurundaki seyri yakından izleyeceğini tahmin ediyor. 
     
     ÖZETLE PİYASALAR 
     Borsadaki sakin seyrin yanında İMKB Tahvil ve Bono Piyasası ortalamalarında vadelerine göre yarım puanın altında kalan iniş-çıkışlar oldu. Altın ve dövizdeki yükseliş sürdü. Mevduat faizlerinin ortalamalarında küçük çapta düşüşler yaşandı. 
     Hisse senetleri haftalık bazda ortalama yüzde 0.59 oranında değer kazandı. 24 ayar külçe altının gram satış fiyatı yüzde 3.49 oranında, Cumhuriyet altınının satış fiyatı da yüzde 3.17 oranında arttı. Türk Lirası karşısında dolar yüzde 1.57, Euro da yüzde 2.69 oranında değer kazandı. 
     Yatırım fonlarının seyrini izleyen A.A Fon Endeksi'nde geçen hafta sadece 14 puanlık artışla önemli bir değişim olmadı. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.36, haftalık reponun net getirisi yüzde 0.33 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB , Pazartesi günü haftaya ortalama yüzde 3.68'lik düşüşle başladı. Diğer günler ise yüzde 1'in üzerindeki artışlarla tamamlandı. Endeks, Salı günü ortalama 1.27 oranında yükselirken, Çarşamba günü 19 Mayıs nedeniyle İMKB'de işlem yapılmadı. Endeks, Perşembe günü ortalama yüzde 1.30, Cuma günü de ortalama yüzde 1.80 oranında artış gerçekleşti. 
     Endeks, hafta boyunca 97.51 puanlık artışla 16,1.26 puandan 16,628.77 puana yükseldi. Hisse senetlerindeki haftalık ortalama artış yüzde 0.59 oldu. 
     İMKB Ulusal-Mali Endeksi 37.29 puan artışla 22,230.05 puandan 22,267.34 puana, İMKB Ulusal-Sanayi Endeksi 154.26 puan artışla 15,027.73 puandan 15,181.99 puana yükselirken, İMKB Ulusal-Hizmetler Endeksi 62.02 puan düşüşle 9,492.13 puandan 9,430.11 puana geriledi. 
     Böylece, mali grup hisseleri ortalama yüzde 0.17 oranında, sanayi grubu hisseleri ortalama yüzde 1.03 oranında değer kazanırken, hizmetler grubu hisseleri ortalama yüzde 0.65 oranında değer yitirdi. 
     
     KAZANANLAR VE KAYBEDENLER 
     Borsada geçen hafta işlem gören 312 hisse senedinden 131'i değer kazanırken, 143 hisse senedi değer yitirdi, 38 hisse senedinin değeri değişmedi. 
     Geçen hafta en yüksek oranlı artış yüzde 19.77 İdaş hisselerinde gerçekleşti. Yüzde 17.86'lık artışla Garanti Yatırım Ortaklığı hisseleri ikinci ve yüzde 17.42'lik artışla da Mazhar Zorlu Holding hisseleri üçüncü oldu. 
     En yüksek oranlı düşüş ise yüzde 41.28 ile Anadolu Cam YENİ hisselerinde oldu. Yüzde 26.67'lik düşüşle Bosch Fren Sistemleri hisseleri ikinci ve yüzde 25.21'lik düşüşle de Burçelik hisseleri üçüncü sırada yer aldı. 
     İMKB Ulusal Pazar'da geçen hafta toplam 701 milyar 525.9 milyon adet hisse senedi işlem gördü ve karşılığında 2 katrilyon 455.2 milyar liralık işlem hacmi gerçekleşti. 
     
     DÖVİZ 
     Geçen hafta Türk Lirası karşısında tüm döviz türleri değer kazandı. 
     İstanbul serbest döviz piyasasında alınıp satılan ABD Doları Türk Lirası karşısında yüzde 1.57 oranında, euro da yüzde 2.69 oranında artış gösterdi. 
     Önceki hafta sonuna göre ABD Doları'nın Türk Lirası satış fiyatı 24 bin lira artarak 1 milyon 554 bin liraya, Euronun satış fiyatı da 49 bin lira artarak 1 milyon 869 bin liraya çıktı. 
     Perşembe günkü kapanış itibariyle, öteki döviz türlerinden İngiliz Sterlini'nin satış fiyatı yüzde 2.58 oranında artarak 2 milyon 780 bin liraya ve İsviçre Frangı'nın satış fiyatı da yüzde 2.70 oranında artarak 1 milyon 217 bin liraya yükseldi. 
     Bugün öğle saatlerinde ise İstanbul serbest piyasada ABD Doları 1 milyon 551 bin liradan, Euro 1 milyon 859 bin liradan, İngiliz Sterlini 2 milyon 790 bin liradan ve İsviçre Frangı da 1 milyon 210 bin liradan satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı yüzde 3.49 oranında, Cumhuriyet altınının satış fiyatı da yüzde 3.17 oranında arttı. 
     Külçe altının gram satış fiyatı 19 milyon 300 bin liraya, Cumhuriyet altınının satış fiyatı da 130 milyon liraya yükseldi. 
     İstanbul Altın Borsası'nda İAB işlem gören 24 ayar altının gram fiyatı ise yüzde 2.49 oranında artarak 18 milyon 910 bin lira oldu. 
     
     YATIRIM FONLARI 
     Yatırım fonlarına katılma belgeleri önceki hafta sonuna göre herhangi bir değişim yaşanmadı. 
     Yatırım fonlarının fiyat seyrini izleyen A.A Bileşik Fon Endeksi sadece 14 puan artarak 480,690 puandan 480,704 puana çıktı. 
     Geçen haftanın en çok değer kazanan katılma belgeleri, yüzde 1.83'lük artışla C Bank A Tipi Değişken Fon, yüzde 1.'lük artışla Eczacıbaşı Menkul Değerler B Tipi Tahvil Bono Fon ve yüzde 1.47'lik artışla da İsviçre Sigorta A Tipi Değişken Fon olarak sıralandılar. 
     Haftanın en çok değer yitiren katılma belgeleri ise yüzde 3.87'lik düşüşle Anadolubank A Tipi Değişken Fon, yüzde 3.80'lik düşüşle İş A Tipi Metal Eşya Endeks Fon ve yüzde 3.48'lik düşüşle de Garanti A Tipi Mali Sektör Fon oldu. 
     
     HAZİNE İHALESİ 
     Hazine geçen hafta bir adet değişim ihalesi düzenledi. 
     Hazine'nin Perşembe günü düzenlediği ihalede, 2001 yılı Haziran ayında ihraç edilmiş dövize endeksli 3 yıllık takas senetleri karşılığında 22 Haziran 2005 vadeli senet ihraç edildi. 
     İhraç tarihi 21 Mayıs olarak belirlenen değişim ihalesinde değişim karşılığında geri ödeme tarihi 22 Haziran 2005 olarak öngörülen 397 gün vadeli ABD Doları cinsinden iskontolu devlet tahvili verildi. Değişim ihalesinde faiz yüzde 5.95 olarak belirlenirken 1 milyar lira nominal değerli takas senedi 877.27 dolar olarak kabul edildi. Değişim ihalesine nominal toplam 1 milyar 91.5 milyon dolar teklif gelirken, nominal toplam 1 katrilyon 102.3 trilyon liralık geri alım yapıldı. Senetten yapılan yeniden ihraç tutarı nominal 1 milyar 29.9 milyon dolar oldu. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.34 ile yüzde 0.59 arasında gerçekleşti. 
     Mevduat faizlerinin ortalamalarında vadelerine göre yarım puanın altında kalan iniş-çıkışlar oldu. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.36 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 22.5 dolayında bulunan haftalık reponun net getirisi de yüzde 0.33 oldu. 
     
</TEXT>
</DOC>
