<DOC>
<DOCNO> 211853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/yasam/ayas.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bitmeyen çile 
</HEADLINE>
<TEXT>

   Önce kar, ardından TIR'lar ve dün de Boğaz Köprüsü'ndeki çalışma yüzünden İstanbullular yine saatlerce yollarda kaldı 
      Milliyet gökyüzünde MURAT ÖZTÜRK 
   MUSTAFA KURTARAN GÖKHAN KARAKAŞ İstanbul 
   
   Trafik çilesi bitmiyor. İstanbullular önce kar ve buz, ardından Halkalı Gümrüğü'ne giremeyen TIR'ların eylemi, dün de Boğaziçi Köprüsü'ndeki çalışma nedeniyle saatlerce trafikte kaldı. Valiliğin önceden hiçbir açıklama yapmaması vatandaşları yine hazırlıksız yakaladı. 
   "Ç elik yorulması" gerekçesiyle Boğaziçi Köprüsü'nde dün Japon uzmanların katılımıyla inceleme başlatıldı. Gidiş - geliş altı şeritli köprünün Avrupa yakasından Asya yönüne doğru iki şeridi kapatıldı. Geri kalan dört şerit iki gidiş iki geliş olarak verildi. Bu nedenle de her iki yakada araç sahipleri Fatih Sultan Mehmet Köprüsü'ne FSM yönlendirildi. Özellikle akşam saatlerinde Avrupa yakasından geçişlerde elektronik levhalarda da Fatih Sultan Mehmet Köprüsü'nün kullanılması yolunda uyarı yapıldı. Fatih Köprüsü aşırı yoğunluk, Boğaziçi Köprüsü de yetersiz şerit nedeniyle kilitlendi. Köprü bağlantı yollarında da trafik akışı durunca kent içi trafik de felç oldu. 
   
   Arabalı vapura hücum 
   Köprü engeline takılmak istemeyen sürücüler arabalı vapura yöneldi. Ancak, 15'er dakikada bir sefer yapan arabalı vapurlar da kilitlenen trafiği rahatlatmaya yetmedi. İstanbullular saatler boyunca vapur beklerken, kilometrelerce araç kuyrukları oluştu. Avrupa yakasından Anadolu yakasına geçişlerde aşırı yoğunluk Topkapı - Cevizlibağ'dan, Eminönü bölgesinde ise Yeni Galata Köprüsü'nden ve diğer bağlantı yollarından itibaren kendisini hissettirdi. 
   Fatih Sultan Mehmet Köprüsü'nde de aşırı yığılmalar oldu. Buradaki yoğunluk da bağlantı yollarındaki trafiği etkiledi. 
   
   Deniz otobüsü çare olamadı 
   Deniz otobüslerinin Bakırköy- Yenikapı - Bostancı ile Kabataş - Karaköy - Eminönü boğaz seferleri ve Kadıköy - Eminönü seferleri hariç tüm iç hat seferleri hava muhalefeti nedeniyle iptal edildi. 
   
   
</TEXT>
</DOC>
