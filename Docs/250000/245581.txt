<DOC>
<DOCNO> 245581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/soneko19.html </URL>
<DATE> 2004/06/05/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Hisse senetleri geçen hafta, ortalama yüzde 2.19 değer kazandı... 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 2.19 oranında değer kazandı. 
     Petrol fiyatlarının yüksek seyri ve Tüpraş ihalesinin iptali gibi kararlar nedeniyle gerileme yaşanan borsada hafta genelinde, yurtdışı ve alternatif piyasalardaki gelişmelerle IMF heyetinin ziyaretleri izlendi. 
     OPEC toplantısında üretim artırımı kararı alınması ve piyasanın beklentisinin çok altında gelen enflasyon rakamlarının etkisiyle yukarı harekete başlayan İMKB 100 Endeksi 17,708.15 puanla haftanın en yüksek seviyesinden kapandı. 
     Uzmanlar, Borsanın önümüzdeki hafta, yurtdışı piyasalardaki gelişmeleri ve petrol fiyatlarını izlemeye devam etmesinin beklendiğini, ayrıca alternatif piyasalardaki hareketin yanında IMF'nin temasları, Tüpraş konusunda yaşanacak gelişmeler ve Çukurova Grubu ile ilgili haberlerin de yakından tekip edileceğini kaydediyor. 
     
     ÖZETLE PİYASALAR 
     Borsadaki seyrin yanında İMKB Tahvil ve Bono Piyasası ortalamalarında vadelerine göre yarım puanın altında kalan düşüşler oldu. Altında gerileme, dövizde ise küçük çapta artışlar yaşandı. Mevduat faizlerinin ortalamalarında herhangi bir değişiklik olmadı. 
     Hisse senetleri haftalık bazda ortalama yüzde 2.19 oranında değer kazandı. 24 ayar külçe altının gram satış fiyatı yüzde 1.05 oranında, Cumhuriyet altınının satış fiyatı da yüzde 1.17 oranında düştü. Türk Lirası karşısında dolar yüzde 0.20, Euro da yüzde 0.22 oranında değer kazandı. 
     Yatırım fonlarının seyrini izleyen A.A Fon Endeksi'nde geçen hafta ortalama yüzde 0.10 oranında artış gösterdi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.35, haftalık reponun net getirisi yüzde 0.32 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB , Pazartesi günü haftaya ortalama yüzde 1.42'lik düşüşle başladı. Salı günü de ortalama 1.84 oranında gerileyen Endeks, Çarşamba günü ortalama yüzde 0.60, Perşembe günü ortalama yüzde 1.05 ve Cuma günü de ortalama yüzde 3.89 oranında yükseldi. 
     Endeks, hafta boyunca 380.28 puanlık artışla 17,327.87 puandan 17,708.15 puana yükseldi. Hisse senetlerindeki haftalık ortalama artış yüzde 2.19 oldu. 
     İMKB Ulusal-Mali Endeksi 578.39 puan artışla 23,276.04 puandan 23,854.43 puana, İMKB Ulusal-Sanayi Endeksi 10.15 puan artışla 15,831.03 puandan 15,841.18 puana ve İMKB Ulusal-Hizmetler Endeksi 577.04 puan artışla 9,648.47 puandan 10,225.51 puana yükseldi. 
     Böylece, mali grup hisseleri ortalama yüzde 2.48 oranında, sanayi grubu hisseleri ortalama yüzde 0.06 oranında ve hizmetler grubu hisseleri ortalama yüzde 5.98 oranında değer kazandı. 
     
     KAZANANLAR VE KAYBEDENLER 
     Borsada geçen hafta işlem gören 306 hisse senedinden 94'ü değer kazanırken, 179 hisse senedi değer yitirdi, 33 hisse senedinin değeri değişmedi. 
     Geçen hafta en yüksek oranlı artış yüzde 82.11 ile Haznedar Refrakter hisselerinde gerçekleşti. Yüzde 22.38'lik artışla Arena Bilgisayar hisseleri ikinci ve yüzde 21.48'lik artışla da Yapı Kredi Finansal Kiralama hisseleri üçüncü oldu. 
     En yüksek oranlı düşüş ise yüzde 12.17 ile Gersan Elektrik hisselerinde oldu. Yüzde 11.35'lik düşüşle Bumerang hisseleri ikinci ve yüzde 10.07'lik düşüşle de Kav hisseleri üçüncü sırada yer aldı. 
     İMKB Ulusal Pazar'da geçen hafta toplam 1 trilyon 15 milyar 11.9 milyon adet hisse senedi işlem gördü ve karşılığında 2 katrilyon 812.9 milyar liralık işlem hacmi gerçekleşti. 
     
     DÖVİZ 
     Geçen hafta Türk Lirası karşısında İsviçre Frangı dışındaki döviz türleri değer kazandı. 
     İstanbul serbest döviz piyasasında alınıp satılan ABD Doları Türk Lirası karşısında yüzde 0.20 oranında, euro da yüzde 0.22 oranında artış gösterdi. 
     Önceki hafta sonuna göre ABD Doları'nın Türk Lirası satış fiyatı 3 bin lira artarak 1 milyon 499 bin liraya, Euronun satış fiyatı da 4 bin lira artarak 1 milyon 832 bin liraya yükseldi. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı yüzde 0.73 oranında artarak 2 milyon 760 bin liraya çıkarken, İsviçre Frangı'nın satış fiyatı değişmeyerek 1 milyon 200 bin lirada kaldı. 
     Bugün öğle saatlerinde ise İstanbul serbest piyasada ABD Doları 1 milyon 497 bin liradan, Euro 1 milyon 835 bin liradan, İngiliz Sterlini 2 milyon 760 bin liradan ve İsviçre Frangı da 1 milyon 210 bin liradan satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı yüzde 1.05 oranında, Cumhuriyet altınının satış fiyatı da yüzde 1.17 oranında düştü. 
     Külçe altının gram satış fiyatı 18 milyon 800 bin liraya, Cumhuriyet altınının satış fiyatı da 127 milyon liraya geriledi. 
     İstanbul Altın Borsası'nda İAB işlem gören 24 ayar altının gram fiyatı ise yüzde 1.06 oranında artarak 19 milyon 100 bin lira oldu. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 0.10 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 506 puan artarak 485,032 puandan 485,8 puana çıktı. 
     Geçen haftanın en çok değer kazanan katılma belgeleri, yüzde 2.08'lik artışla Ata A Tipi İMKB-30 Endeks Fon, yüzde 0.93'lük artışla Eczacı Menkul Değerler B Tipi Tahvil-Bono Fon ve yüzde 0.85'lik artışla da Akbank A Tipi Teknoloji Sektör Fon olarak sıralandılar. 
     Haftanın en çok değer yitiren katılma belgeleri ise yüzde 3.54'lük düşüşle İktisat Yatırım A Tipi Hisse Fon, yüzde 2.73'lük düşüşle Turkish Yatırım A Tipi Değişken Fon ve yüzde 2.52'lik düşüşle de İş A Tipi Teknoloji Endeks Fon oldu. 
     
     TAHVİL-BONO-FAİZ-REPO 
     Hazine geçen hafta ihale düzenlemedi. İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.34 ile yüzde 0.56 arasında gerçekleşti. 
     Mevduat faizlerinin ortalamalarında herhangi bir değişim olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.35 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 22.2 dolayında bulunan haftalık reponun net getirisi de yüzde 0.32 oldu. 
     
</TEXT>
</DOC>
