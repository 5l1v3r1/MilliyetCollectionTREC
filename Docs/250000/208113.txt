<DOC>
<DOCNO> 208113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/soneko18.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç, Çin Seddi'ni yatırımlarla aşıyor... 
</HEADLINE>
<TEXT>

     Koç Topluluğu, 1.2 milyarı aşan nüfusuyla dünyanın dev pazarlarından Çin'de yatırım operasyonunu genişletiyor. 
     Koç'un yüzde 100 hissesine sahip olduğu Ram Pacific şirketi ile başlatılan ticari yatırım, yine Topluluk şirketi Türk Demir Döküm'ün Çin'li ortakla gerçekleştirdiği üretim yatırımı ile ileri bir aşamaya taşındı. 
     Türk Demir Döküm Fabrikaları A.Ş. ile Çin'li Chung Mei Industries Limited firması ortaklığıyla kurulan yağlı radyatör fabrikası, Çin'in Dongguan bölgesinde faaliyete geçti. Yeni tesisiyle Demir Döküm, ilk ihracatını gerçekleştirdiği Çin'de yağlı radyatör üretmeye başladı. 
     Demir Döküm'ün Bozüyük'teki çelik radyatör tesisleri, 2 ay içinde 44 konteyner ile Dongguan eyaletine taşındı. İlk etapta 300 bin adet yağlı radyatör üretilecek olan tesiste, üretim kapasitesi pazar şartlarına bağlı olarak 2.3 milyon seviyesine kadar çıkacak. 
     Yüzde 45 Demir Döküm, yüzde 45 Chung Mei ve yüzde 10 Ram Pacific ortaklığıyla kurulan yeni şirketin, ilk yıl için 6-7 milyon dolar arasında ciro yapması bekleniyor. 
     Türk Demir Döküm'ün yurtdışındaki ilk üretim tesisinin açılışında konuşan Koç Holding Yönetim Kurulu Başkanı Mustafa Koç, fabrikanın Koç Grubu'nun Çin üretim endüstrisinde yer alması anlamında önemli ve uzun vadeli etkileri olacak bir adımı ifade ettiğini belirtti. 
     Koç Grubu'nun Çin ilgisinin 10 yıl önce başladığına işaret eden Mustafa Koç, 10 yıl önce kurulan ve faaliyet konusu genel ticaret olan Ram Pacific Limited'in Koç Grubu'nun Çin pazarına ilk girişini temsil ettiğini kaydetti. 
     Varlıklarının daha sonra Shenzhen ve Tianjin şehirlerinde faaliyet gösteren ofisleri ile pekiştirildiğini belirten Koç, ortakları Chung Mei'nin sahibi Sebastian Man ile işbirliğinin ise, Ram Pacific şirketlerinin 6 yıl önce Chung Mei firması ile yürüttükleri ticari operasyonlar esnasında filizlendiğini söyledi. 
     Koç, ''Günümüze değin her iki tarafın profesyonel deneyime, karşılıklı güven ve istikrara dayalı işbirliği modeli fabrikamızın ortaya çıkmasını sağlamıştır. Karşılıklı güvene dayalı bu işbirliği, Koç Grubu'nun Çin'deki ilk üretim yatırımının Sebastian Man şansında Chung Mei firması ile gerçekleşmesi sonucunu doğurmuştur'' dedi. 
     Karşılıklı güvenin yanı sıra pazarın yapısı, iş yapma mantığının Koç Grubu'nun köklü üretim know-how'u ve Chung Mei firmasının Çin'de üretim deneyiminin birleştirilerek güçbirliğine gitmesi yönünde önemli bir motivasyon dinamiği olduğunu ifade eden Koç, Türkiye'nin vizyoner ve öncü bir firması olarak Koç Grubu'nun Çin'in hızla dünyanın üretim üssüne dönüştüğü bir ortamda bu gelişmeye kayıtsız kalmasının düşünülemeyeceğini belirtti. 
     
     ''YATIRIMIMIZ EMSAL TEŞKİL EDECEK'' 
     Mustafa Koç, Çin'deki yatırımlarının Koç Grubu, genelde Türkiye özelde Türk firmaları için önemli ve değerli olduğunu vurgulayarak, şunları söyledi 
     ''Koç Grubu için önemlidir çünkü Çin'de önemli bir üretim ayağımız ve Türkiye'deki var olan operasyonlarımızın tamamlayıcısı olacaktır. Bu yatırım diğer Koç Grubu şirketlerimize takip edebilecekleri bir gerçek yaşam örneği olacaktır. 
     Türkiye için önemlidir, çünkü günümüzde ülkelerimiz arasında varolan dış ticaret dengesizliğine orta ve uzun vadede her iki tarafın yararına olacak şekilde olumlu katkıda bulunacağını ümit ediyoruz. Geçmişte Çin'den hammadde ve yarımamül ithaline dayalı iş modelimiz bugün Çin'deki bu fabrikanın açılışı ile Çin ve dünya pazarlarını hedef alan bir iş modeline dönüştürülmektedir. Demirdöküm firmamız Çin'deki ilk endüstriyel Türk yatırımı olan bu yapılanması dolayısıyla diğer Türk firmalarına da emsal teşkil edecektir. 
     Demirdöküm-Chung Mei ortaklığı Çin'deki sınırsıza yakın ticari fırsatlara hesaplı yatırım yapan yerel ve uluslararası endüstriyel aktörlere katılma kararlılığının bir ifadesi olarak algılanmalıdır.'' 
     
     KOÇ'UN CEO'SU ÇİN'İ ZİYARET EDECEK 
     Çin Dış Ticaret ve Ekonomik İşbirliği Bakanlığı'dan üst düzey bir heyetle görüştüğünü, ziyaretin Bakan'ın geçtiğimiz yaz İstanbul'daki merkezlerine ziyaretine karşılık bir iade-i ziyaret kapsamında gerçekleştiğini anlatan Koç, şunları bildirdi 
     ''Sayın Bakan Çin pazarında farklı sektörlerde de yer almamız konusunda değerli yönlendirmelerde bulunmuş ve desteklerini ifade etmişlerdir. Grubumuz bu destek ve yönlendirmeleri, önümüzdeki bahar döneminde Çin'i ziyaret edecek grubumuz CEO'su ve üst düzey yöneticilerimizin çalışma programı dahiline alacaktır. Bunun yanı sıra Shenzhen şehrinde olası en verimli ve karlı bir yapılanma eşliğinde yoğunlaşmayı planlıyoruz. Shenzhen şehrinin 15 yıl içinde bir balıkçı kasabasından teknoloji temelli global bir üretim üssüne dönüşmüş olması kararımızın doğruluğuna olan inancımızı pekiştirmiştir.'' Bu yatırımlarının uzun vadeli ve geniş kapsamlı bir planlamanın ilk uygulama aşaması olduğunu ifade eden Mustafa Koç, ''Bu yapılanmanın başarısı tüketici mallarındaki ihracatımızın hızlandırılarak geliştirilmesi yanı sıra Koç Grubu mallarının dünya pazarlarına yayılma gücüne doğrudan katkıda bulunacaktır. Kuşkusuz ki aynı başarı Çin pazarında daha etkin bir aktör olamamıza da katkıda bulunacaktır'' dedi. 
     
</TEXT>
</DOC>
