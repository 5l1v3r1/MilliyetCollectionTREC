<DOC>
<DOCNO> 223888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/dunya/adun.html </URL>
<DATE> 2004/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin için geri sayım 
</HEADLINE>
<TEXT>

   ABD'de Bush'un oy potansiyelini artıracak bir sürprize hazırlandığına dair işaretler çoğaldı. Bazı gelişmeler alt alta getirildiğinde Bin Ladin'in günleri sayılı olduğu görülüyor 
   Afganistan'da büyük bir operasyon başlatıldı, ABD, Pakistan'ı ayrıcalıklı müttefik ilan etti, Amerikan TV'leri bölgeye akın ediyor, Bin Ladin için konan ödül 50 milyon dolara çıkarıldı 
      
   4-Pakistan ABD'nin en sıkı müttefiki 
   ABD Dışişleri Bakanı Colin Powell, önceki gün yaptığı açıklamada, Bush yönetiminin Pakistan'ı teröre karşı yürütülen savaşa verdiği destekten dolayı Amerika'nın NATO dışındaki en ayrıcalıklı müttefiki ilan edeceğini söyledi. ABD ile askeri ilişkilerde bazı ayrıcalıklar getiren ve son derece prestijli bir kategori olan bu statüye İsrail, Japonya, Mısır, Avustralya, Arjantin, Yeni Zelanda, Kuveyt, Güney Kore ve Filipinler gibi Washington'la çok iyi ilişkilere sahip bazı ülkeler sahip. 
   
   3-Bin Ladin'in kellesi artık 50 milyon 
   ABD Temsilciler Meclisi, Usame Bin Ladin'in başına konan ödülü 2 kat artırarak 50 milyon dolara yaklaşık 66 trilyon lira çıkardı. Temsilciler Meclisi, ödülün yükseltilmesini oybirliğiyle kabul etti. 411 milletvekilinin fire vermeden kabul ettiği karar tasarısının senato tarafından da onaylanması gerekiyor. ABD'nin şu ana kadar verdiği en büyük ödül, Irak'ın devrik lideri Saddam Hüseyin'in iki oğlunun her biri için ödenen 15 milyon dolar oldu. 
   
   2-ABD TV'leri bölgede kamp kurdu 
   ABD televizyonları, Bin Ladin'i yakalamaya yönelik çabaların hızlanması üzerine sessizce Pakistan ve Afganistan'a konuşlanmaya ve yüz binlerce dolar harcamaya başladı. CBS ve ABC televizyonları, yapımcı ve muhabirlerini K bil'e konuşlandırırken, bunlara son günlerde NBC ve CNN muhabirleri eklendi. ABC Başkan Yardımcısı Paul Slavin, "Bin Ladin'in köşeye sıkıştırıldığı konusunda sinyaller alıyoruz" derken, CNN Başkanı Chris Cramer, "İçgüdülerimiz bize Afganistan'da bir şeyler olduğunu söylüyor" diye konuştu. 
   
   1-Dağ Fırtınası operasyonu başlatıldı 
   Pakistan ordusu Afganistan sınırı yakınlarında, aşiretlerin kontrolündeki bir bölgede binlerce asker, Cobra helikopterleri ve zırhlı araçlarla El Kaide militanlarının peşine düştü. El Kaide'nin 24 militanını kaybettiği çok şiddetli çatışmalarda son anda elden kaçırılan bir kişinin Ladin'in sağ kolu olan Eymen El Zevahiri olduğu sanılıyor. 
   ABD ve İngiliz seçkin komandoları da Afganistan içinde kuzeyden güneye doğru "Dağ Fırtınası" adlı bir operasyon düzenliyor. 
   
   
   
   
   
   
</TEXT>
</DOC>
