<DOC>
<DOCNO> 247555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/soneko13.html </URL>
<DATE> 2004/06/13/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Yeni parayla 60 yıl öncesine dönülecek... 
</HEADLINE>
<TEXT>

     Yeni Türk Lirası'nın YTL 2005 yılı başından itibaren gündelik hayatımıza girmesiyle, Türk Lirası'nın ABD Doları karşısındaki değerinde yaklaşık 60 yıl öncesine dönülecek. 
     2005 yılı başında Türk Lirası'ndan altı sıfır atılmasıyla halen milyon liralar ile ifade edilen ABD Dolarının alış kuru kuruşlarında yer aldığı yeni rakamlara inecek. 
     Merkez Bankası'nın 10 Haziran tarihinde ilan ettiği dolar alış kuru göz önüne alındığında, 1 milyon 489 bin 300 lira olan ABD Doları'nın değeri altı sıfırın atıldığı bir ortamda 1 lira 48.9 kuruş olacak. 
     Cumhuriyetin ilan edildiği 1923 yılında 1 lira 67 kuruş olan ABD Doları'nın ortalama alış kuru 1925 yılında 1 lira 87 kuruş, 1930'da 2 lira 12 kuruş, 1935'de 1 lira 26 kuruş, 1940'da 1 lira 38 kuruş oldu. 
     ABD Doları'nın ortalama alış kuru 1945 yılında 1923 yılından bu yana en düşük değeri olan 1 lira 30 kuruşa indi. 
     TL'nin ABD Doları karşısında 1980'li yıllardan itibaren değer kaybı artarak sürerken, dolar 2000 Kasım ve 2001 Şubat krizlerinin ardından 1 milyon liranın üzerinde işlem görmeye başladı. Ortalama kur 2000'de 623 bin 704.0 lira iken, 2001'de 1 milyon 225 bin 411.8 lira, 2002'de 1 milyon 505 bin 839.5 lira, 2003'de de 1 milyon 495 bin 306.79 lira oldu. 
     
</TEXT>
</DOC>
