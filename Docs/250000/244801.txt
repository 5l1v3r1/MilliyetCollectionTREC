<DOC>
<DOCNO> 244801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sontur06.html </URL>
<DATE> 2004/06/02/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Fidye için kaçırılan çocuk operasyonla kurtarıldı 
</HEADLINE>
<TEXT>

     Zonguldak'ın Ereğli İlçesi'nde, 4 gün önce evinin önünde oynarken kaçırılan ve işadamı olan babasından 600 milyar lira fidye istenen çocuk, düzenlenen operasyonla kurtarıldı. 
     İşadamı Yılmaz Yalçın'ın 7 yaşındaki oğlu Nazir'in, evinin önünde oynarken kaçırılmasının ardından, il ve ilçe emniyet müdürlükleri ile İlçe Jandarma Bölük Komutanlığı ekipleri geniş çaplı araştırma başlattı. 
     Çocuğu kaçıranların sık sık arayarak fidye istedikleri ev telefonunu, polis dinlemeye aldı. Görgü tanıklarının ifadesi doğrultusunda, 3 kişi olduğu belirlenen zanlıların robot resimleri çizildi. 
     Çocuğu kaçıranların ilçeye bağlı Alacabük Köyü'nde olduğunu belirleyen emniyet ekipleri, sıkı güvenlik tedbirleri altında İlçe Jandarma Komutanlığı ekipleriyle birlikte sabaha karşı operasyon düzenledi. 
     Operasyon sonucu, çocuğu kaçırdıkları iddiasıyla F.A. 17 ile E.K. 18 yakalandı. Nazir ise evin 'gözene' denilen ocağında saklanmış olarak bulundu. 
     Zonguldak Devlet Hastanesi'nde sağlık kontrolünden geçirilen zanlılar, gözaltına alındı. 
     Olayı azmettirdiği düşünülen kişileri arama çalışmalarının sürdürüldüğü bildirildi. 
     
     ''ÇOK KORKTUM'' 

     Operasyonun ardından, olay yerinde ailesine teslim edilen Nazir, evinin önünde oynadığı sırada yanına gelen 3 kişinin Seni babana götüreceğiz dediğini, kendisinin gitmek istememesi üzerine zorla arabaya bindirilip kaçırıldığını belirterek, ''Beni kaçıran kişiler, bulunduğum eve getirdiler. Herhangi bir kötü davranışta bulunmadılar. Ama yine de çok korktum. Aileme kavuştuğum için çok mutluyum. Annemi ve babamı çok özledim'' dedi. 
     Oğlunun kaçırılmasıyla yıkıldıklarını ifade eden 4 çocuk babası Yalçın da hayatından endişe ettiği evladına kavuşmaktan çok mutlu olduklarını, ancak olayın başka kişiler tarafından azmettirildiğini düşündüklerinden, endişelerinin sona ermediğini söyledi. 
     Anne Elif ise uzun süre çocuğuna sarılarak ağladı. 
     
</TEXT>
</DOC>
