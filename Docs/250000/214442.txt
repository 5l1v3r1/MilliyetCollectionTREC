<DOC>
<DOCNO> 214442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sondun01.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
BM'de 3'lü Kıbrıs görüşmesi başladı 
</HEADLINE>
<TEXT>

     New York'taki BM merkezindeki üçlü Kıbrıs görüşmeleri TSİ 23.35'te başladı. 
     Görüşmeye KKTC tarafından Cumhurbaşkanı Rauf Denktaş'ın yanı sıra Başbakan Mehmet Ali Talat ve Dışişleri Bakanı Serdar Denktaş katılıyor. 
     Kıbrıs Rum yönetimi heyetinde ise Tassos Papadopulos'un yanı sıra eski lider Glafkos Klerides yer alıyor. BM heyetinde de Genel Sekreter Kofi Annan ve Kıbrıs özel temsilcisi Alvaro De Soto ile Genel Sekreter Siyasi Yardımcısı Kieran Prendergast bulunuyor. 
     BM'deki diplomatik kaynaklar, görüşmenin çok uzun sürmeyeceği umudunu taşıdıklarını ifade ettiler. 
     Taraflar arasında uzlaşı sağlandığı takdirde, Annan'ın durumu bir bildiriyle açıklaması ve müzakerelere gelecek hafta başından itibaren Kıbrıs'ta devam edileceğini duyurması öngörülüyor. Kıbrıs'ta devam edilmesi halinde, görüşmeler önceden de olduğu gibi De Soto'nun öncülüğünde yürütülecek. 
     
</TEXT>
</DOC>
