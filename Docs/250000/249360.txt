<DOC>
<DOCNO> 249360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/siyaset/siy01.html </URL>
<DATE> 2004/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çingeneler Biz de varız 
</HEADLINE>
<TEXT>


TRT'nin anadilde yayın uygulamasından yararlanmayı talep eden Çingeneler, "Kültürümüz yok oluyor" diye yakındı 

KAAN ÖZOL Edirne DHA 


Çingeneler, TRT'nin anadilde yayın uygulaması kapsamına kendilerinin de alınmasını istedi. Çingene Kültürünü Araştırma Geliştirme Yardımlaşma ve Dayanışma Derneği Başkanı Fikri Ocak, "Ülkemizde yaşayan azınlık dilleriyle ilgili başlatılan uygulamadan Çingene toplumunun da yararlanması gerekir. Kültürümüz yok olma tehlikesiyle karşı karşıyadır" dedi. 
Ocak, Edirne'de yaklaşık 20 bin Çingene olduğunu, Türkiye genelinde de milyonu bulduğunu kaydetti. Genç neslin kendi dillerini öğrenemediğini savunan Ocak, "Zamanla bu dil unutulacak" dedi. Dernek üyesi Vedat Zımba da, Trakya bölgesinde kendi dilini konuşan çok sayıda Çingene olduğunu belirterek, "Kabile halinde yaşayanlar Türkçe'yi çok zor konuşuyor. Bu kişiler, anadilde haber almak istiyor" diye konuştu. Dernek üyeleri, anadilde yayın için resmi girişimde bulunacaklarını da kaydetti. 



</TEXT>
</DOC>
