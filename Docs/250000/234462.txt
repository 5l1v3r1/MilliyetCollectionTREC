<DOC>
<DOCNO> 234462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sonspo29.html </URL>
<DATE> 2004/04/24/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Biyediç Önemli bir galibiyet aldık... 
</HEADLINE>
<TEXT>

     Bursaspor Teknik Direktörü Nejat Biyediç, 4-0 biten Elazığspor maçıyla ilgili olarak, ''Önemli bir galibiyet aldık'' dedi. 
     Biyediç, maçın ardından düzenlediği basın toplantısında, karşılaşmaya iyi başlayarak ilk golü zamanında bulduklarını ancak ikinci golün gecikmesi üzerine oyuncularının strese girdiğini söyledi. 
     Kazanmak için 90 dakika mücadele ettiklerini anlatan Biyediç, ''Zaten bu tür maçlarda iyi futbol değil, alınan 3 puan önemlidir. Önemli bir galibiyet aldık ama bunu unutup, Çaykur Rizespor maçını düşünmemiz lazım'' diye konuştu. 
     Biyediç, ikinci yarıda çıkarmayı düşündüğü Okan'ı, taraftarların protestosu üzerine oyunda bıraktığını belirterek, oyunda kalan bu futbolcunun da son bölümde 2 gol attığını kaydetti. 
     Bir gazetecinin, ''Akçaabat Sebatspor'un deplasmanda Çaykur Rizespor'u 1-0 yenmesini bekliyor muydunuz'' sorusu üzerine Biyediç, ''Doğrusu bu sonucu beklemiyordum. Normal şartlarda Çaykur Rizespor, Akçaabat Sebatspor'u rahat yener. Ama bizim işimiz spekülasyon yapmak değil. Kendi işimize bakıyoruz'' yanıtını verdi. 
     Elazığspor Teknik Direktörü Güvenç Kurtar ise çok kötü oynadıklarını ve bu yüzden sahadan farklı yenik ayrıldıklarını anlattı. 
     Bursasporlu taraftarlara hayran kaldığını kaydeden Kurtar, şunları söyledi 
     ''Bursaspor'u kutluyorum. Çok iyi oynadılar ve haklı bir galibiyet aldılar. Galibiyet için şartlanmışlar. Seyirciyle bütünleşmeleri çok güzeldi. İnanılmaz bir taraftar desteği de vardı. Biz ise mücadele bile edemedik.'' 
     
</TEXT>
</DOC>
