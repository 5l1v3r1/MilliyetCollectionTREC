<DOC>
<DOCNO> 204832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/ekonomi/aeko.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Parmalat savcısı da Parmalat sanığı çıktı 
</HEADLINE>
<TEXT>

   Parmalat skandalını soruşturan Parma savcısının, şirketten 'Sicilyalı bir dostu' için kredi sağladığı ve karşılığında, 80 milyon liret aldığı gerekçesiyle yargılandığı ortaya çıktı 
      
   İtalya'nın en büyük yiyecek gruplarından Parmalat'ın muhasebe kayıtlarında 7 milyar euro açık olduğunun saptanması ile patlak veren skandal büyüyor. Grubun patronu Calisto Tanzi, dün akşam Milano'da Mali Polis ekipleri tarafından gözaltına alındı. Skandalı soruşturan Parma Başsavcısı Giovanni Panebianco'nun da Parmalat'tan 'çıkar sağladığı' gerekçesiyle davalık olduğu ortaya çıktı. Panebianco, 1997'de, Parmalat'ın eski yöneticisi Luciano Slingardi aracılığı ile Sicilyalı 'yakın dostu' Antonino Rizzone için 'karşılıksız kredi', kendisi için de 'maddi çıkar sağlamak'la suçlanıyor. 
   70 yaşındaki Başsavcı Panebianco'nun, Floransa Savcılığı tarafından açılan davada 'yolsuzlukla' suçlandığının anlaşılmasının ardından, Parmalat'ın Parma Cumhuriyet Savcılığı tarfından yürütülen soruşturmasından alınması bekleniyor. 
   
   Dostuna kredi sağladı 
   Başsavcı Panebianco'nun yolsuzlukla yargılanmasına yol açan olay şöyle gelişti Savcı Panebianco, Parmalat yöneticisi Slingardi nezdinde girişimde bulunarak, dostu Sicilyalı Rizzone'ye 7.2 milyar İtalyan Lireti karşılıksız kredi verilmesini sağladı. Bunun karşılığında da, Rizzone'nin damadı Fabio Fiorini, 1997'nin Ekim - Kasım döneminde savcıya beş ayrı çekle, 80 milyon İtalyan Lireti ödedi. 
   Bilindiği gibi, ifade veren şirketin bazı yöneticileri, usulsüzlüklerin, 'Calisto ile birlikte oğlu Stefano'nun bilgisi dahilinde' olduğunu belirtmişlerdi. 
   Parma Mahkemesi İflas Dairesi, grubun borçlarını ödeyemeyecek durumda olduğunu tescil etti. Aciz halinin tespiti anlamına gelen bu işlem sonrasında Parmalat, 120 gün süreyle borçlarına ilişkin herhangi bir işlem yapmayacak. 
   Parmalat skandalı nedeniyle haklarında soruşturma açılan 22 sanık, bütçede sahtecilik, denetçi raporlarında usulsüzlük, borsa spekülasyonu ve ağır hilecilikle suçlanıyorlar. Bu arada Parmalat'ın hisse senetlerinin dibe vurmasından zarar gören yaklaşık 100 bin tasarruf sahibi, Milano Savcılığı'nı faks yağmuruna tutuyor. Savcılık, şik yetler için bir web sitesi kuracak. 
   Soruşturma başlayınca yurtdışına çıkan Parmalat grubunun patronu Calisto Tanzi, dün akşam İtalya'ya döndü. Parma Savcılığı'nın emri üzerine gözaltına alınan Tanzi, hileli iflas yoluna başvurmakla suçlanıyor. 
   
   'Skandal, imajımızı paramparça etti'    İtalya Başbakanı Silvio Berlusconi, Parmalat Grubu'ndaki skandalı 'dipsiz kuyu' olarak niteledi. Berlusconi, Libero gazetesine verdiği özel demeçte, "Parmalat dipsiz bir kuyu. Tasarruf sahiplerinin maruz kaldığı kayıpların yanı sıra, bu meselenin ekonomimiz açısından da vahim sonuçları var. İtalya'nın imajı paramparça oldu. Bunda yangının başladığına dair burunları koku alamamış olanların da sorumluluğu var" diye konuştu. 
   "Bu koşullar altında, İtalya'ya kim gelir de yatırım yapar " diye soran Berlusconi, Parmalat skandalının ardından, yabancı yatırımcıların İtalyan şirketlerin tahvillerini satın alma konusunda çekingen davranabileceklerini söyledi. 
   Berlusconi'ye yakın Libero gazetesi, yorumunda, "Bir yatırımcı solcu ise her şeyi yapması caiz sayılıyor. Berlusconi'nin şirketleri, Mali Polis tarafından 543 kez denetlenmeyi göğüslemişken, Parmalat'a yapılan denetleme sayısı sıfır. Delilleri ortadan kaldırma ve yurtdışına kaçmalarına da müsaade edildi" diye yazdı. 
   
   
</TEXT>
</DOC>
