<DOC>
<DOCNO> 211555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/dunya/dun02.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Cevapları 'Hayır' 
</HEADLINE>
<TEXT>

      YORGO KIRBAKİ Atina 

   
   Atina ve Rum Yönetimi, dün yaptıkları açıklamalarla Kıbrıs konusunda Türkiye'nin önerilerini reddettiler. Yunanistan, yeni arabulucu atanmasını, Rum Yönetimi de daraltılmış Annan Planı'nı görüşmeyi kabul etmedi. 
   Yunanistan Dışişleri Bakanı Yorgo Papandreu, Türk tarafının istemediği Alvaro de Soto'dan başkasının Kıbrıs konusunda arabulucu olmasını reddetti. Papandreu, "Yeni bir arabulucu atanması görüşü sağduyulu değildir. De Soto, Annan Planı'nın tüm detaylarını da, tarafların hassasiyetlerini de biliyor. Başka birinin atanması halinde özel eğitimden geçmesi gerekecek. Bu da nihai çözümü aylarca geciktirecek" dedi. 
   Rum Dışişleri Bakanı Yorgo Yakovu ise "Annan Planı çerçevesi dışına çıkan her türlü müzakereyi reddediyoruz" diye konuştu. 
   Yakovu, Erdoğan'ın önerisinin kabul edilmesinin Annan Planı'nın bir kenara bırakılarak her şeyi sıfırdan konuşulması anlamına geldiğini, bunu da kesinlikle kabul etmediklerini belirtti. 
   Rum Yönetimi lideri Tassos Papadopulos ise ön şartsız ve Annan Planı çerçevesinde müzakerelere hazır olduklarını tekrarladı. 
   
</TEXT>
</DOC>
