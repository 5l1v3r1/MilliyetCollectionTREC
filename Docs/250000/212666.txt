<DOC>
<DOCNO> 212666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/spor/ysenay.html </URL>
<DATE> 2004/02/02/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Çok önemli galibiyet 
</HEADLINE>
<TEXT>

   
   Fenerbahçe, tam bir "bayramlık futbol kıyafetiyle" selamlıyordu tribünlerdeki 40 bini aşmış Sarı - Lacivert aşığı tebaasını... 
   Önce rakibini çok ciddiye alan bir oyun intizamı vardı dünkü mücadelede... Savunmada Tomas, Luciano, İsmail Güldüren ve Ali Güneş, bütün Trabzon gelişlerini akıllı alan paslaşmaları mantığı ile karşılıyorlar, kestikleri topları da en yakın arkadaşlarına pas yaparak, hem pozisyonları riske etmiyorlar, hem de düşünce ve hareket çabukluğu yarattıkları için oyunun temposu hızlanıyordu doğal olarak Fenerbahçe adına... Tek top - ayağa top doğrusu oyuna hakim oldukça, orta alanda da işler iyi gidiyor ve Fenerbahçe açıkça Trabzon'dan daha verimli ve çift gollü bir ilk yarı yakalıyordu maçta... Gerçi Trabzon Gökdeniz, Fatih Tekke, D'Haene ile kurguladığı ataklarda Fener defansını zora sokuyordu zaman zaman... Zaten Bordo - Mavililer'in Fatih Tekke ile bulduğu tek sayısı da, böyle bir karambol anında Fenerbahçe filelerine takıldı. Ancak doğrusu ya, ilk yarıda futbolu da iyi oynayan, golleri de ustaca bulan taraf Sarı - Lacivertli ayaklar olmuştu... 
      İlk 45'te olduğu gibi, ikinci yarıda da sahanın her bölgesinde pozisyon kovalayan, yaratan ve her hareketi ile Fenerbahçe'yi ateşleyen adam Hooijdonk isimli Türkiye'deki "en mükemmel yabancı" oluyordu tabii... Zaten Hooijdonk'un yaşına rağmen ortaya koyduğu müthiş meslek emeği olmasa, bu takım nasıl kolektif düşünce ve de oynama disiplinine gelirdi, çok merak ederim... Ümit Özat'ın mesleğine olan bağlılığı ve çalışkanlığı da çok şey kazandırıyor Fenerbahçe'ye... Nobre'nin sessiz sedasız kovaladığı toplardaki fikir cinlikleri de, bizim oturduğumuz uzaklıktan bile kolayca anlaşılıyor... Bu cesur ve çabuk adam, giydiği formaya ısındıkça, Hooijdonk kendisine çok yerinde bir gol partneri bulacak demektir... Tabii bütün ekibin çalışkanlığı büyüdükçe Fenerbahçe, daha da rayına oturacaktır gelecek haftalarda... Ama birkaç ismin özel ve çalışkanlığı, yukarıda da bahsettiğimiz gibi, çok şey kazandırıyor bu takıma kabul edelim... 
   Özetlersek, Fenerbahçe ligde yepyeni biri "yükselme sayfası" açtı Trabzon galibiyetiyle... Çünkü Fenerbahçe, topluca kapanıp, topluca hücuma çıkmanın gerektirdiği bütün teknik varyasyonlarını yapabiliyor... Basit gibi görünen bu olgu, aslında futbolda kazanmak adına öylesine önemlidir ki. 
   
      
</TEXT>
</DOC>
