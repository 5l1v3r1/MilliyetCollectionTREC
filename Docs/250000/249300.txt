<DOC>
<DOCNO> 249300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sontur21.html </URL>
<DATE> 2004/06/19/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Irak'ta rehin alınan Türk şoför Yaşadıklarım kabus gibiydi... 
</HEADLINE>
<TEXT>

     Irak'ta rehin alındıktan sonra 17 Haziran'da serbest bırakılan TIR şoförü Bülent Yanık, Hatay'ın Reyhanlı İlçesi'ndeki ailesine kavuştu. 
     Sıçanlı Köyü'nde, dün sabahtan itibaren köy camiinden yapılan anonslarda Bülent Yanık'ın köyüne dönmek üzere yola çıktığı duyuruldu. Gün boyu, köy girişinde bekleyen Bülent Yanık'ın eşi Süreyya Yanık, hasta annesi Döne, iki çocuğu ve köy halkı, sabaha karşı köye ulaşan Bülent Yanık'a sarılarak hasret giderdi. 
     Bülent Yanık, AA muhabirine, rehin alınışını şöyle anlattı 
     ''Felluce'ye konvoy halinde geldiğimizde, ben üçüncü arabadaydım. Yüzü sarılı birisi, içeri doğru silahını uzattı. Durmazsam öldüreceğini söyledi. Arabadan indirip gözlerimi bağladılar. Beni bir araca bindirip, götürdüler. 16 gün boyunca yaşadıklarım kabus gibiydi. Gözlerimi bağladıkları için nereye gittiğimizi bilmiyordum. Gittiğimiz yerde idam mangası hazırlanmıştı. Ancak Müslüman olduğumu öğrenince öldürmekten vazgeçtiler.'' Kendisini rehin alanların, serbest bırakırken ''Bir daha buraya gelme, ABD'lilere de yiyecek taşıma'' dediğini anlatan Yanık, ''Bir daha memleketimden ayrılmayacağım. Bana o ülkenin tapusunu verseler de bir daha gitmem'' diye konuştu. 
     
</TEXT>
</DOC>
