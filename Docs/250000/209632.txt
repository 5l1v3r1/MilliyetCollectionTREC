<DOC>
<DOCNO> 209632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sondun43.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'nın en büyük sendikasından Türkler'e "Üye olun" çağrısı 
</HEADLINE>
<TEXT>

     Hollanda'nın en büyük sendikal kuruluşu Hollanda Sendikalar Federasyonu'na FNV bağlı Genel İş Sendikası Bondgenoten Başkanı Henk van der Kolk, başta Türkler olmak üzere yabancıların sendikalara üye olmaları çağrısında bulundu. 
     Henk van der Kolk, Utrecht kentinde yabancı basın mensupları için düzenlediği toplantıda, sendikanın çalışmaları hakkında bilgi verdi, sendikaya, yaşlı ve ödenek alarak geçinmek zorunda olanların da üye olabildiğini bildirdi. 
     Sendikanın şu anda 466 bin 500 üye ile ülkenin en büyük sendikal kuruluşu olduğunu belirten van der Kolk, Hollanda'da artan yabancı nüfusun sendikalara yansımadığını ifade etti. 
     Van der Kolk, Hollanda'da nüfusun giderek yaşlanmasının sendikaları olumsuz etkilediğine dikkati çekti ve güçlü kalabilmek için yabancı üyelere ihtiyaçları bulunduğunu vurguladı. 
     Van der Kolk, şöyle devem etti 
     ''Gelecek gençlerin elinde ve özellikle büyük kentlerde gençlerin yarıdan fazlasını yabancılar oluşturuyor. Bu gruba şimdi ulaşmayı başaramazsak gelecekte sendika olarak büyük sorunlar yaşarız. Toplumsal değişimin üyelerimize yansıması gerekiyor. Sendikaların üye sayısında zamanla yaşanabilecek gerileme sonucu gücünü yitirmesi, tüm çalışanların da güç kaybına uğramalarına yol açar.'' Henk Van der Kolk, yabancılar hakkında sürdürülen entegrasyon tartışmalarının zaman zaman onları karalama politikasına dönüşebildiğini belirtti ve sendika olarak bundan sonra bu alanda daha aktif bir politika izlemek istediklerini kaydetti. 
     
</TEXT>
</DOC>
