<DOC>
<DOCNO> 207005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sondun33.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, idam cezasının savaşta da kaldırılmasını kabul edecek 
</HEADLINE>
<TEXT>

     Türkiye, idam cezasının savaş ve savaş tehlikesi anında da kaldırılmasını öngören Avrupa İnsan Hakları Sözleşmesi'nin AİHS 13. protokolünü imzalayacak. 
     Avrupa Konseyi'ndeki Daimi Temsilci Büyükelçi Numan Hazar, Strasbourg'da 9 Ocak Cuma günü düzenlenecek törenle Türkiye adına protokole imza atacak. 
     Türkiye, AİHS'nin barış zamanı idam cezasının kaldırılmasını öngören 6. protokolünü, geçen yıl 15 Ocak'ta imzalamış, 12 Aralık'ta da resmen onaylamıştı. Türkiye, Avrupa Konseyi ülkeleri içinde, 6. protokolü en geç imzalayan üye ülkelerden biri oldu. Bu durum, Ankara ve Strasbourg arasında uzun süre sorun olmuştu. 
     Türkiye, Rusya, Ermenistan ve Azerbaycan, Avrupa Konseyi'nin, 13. protokolü henüz imzalamayan üye ülkeleri arasında yer alıyor. 
     Avrupa Konseyi, 13. protokolü, 3 Mayıs 2002 tarihinde üye ülkelerin imzasına açmıştı. 
     Avrupa'nın idam cezasından arındırılmış bir bölge olmasına büyük önem veren Avrupa Konseyi, gözlemci statüsüyle faaliyetlerine katılan ABD ve Japonya'da da idam cezasının kaldırılması için yoğun çalışmalarda bulunuyor. 
     
</TEXT>
</DOC>
