<DOC>
<DOCNO> 228240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sonsiy05.html </URL>
<DATE> 2004/04/03/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Bahçeli Başbakan'ın başarısı eski haritayı aynen kabul etmek midir 
</HEADLINE>
<TEXT>

     MHP Genel Başkanı Devlet Bahçeli, Kıbrıs konusunda ''diplomatik bir fiyasko'' yaşandığını savunarak, ''Sayın Başbakan'a sormak isteriz Türkiye'nin birinci önceliği olan harita ve toprak konusunda eski haritayı aynen kabul etmek mi İsviçre'deki büyük başarınızdır'' dedi. 
     MHP Genel Başkanı Bahçeli, partisinin yeni seçilen belediye başkanlarıyla Kızılcahamam Patalya Oteli'nde bir araya geldi. 
     Bahçeli, burada yaptığı konuşmada, Türkiye'nin milli davası olan Kıbrıs konusunda sonu hüsran olacak çok tehlikeli bir yola girildiğini söyledi. 
     Türkiye'nin Kıbrıs'tan tavsiyesini amaçlayan oyunun son perdesinin İsviçre'de oynandığını ifade eden Bahçeli, ''Milli çıkar ve milli dava kavramlarına yabancı olan AKP iktidarı, bu oyundan kendine biçilen taşeronluk rolünü başarıyla oynamış ve Kıbrıs Türklüğü sonu karanlık olan bu yolda büyük bir yalnızlığa terk edilmiştir'' diye konuştu. 
     Bu konuda bazı çevrelerin de toz pembe bir tablo çizmek için çaba gösterdiğini savunan Bahçeli, şöyle konuştu 
     ''İsviçre'de varılan sonuca bakıldığında haritanın değişmediği, Annan Planı'nda yer alan ve hükümetin daha önce kabul edilemez bulduğu haritanın aynen kabul edildiği görülmektedir. Hükümet 100 bin Rumun geri döneceği ve 60 bin Kıbrıs Türkünün evlerini terk ederek göçmen durumuna düşeceği, yüzde 8 oranındaki toprağın Rumlara bırakılmasını İsviçre'de kabul etmiştir. 
     Sayın Başbakan'a sormak isteriz Türkiye'nin birinci önceliği olan harita ve toprak konusunda eski haritayı aynen kabul etmek mi İsviçre'deki büyük başarınızdır. 
     Hükümet Türkiye'nin diğer bir önceliğinin de iki kesimliliğin korunması ve güçlendirilmesi olduğunu açıklamıştır. Bundan anlaşılması gerekenin Türk tarafına gelecek Rumların sayısının azaltılması ve dönüş sürelerinin uzatılması olduğunu dile getirmiştir. Ancak Annan Planı'nın son şekline bakıldığında bu amacında gerçekleştirilemediği görülmektedir.'' 
     
     KIBRIS'I DİYET OLARAK FEDA EDECEKLER 
     Bahçeli, KKTC'nin sadece Türkiye tarafından tanınırken, dünyadaki bütün ülkelerin tanıyacağı Birleşik Kıbrıs Cumhuriyeti'nin eşit ortağı olacağının söylenmesinin de havada kalan ''içi boş bir slogandan'' öteye anlam taşımadığını belirterek, ''Sayın Başbakan'ın, çocukları anne ve babasından zorla ayırmayı öngören insanlık dışı bir sonucu nasıl içine sindirebildiğini anlamak mümkün değildir'' dedi. 
     Hükümetin büyük bir diplomatik zafer olarak takdim ettiği sonucun ''tam bir fiyasko'' olduğunu iddia eden Bahçeli, ''Kıbrıs'ın Türkiye'nin sırtında kambur olduğu gibi çarpık bir düşünce içinde olan iktidar AB hayali uğruna şimdi de Kıbrıs'ı bir diyet olarak feda etme hesabı içindedir. Karşı çıkanları tarihin affetmeyeceğini söyleyen Başbakan'a hatırlatmak isteriz ki tarih asıl bu ihanet belgesini kabul edenleri affetmeyecektir'' diye konuştu. 
     Konuşmasında yeni seçilen belediye başkanlarına da önerilerde bulunan Bahçeli, seçilen belediye başkanlarının bir yandan iktidara diğer yandan teslimiyetçi zihniyetin devamından nemalanan odaklara ve siyaset terzilerine karşı mücadele vererek seçildiklerini söyledi. 
     ''Aynı çevreler şimdi de büyük başarıyı görmezden gelmeye devam etmektedir'' diyen Bahçeli, ''Belediye başkanlarına iktidarın seçim atmosferinde ilan ettiği gibi partizanca davranarak sizi engelleme girişimlerine, yetersiz kaynaklara rağmen başaracaksınız'' diye hitap etti. 
     Belediye Başkanlarından sadece kendilerini seçenlerin değil herkesin başkanı olmalarını isteyen Bahçeli, her zaman için halka hesap vermeye hazır bir anlayış içinde olduklarını sözlerine ekledi. 
     
</TEXT>
</DOC>
