<DOC>
<DOCNO> 231943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sondun14.html </URL>
<DATE> 2004/04/16/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Dünya basını Rumlara baskılar çoğaldı 
</HEADLINE>
<TEXT>

     Kıbrıs'da "kritik" referanduma kısa bir süre kala Rumların büyük bir çoğunlukla plana karşı çıkması, dünya basınında yankı buldu. Batı basını, Rumlara yönelik baskıların önemli ölçüde arttığına dikkat çekerken Financial Times, birçok konuda görüş ayrılığı içerisinde olan AB, ABD ve BM'nin Rumlara baskı yapma konusunda ender rastlanan bir mutabakat içerisinde göründüğünü yazdı. 
     
     FİNANCİAL TİMES RUMLARA BASKI KONUSUNDA MUTABAKAT 

     Financial Times, "Rumlara Plan Konusunda Uyarı" başlıklı haberinde, Rumların referandumda "hayır" demesi halinde dünyanın en büyük bağışçılarınca taahhüt edilen 2.4 milyar dolar yardımından hiç yararlanamayacağını belirtti. 
     AB ve ABD'nin, Rumları uyarmaya yönelik yeni bir girişimde, "evet" demesi beklenen Kıbrıslı Türklere yardım etmek için mümkün olan her şeyi yapacaklarını söylediklerine işaret eden gazete, "Rumlara baskı yapmak konusunda AB, ABD ve BM'nin sergilediği ender rastlanan mutabakat, uluslararası toplumun birleşik Kıbrıs'ın AB'ye girmesine olanak verecek anlaşmaya olan umutsuz isteğini ortaya koyuyor" görüşünü dile getirdi. 
     
     LE MONDE ULUSLARARASI BASKILAR ÇOĞALIYOR 

     Fransız Le Monde gazetesi, uluslararası toplumun Kıbrıs'da yapılacak referandumda olumlu bir oy verilmesi için baskılarını çoğaltığını belirterek genişlemeden sorumlu Avrupa Komisyonu Üyesi Günter Verheugen'in referandumda 'hayır' çıkmasının kısa vadede yaratacağı etkiler konusunda Rumları uyardığını kaydetti. Gazete, "Sayın Verheugen, halen iki Kıbrıslı toplumu ayıran Yeşil Hat'tın, Birliği'nin fiilen dış sınırı haline geleceği uyarısını yaptı" diye yazdı. 
     
     GUARDİAN RUMLARIN KORKULARI 

     İngiliz The Guardian gazetesi de uluslararası baskıların arttığını belirterek adanın iki tarafını referandumda "evet" demeyi teşvik etmek için İngiltere ve ABD'nin yardım yapmayı taahhüt ettiğini belirtti. Brüksel'de yapılan 'Kıbrıs Bağışçılar Konferansı Hazırlık Toplantısı'na katılan İngiltere Başbakan Yardımcısı John Prescott'in ülkesinin Kıbrıs'taki askeri üslerin toprağının yarısını vermeye hazır olduğunu bildirdiğine dikkat çeken gazete, "Yetkililer, yardımın, adanın daha zengin olan ve 1 milyar sterlin olarak tahmin edilen birleşmenin faturasını omuzlamak zorunda kalacak Rum çoğunluğunun korkularını hafifleteceğini umuyorlar" yorumunu yaptı. 
     
     INDEPENDENT YARDIM "EVET" OYUNA BAĞLI 

     Brüksel'deki konferans sırasında ABD ve İngiltere'nin her birinin 288 milyon sterlin tutarında yardım taahhüt ettiğine dikkat çeken İngiliz The İndependent gazetesi, bu yardımın adanın iki tarafının referandumda "evet" demesine bağlı olduğunu vurguladı. Yunanistan Başbakanı Kostas Karamanlis'in, çok sıcak bir biçime olmasa bile, plana destek verdiğine işaret eden gazete, "Türkiye, bir Rum reddi, defakto taksime doğru ilk adım oluşturacağı uyarısını yaptı" ifadesini kullandı. Gazete, Verheugen'in "hayır oyunun AB'yi, Kıbrıslı Türklerin ekonomik izolasyonuna son verme yönünde harekete geçireceği "sözlerine de yer verdi. 
     
</TEXT>
</DOC>
