<DOC>
<DOCNO> 220818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sontur29.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz vekilin TBMM'ye esprili ziyareti... 
</HEADLINE>
<TEXT>

     İngiltere Parlamentosu AVAM Kamarası Savunma Komitesi ve AGİT-PA Başkanı Bruce George, TBMM'nin duvarlarında Çanakkale Savaşının tablolarını görünce Savunma Komisyonu Başkanı Cengiz Kaptanoğlu'na "Özellikle mi astınız" diyerek espri yaptı. 
     AVAM Kamarası Savunma Komitesi ve AGİT-PA Başkanı Bruce George, TBMM Savunma Komisyonu Başkanı Kaptanoğlu ile komisyon toplantı salonunda görüştü. Komitelerinin kurulduğu 1979'dan bu yana Türkiye'yi üçüncü kez ziyaret ettiklerini 
     belirten George, İngiliz Genelkurmay Başkanlığının da her zaman istedikleri bilgilerin tamamını alamamaktan yakındı ve Türkiye'de de benzeri şekilde yaşandığını tahmin ettiğini söyledi. Irak savaşı öncesinde Türkiye'ye gelmeyi planladıklarını, ancak daha sonra geziyi bugüne ertelediklerini anlatan George, "Komite olarak AB'ye girişinizi destekliyoruz" dedi. George daha sonra, Kurtuluş Savaşı döneminde Çanakkale savaşlarında İngilizler'in uğradığı hezimete gönderme yaparak, "İlk ziyaret ettiğimiz resmi bina burası ve görüyorum ki herhalde İngiliz heyeti geliyor diye Çanakale Savaşı resimlerini bütün koridorlara asmışsınız" diyerek gülümsedi. Bunun üzerine Savunma Komisyonu Başkanı Kaptanoğlu, bunun rastlantı olduğunu söyledi. George, kendilerinin benzeri taktiği uyguladığını ve ilgili heyetle görüşürken kazandıkları bir savaşı resmeden tabloları arkalarına astıklarını kaydetti. Komisyonun AKP'li üyesi Fahri Keskin ise espriyi sürdürerek, "Yemen'i, Aden'i diğerlerini düşünürseniz hepsini asarsak duvarlarda yer kalmaz" karşılığını vermesi kahkahalara yol açtı. 
     
</TEXT>
</DOC>
