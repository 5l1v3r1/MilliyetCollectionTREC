<DOC>
<DOCNO> 234516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/ekonomi/eko06.html </URL>
<DATE> 2004/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Çevik Uzanlar'dan bana elektronik posta gelmedi 
</HEADLINE>
<TEXT>

   AHMET ERHAN ÇELİK Ankara 
   
   Polisin rüşvet iddiasını soruşturmak üzere iki gün gözaltında tuttuğu Bankacılık Düzenleme ve Denetleme Kurulu BDDK üyesi Prof. Dr. Kemal Çevik, Uzan ailesiyle şahsi hiçbir tanışıklığı bulunmadığını söyledi. Çevik, iddialara gerekçe olan elektronik postalar konusunda, "Benim de ev adresim elektronik postalarda yer alıyor. BDDK üyelerinin ev adresleri gizli değildir. Özellikle el konulan bankaların hakim ortaklarında bu adresler vardır. Mesela Halis Toprak benim evime 'Haksızlığa uğradım' şeklinde birçok yazı göndermiştir. Ama Uzanlar'dan benzer evraklar benim evime hiç gelmedi." Çevik, Rumeli Holding Genel Koordinatörü Enis Zaimoğlu ile tanışıklığını da şöyle anlattı "Banka hakim ortakları BDDK'ya gelip resmi brifingler verirlerdi. Zaimoğlu, Uzanlar'dan biriyle - şimdi tam olarak hatırlamıyorum ama Hakan Uzan olabilir - Engin Akçakoca'ya gelmişlerdi. Bana telefon ettiler 'Bir hemşerin senden randevu istiyor' dediler. 'Buyursunlar' dedim. Zaimoğlu'yla orada tanıştık. 30 yıl öncesinden Sivas'tan tanıdığım bir ailenin çocuğu çıktı. Babası doktordu, iyi bir ailenin çocuğu. Babası Halil Zaimoğlu rahmetli oldu. Böyle bir tanışıklığımız var." 
   
   
</TEXT>
</DOC>
