<DOC>
<DOCNO> 234934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonsiy15.html </URL>
<DATE> 2004/04/26/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Ankara, AB'nin hazırladığı Kıbrıs tüzüğünün değişmesini istiyor... 
</HEADLINE>
<TEXT>

     Ankara, Kıbrıs'taki referandumların ardından Ankara'daki AB büyükelçilerine brifing vererek, AB Komisyonu'nun hazırladığı Kıbrıs tüzüğünün değiştirilmesi çağrısında bulundu. 
     Diplomatik kaynaklardan edinilen bilgiye göre, Dışişleri Bakanlığı Müsteşarı Büyükelçi Uğur Ziyal tarafından verilen brifingde, referandum sonuçları ışığında gelinen nokta değerlendirildi. 
     Brifingde KKTC'ye şimdiye kadar yapılan haksızlıkların giderilmesi gerektiği belirtilerek, bu çerçevede Lüksemburg'daki AB Genel İşler Konseyi toplantısında ele alınması 28 Nisan'a ertelenen AB Komisyonu'nun hazırladığı Kıbrıs tüzüğünün mevcut halinden duyulan rahatsızlık aktarıldı. 
     Tüzüğün, Kopenhag zirvesinde şekillendirilen haliyle onaylanmasını istemeyen Ankara, bu tüzüğün değiştirilmesine yönelik isteğini büyükelçilere iletti. 
     Aralık 2002'deki Kopenhag zirvesinde belirlenen tüzükte adada çözümsüzlük olması durumunda AB müktesabatının kuzeyde uygulanmasının askıya alınmasını öngörüyor. Diplomatik kaynaklar, tüzüğün Rum kesiminin kuzeyi de temsil ettiği havası yarattığına dikkat çekerek, bunun düzeltilmesi gerektiğini, çünkü bu tüzüğün bundan sonra KKTC'nin AB ile ilişkilerinin çerçevesini belirleyeceğini vurguluyorlar. 
     Aynı kaynaklar, tüzüğün onaylanmasının 28 Nisan'a alınmasının iyi bir işaret olduğu yorumunu yaparken, tüzüğün değiştirilmesi konusunda AB'den ortak bir tutum beklediklerini kaydediyorlar. 
     
</TEXT>
</DOC>
