<DOC>
<DOCNO> 208522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/yazar/guclu.html </URL>
<DATE> 2004/01/14/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Müjde, yeni bir YÖK taslağı daha 
</HEADLINE>
<TEXT>

   
   YÖK konusunda ipler giderek geriliyor. Hükümetin, Üniversitelerarası Kurul'un, öğretim üyelerinin, TÜSİAD'ın taslağı derken şimdi bir de YÖK yasa taslağı ortaya çıktı. 
   YÖK Başkanı Erdoğan Teziç tarafından hazırlanan taslak, önümüzdeki pazartesi günü Üniversitelerarası Kurul'a, ardından da Başbakan Erdoğan'a sunulacak. 
   Üniversitelerarası Kurul Başkanı Ayhan Alkış, "YÖK taslağı bizim taslağımızdan çok farklı. Yeni bir taslak" değerlendirmesi yaptı. 
   YÖK Başkanı Teziç ise "Hiçbir hukuki metin mükemmel olmaz, olamaz. Ama biz tüm ilgili tarafları dinleyerek üzerinde uzlaşabileceğimiz bir metin ortaya çıkarttık. Kendi inisiyatifimizin değil, Anayasa'mızın, yasaların ve beklentilerin gereğini yerine getirdik. İlk kez bir YÖK yasa taslağı gerekçeli kararı ile birlikte ortaya konuyor" dedi. 
   YÖK Başkanı Teziç'in hazırladığı yeni taslak 66 maddeden oluşuyor ve ana hatları ile mevcut YÖK yasasını andırıyor. Gerek hükümet gerekse Üniversitelerarası Kurul taslaklarında YÖK'ün ve Üniversitelerarası Kurulu'un yapısında önemli değişiklikler öngörülürken yeni tasarıda mevcut durum aynen korunuyor. 
   Yeni tasarı da, rektör atama koşulları da hemen hemen aynı. Mevcut duruma göre seçimlerde en çok oy alan 6 aday YÖK'e bildiriliyor. O da 3'ünü Cumhurbaşkanı'na sunuyordu. Şimdiki tasarıda ise 3 aday YÖK'e bildiriliyor o da birini eleyerek diğer ikisini Cumhurbaşkanı'na sunuyor. Rektörler yine iki kez atanıyor. Ama peş peşe atamalarda aynı bilim dalından olmaması koşulu getiriyor. Yani bir tıpçı ya da mühendis iki kez peş peşe rektörlük yapamıyor. 
   Dikkat çeken en önemli yeni kriterlerden birisi ise öğretim üyeleri için yaş sınırının 70'e yükseltilmesi. Eğer bir rektör 70 yaşında bu göreve seçildi ise 74 yaşına kadar göreve devam edebilecek. 
   Yeni tasarıda, hükümet tasarısı ve ÜAK tasarısında öngörüldüğü gibi Akademik Değerlendirme ve Akreditasyon Kurulu ile Etik Komisyon da getiriliyor. 
   ÜAK tasarısında vakıf üniversiteleri daha özerk yapıya kavuşturulurken YÖK taslağında "sanki onlar da devletleştiriliyor" izlenimi yarattığı söyleniyor. 
   YÖK tarafından hazırlanan yeni taslak, rektörlere ancak dün gönderilebildi. Görüşleri ise 19 Ocak'ta İstanbul'da Yıldız Teknik Üniversitesi'nde YÖK ve ÜAK'nın ortaklaşa yapacağı toplantıda ele alınacak. Söz konusu taslağa yönelik olarak öğretim üyelerinin görüşlerinin alınıp alınmayacağı konusunda ise henüz bir netlik yok. Oysa iki Üniversitelerarası Kurul tarafından iki aya yakın bir sürede hazırlanan taslak öğretim üyelerine dağıtılmış ve görüşleri alınmıştı. Şimdi o görüşlerin ne yapılacağı ise merak konusu. 
   Yazının başında da söylediğim gibi YÖK konusunda ortada taslaktan çok bir şey yok. Ama henüz hiçbir konuda tam anlamı ile uzlaşma sağlanabilmiş değil. Örneğin üniversiteye giriş sistemi ne olacak Bu konuda somut olarak ortaya çıkan hiçbir şey bulunmuyor. 
   Özetin özeti YÖK tarafından hazırlanan yeni taslak, sadece hükümeti kızdırmakla kalmayacak, üniversitelerden de tepki alabilecek gibi gözüküyor. Teziç'in bu konudaki samimi gayreti ve hukukçu kimliği bakalım bu tartışmaları önleyebilecek mi Temennimiz herkesi, özellikle de üniversiteleri memnun edecek yasal bir düzenlemeye gidilmesidir. Taslaklar savaşındaki ayrıntılara devam edeceğiz. 
   
      
   
</TEXT>
</DOC>
