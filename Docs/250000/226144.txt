<DOC>
<DOCNO> 226144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/sonspo09.html </URL>
<DATE> 2004/03/27/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Bursaspor 1 - İstanbulspor 1 maç bitti 
</HEADLINE>
<TEXT>

     Birinci Süper Futbol Ligi'nde Bursaspor ile İstanbulspor, 1-1 berabere kaldı. 
     Küme düşme tehlikesi yaşayan 2 takım da ilk yarıda kontrollü bir oyun sergiledi. 
     Orta alanda hakimiyet kurmaya çalışan evsahibi Bursaspor, özellikle sol kanattan geliştirdiği ataklarla İstanbulspor kalesinde tehlike yaratmaya çalıştı. Yeşil beyazlı takım, Osterç ile yakaladığı 3 net gol pozisyonundan faydalanamadı. 
     Konuk İstanbulspor ise defans ağırlık bir oyun sergilerken, hızlı hücumlarla zaman zaman Bursaspor kalesine gelmeye çalıştı ancak rakip kalede tehlike yaratamadı. 
     10. dakikada Mustafa Gürsel'in pasıyla Osterç, soldan ceza alanına girdi. Yalçın, kaleci Oğuz ile karşı karşıya kalan Osterç'ten önce topa dokunarak mutlak bir golü önledi. 
     16. dakikada ender gelişen İstanbulspor atağında, Musa'nın yaklaşak kaleye 30 metre uzaklıktan gönderdiği top, üstten auta çıktı. 
     20. dakikada Frasineanu, topa yaklaşık kaleye 20 metre uzaklıktan vurdu, filelere giden topa Oğuz son anda müdahale etti. Oğuz'dan seken topa yetişen Okan, meşin yuvarlağı kale içine ortaladı. Mustafa Gürsel'in yakın mesafeden kafa vuruşunda top, üstten az farkla auta gitti. 
     34. dakikada Okan'ın ara pasıyla ceza alanı içerisine giren Osterç, topu sol çaprazdan sert bir vuruşla kaleye gönderdi. Köşeden kaleye giden topu Oğuz, son anda çizgi üzerinde yakaladı. 
     35. dakikada sol kanattan ceza alanı içine giren Osterç, topu sert bir vuruşla kaleye gönderdi. Kaleci Oğuz'un ayaklarına çarpan topu İstanbulspor defansı auta gönderdi. 
     36. dakikada Bursaspor'dan yine Osterç, sol kanattan ceza alanına girdi. Bu oyuncunun çaprazdan sert şutunda top, yan ağlarda kaldı. 
     Kalan dakikalarda tarafların çabaları sonucu değiştirmeyince ilk yarı, 0-0 berabere tamamlandı. 
     
     İKİNCİ YARI 

     Karşılaşmanın ikinci yarısına hızlı başlayan taraf Bursaspor oldu. Yeşil beyazlı takım, ikinci yarıda orta alanı kalabalık tutarak rakibine baskı kurmaya çalıştı. Ancak 75. dakikaya kadar istediği pozisyonları bulamadı. 
     Konuk İstanbulspor ise defansif bir oyun sergiledi. Bursaspor'a oyun kurdurmamaya çalışan sarı-siyahlı takım, hızlı hücumlarla rakip kaleye gitmeye çalıştı. 
     50. dakikada sol kanattan hareketlenen Osterç, topu Tayfun'a bu futbolcu da bekletmeden Frasineanu'ya gönderdi. Bu oyuncunun sol çaprazdan sert şutunda meşin yuvarlak, üstten auta çıktı. 
     51. dakikada sol kanattan hareketlenen Frasineanu, Okan'a pas verdi. Okan'ın yakın mesafeden vuruşunda kaleci Oğuz, topa sahip oldu. 
     73. dakikada İstanbulspor, 1-0 öne geçti. Orta alandan hareketlenen Boliç, 3 Bursasporlu futbolcuyu çalımladıktan sonra topu penaltı noktası üzerinde bekleyen Bushaj'a aktardı. Arnavut futbolcu, plase bir vuruşla topu filelere gönderdi 1-0 
     76. dakikada Bursaspor beraberliği yakaladı. Sağ kanattan korner atışı kullanan Tamer, topu ceza yayı önünde bekleyen Tayfun'un önüne aktardı. Bu oyuncunun gelişine sert şutunda meşin yuvarlak, İstanbulspor filelerine gitti 1-1 
     82. dakikada sağ kanattan hareketlenen Tamer, topu ceza alanı içerisine ortaladı. Okan'ın kafa vuruşunda meşin yuvarlak, üst direğe çarparak auta çıktı. 
     Uzatma dakikalarında Boliç'in pasıyla hareketlenen Bushaj, ceza alanına girer girmez topa vurdu. Kaleci Serdar, topu 2 hamlede yakaladı. 
     Karşılaşmada tarafların attığı karşılıklı gollerle 1-1 sona erdi. 
     MAÇIN KARNESİ 
     

Stat Atatürk Hakemler Mustafa Çulcu xx, Birol Budak xx, Baki Tuncay Akkın xx Bursaspor Serdar xx, Miu xxx, Erman xx, Junior x Dk. 46 Tamer xx , Tayfun xx, Osterç xx, Okan x, Ömer xx Dk. 75 Mehmet Al xx , Frasineanu xxx Dk. 75 Orhan xx , Berkan xx, Mustafa Gürsel xx İstanbulspor Oğuz xxx, Yalçın xx, Cem xx, Boliç xx, Aleksander xx, Aytekin xx, Saidou xx, Bushaj xx, Musa xxx Dk. 84 Ali , Nuri Dk. 11 Serhat xx , Saffet x Dk. 40 Faruk xx Goller Dk. 73 Bushaj, Dk. 76 Tayfun Sarı kartlar Dk. 43 Ömer, Dk. 67 Tamer Bursaspor , Dk. 71 Aleksander İstanbulspor      

     
</TEXT>
</DOC>
