<DOC>
<DOCNO> 211941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/soneko26.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Beko'nun Grundig için verdiği teklif kabul edildi... 
</HEADLINE>
<TEXT>

     Beko Elektronik, İngiliz firması Alba Plc. ile yüzde 50 ortak olarak, Alman elektronik devi Grundig AG'nin ''Home Intermedia System Division''ını satın almak üzere verdiği teklifin kabul edildiğini açıkladı. 
     Koç Topluluğu şirketlerinden Beko Elektronik'den yapılan açıklamaya göre, 21 Ekim 2003 tarihinde Alman İflas Masası'na İngiliz firması Alba Plc. ile yüzde elli ortak olarak Grundig AG'nin ''Home Intermedia System Division'' bölümünü satın almak üzere verilen teklif kabul edildi. 
     Teklif, Grundig AG'nin tv, video, home theatre, audio gibi sistemleri içeren, görsel, işitsel ev elektroniği bölümüne ait marka ve patent hakları dahil Avrupa satış şirketleri ve satış sonrası servis teşkilatının satın alınmasını kapsıyor. 
     Beko Elektronik Genel Müdürü Ali Sümerval, yaptığı açıklamada, Grundig'in Almanya ve Orta Avrupa ülkeleri başta olmak üzere çok bilinen bir marka olduğunu vurguladı. 
     Sümerval, ''Grundig, Beko Elektronik'in ileri teknoloji ürünleriyle bütünleşebilecek bir marka. Bu satın alma Beko Elektronik için hem Avrupa'da hem de dünyada çok ciddi bir kapı açıyor. Beko Elektronik'in 2005 yılında Avrupa lideri olma hedefi bu satın almayla erken gerçekleşiyor, hatta dünya ligindeki yeri güçleniyor'' dedi. 
     Koç Holding Dayanıklı Tüketim ve İnşaat Grubu Başkanı Dr. Bülent Bulgurlu ise, bu yeni marka ile Beko Elektronik'in cirosunun yüzde 80'ini oluşturan ihracatının daha da artacağını ve marka sayesinde satış fiyatı içindeki katma değerin de yükseleceğini kaydetti. 
     Bulgurlu, Beko Elektronik'in dünya ölçeği içerisinde başta gelen şirketler arasında yer alacağına dikkat çekti. 
     
     GRUNDİG İLE İŞBİRLİĞİ 2001'DE BAŞLADI 

     Beko Elektronik'in Grundig ile işbirliği 2 yıl önce başladı. 2001 yılı sonunda markasını Beko Elektronik'in teknolojisine emanet eden Grundig'in tüm dünyaya sattığı 37, 51 ve 55 ekran televizyonları Beko Elektronik özgün teknolojisi ile üretilmeye başlandı. 
     2002 ve 2003 yılında Grundig'in tüm TV ürün gamı Beko Elektronik tarafından üretildi. Bu yılın başında ise Beko Elektronik, Grundig'in Avrupa'daki satış sonrası servis teşkilatını kullanmak üzere anlaşma yaparak hizmet noktasını 16 bine çıkardı. 
     Beko Elektronik, Grundig'e talip olduğunu ise ilk olarak geçen yıl Mart ayında açıkladı. O tarihte henüz iflas sürecine girmemiş olan Grundig AG'nin üst yönetiminden satın almaya yönelik inceleme yapmak üzere 5 haftalık süre isteyen Beko Elektronik, yapılan inceleme sonucunda nihai teklif vermekten vazgeçmişti. 
     Koç Holding CEO'su Bülend Özaydınlı'nın ünlü bir Avrupa markasını satın alacaklarını açıklaması, geçtiğimiz günlerde Almanya'nın önde gelen gazetelerinden Die Zeit'te yayınlanmıştı. 
     
</TEXT>
</DOC>
