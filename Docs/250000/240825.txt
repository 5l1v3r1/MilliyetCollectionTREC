<DOC>
<DOCNO> 240825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/guncel/axgun01.html </URL>
<DATE> 2004/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hileli ehliyet için bilgisayar programı 
</HEADLINE>
<TEXT>


Geliştirdikleri bilgisayar programıyla ehliyet sınavında başarısız olan adayların geçer not almasını sağlayan 7 kişi tutuklandı. Şebekenin yaklaşık 750 sınav sonucunda hile yaptığı belirlendi 

ŞERİF ÇIRAY Ankara 

Milli Eğitim Bakanlığı'nın yurt genelinde gerçekleştirdiği ehliyet sınavlarında düşük not alan adayların notlarını para karşılığı yükselttiği ortaya çıkan şebekenin "özel bilgisayar programı" hazırladığı belirlendi. Skandalın ardından polis koleji ve açık lise sınavları da incelemeye alındı. Ankara polisince gözaltına alınan Kahramanmaraş Türkoğlu İlçe Milli Eğitim Müdürü Mustafa Toper, Eğitim Teknolojileri Genel Müdürlüğü personelleri Mehmet Nuri Tuncel, Hasan Akkaya, Kemal Demirci, Serkan Çörekoğlu, Sinan Yücebaş ve Hatay Kırıkhan Fırat Özel Sürücü Kursu sahibi Ahmet Sürücü dün mahkemeye sevk edildi. 

Programla geçer not 
Toper ve arkadaşı Sürücü ile Ankara'ya gelerek bir süre sınav notu değiştirme sistemi için adam aradı ve Tuncel'le anlaştı. Optik okuyucu sistem görevlisi olan Tuncel de başarısız olan adayların "geçer" not almasını sağlamak için özel bilgisayar programı geliştirdi. Tuncel, Demirci ve Akkaya ile birlikte mesai saatleri dışında gittiği Gölbaşı'ndaki kurumda güvenlik görevlileri Serkan Çörekoğlu ve Sinan Yücebaş'ın yardımıyla işlem yapıyordu. Polis, Toper'in kardeşi Zekeriya Toper'in de peşine düştü. Toper'in Hatay'da "garantili ehliyet alınır" sloganıyla aday sağladığı ve şebekenin 750 sınav sonucunda hile yaptığı belirlendi. Şebeke üyeleri tutuklandı. 


</TEXT>
</DOC>
