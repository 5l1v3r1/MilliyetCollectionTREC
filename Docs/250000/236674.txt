<DOC>
<DOCNO> 236674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/soneko22.html </URL>
<DATE> 2004/05/02/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Babacan Serbest kur rejiminde kur dalgalanmaları doğaldır... 
</HEADLINE>
<TEXT>

     Devlet Bakanı Ali Babacan, serbest kur rejiminde kur dalgalanmalarının doğal olduğunu belirterek, dalgalanmaların öngörülen kur sınırları içinde olduğunu söyledi. 
     Babacan, kur riskinden korunmanın yolunu da, ''Gereksiz kur riski almayacak. Bütün yumurtaları aynı sepete koymayacak, formül burada'' diye özetledi. Kanal 7'de yayımlanan ''Ters Köşe'' programında soruları yanıtlayan Devlet Bakanı Babacan, ABD Doları'nın son günlerdeki yükselişinin Türkiye'nin ihracatına olumsuz etkisi olmayacağını ifade etti. Benzer dalgalanmaların euro ile dolar arasında da yaşandığını hatırlatan Babacan, ''Avrupa'da ya da ABD'de ihracatçı yok mu Onlar işlerini nasıl sürdürüyor '' dedi. 
     Sıcak para giriş çıkışlarının döviz kuruna göre kendisini belirlediğini anlatan Babacan, bu para hareketlerinin de doğal olduğunu kaydetti. 
     Babacan, para hareketlerini denetlemek için sıcak paraya vergi önerileri olduğunu hatırlatarak, Türkiye gibi dolarize olmuş bir ekonomide bunun pratik olmayacağını bildirdi. 
     
     ''DOLARDAKİ DALGALANMA PROGRAMI ETKİLEMEZ'' 
     ABD Doları'nın yükselmesinin yürütülen ekonomik programı etkilemeyeceğini ifade eden Babacan, ekonomik program uyarınca serbest kur rejimi uygulandığını, kurun piyasa şartlarına göre dalgalanmasının bir olumsuzluk, bir kriz belirtisi olarak görülemeyeceğini vurguladı. 
     Serbest kur rejiminde devalüasyon olmayacağını söyleyen Babacan, yıllık program belirlenirken çeşitli senaryoların göz önüne alındığını belirterek, döviz kurundaki dalgalanmaların öngörülen sınırlar içinde kaldığını belirtti. 
     
     IMF İLE 2005 SONRASI 
     Babacan, Uluslararası Para Fonu IMF ile bundan sonra yapılabilecek anlaşmaya yönelik olarak, ''IMF ile anlaşma hükümet nasıl isterse o formatta olacak'' dedi. 
     IMF ile yürütülen stand-by anlaşmasının 2005 yılı Şubat ayının başında tamamlanacağını hatırlatan Babacan, bundan sonra önlerinde 3 seçenek bulunduğunu söyledi. Seçeneklerin, ''Program Sonrası İzleme, İhtiyati Stand-By ve Mevcut Stand-By'' olduğunu anlatan Babacan, şunları kaydetti 
     ''Program sonrası izleme deniyor burada, ne oluyor IMF heyetleri Türkiye'ye geliyor, raporlar yazıyorlar ve yayınlıyorlar. Bir başka ihtiyati stand-by, bunda da heyet geliyor-gidiyor. Burada resmi gözden geçirme tamamlama olayı ve kredilendirme olayı söz konusu, krediyi gerekli görürsek kullanıyoruz. Bir de mevcut stand-by var.'' Babacan, IMF olsa da olmasa da kendilerinin bazı yaklaşımlarının olduğunu kaydetti. 
     
     ''İTHALATAKİ ARTIŞ İHRACAT OLARAK DÖNECEK'' 
     Babacan, Ocak ayındaki cari açık ile ilgili bir soruya, söz konusu dönemde ithalatta bir artış yaşandığını, ancak, bu artışın esas olarak yatırım malları ve yarı mamul ithalatına yöneldiğini belirterek, bunun ilerki dönemde ihracat artışı olarak döneceğini belirtti. 
     Türkiye'nin toplam kamu borç stokunun geçen yıl Gayri Safi Yurtiçi Hasılası'nın yüzde 71'ine ulaştığını belirten Babacan, bu yıl bu oranın yüzde 65'lere düşmesinin beklendiğini bildirdi. 
     Türk ekonomisinin dış etkilere karşı mukavemetinin arttığını belirten Ali Babacan, döviz kurundaki dalgalanmaların panik sebebi olamayacağını vurguladı. 
     Türk ekonomisinin bir sene içinde Irak Savaşı, İmar Bankası'nın getirdiği yük, İstanbul'daki terör saldırıları, yerel seçimler ve Kıbrıs konusu gibi 5 önemli olayla karşılaştığını hatırlatan Babacan, bütün önemli gelişmelere rağmen ekonomik parametrelerde hiçbir sapma olmadığını söyledi. 
     
</TEXT>
</DOC>
