<DOC>
<DOCNO> 227665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sonspo11.html </URL>
<DATE> 2004/04/01/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Denizlispor, son 2 maçını İzmir'de yapmak istiyor... 
</HEADLINE>
<TEXT>

     Denizlispor, Atatürk Stadı zemininin sentetik çimle kaplanması işini gelecek sezona yetiştirmek isterken, son 2 maçını İzmir'de yapmak üzere Futbol Federasyonu'na başvuruda bulundu. 
     Kulüp profesyonel futbol şubesi başkanı Turgut Dalaman, UEFA'nın desteğiyle yapılacak sentetik çimlemeyi yaz aylarında bitirmek istediklerini bildirdi. 
     Bu sezona yetişmeyeceği için sentetik çimlemenin 1 yıl ertelendiğini hatırlatan Dalaman, ''Yine aynı sorunu yaşamamak için, ligin 31. haftasındaki Gençlerbirliği ve 33. haftasındaki Fenerbahçe maçlarını İzmir'de yapmak üzere Futbol Federasyonu'na başvuruda bulunduk'' dedi. 
     Dalaman, federasyonun bu başvuruyu kabul etmesi durumunda mevcut çimlerin sökümüne mayıs ayında başlanacağını kaydetti. 
     Öte yandan Diyarbakırspor maçı hazırlıklarını bugün yapacağı çalışmayla tamamlayacak olan yeşil-siyahlılar, yarın özel uçakla Diyarbakır'a gidecek. 
     
</TEXT>
</DOC>
