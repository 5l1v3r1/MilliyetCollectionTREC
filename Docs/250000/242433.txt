<DOC>
<DOCNO> 242433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonspo33.html </URL>
<DATE> 2004/05/24/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Ankaragücü, teknik direktör Reha Kapsal ile 2 yıllık sözleşme imzaladı 
</HEADLINE>
<TEXT>

     Ankaragücü Kulübü, teknik direktör Reha Kapsal ile 2 yıllık sözleşme imzaladı. 
     Gökçe Tesisleri'ndeki imza törenine kulüp başkanı Cemal Aydın'ın yanı sıra yardımcı antrenörlerden Reha Erginer de katıldı. 
     İmza töreninde bir konuşma yapan Cemal Aydın, yeni sezona genç dinamik 2 tane Reha ile başlayacaklarını belirterek, ''Ekip olarak Ankaragücü'nde görev yapacaklar. Kafamızda çizdiğimiz teknik direktör profiline uygun arkadaşlar. Tercihimizi onlardan yana kullandık. İyi bir tercih yaptığımıza inanıyorum. Mukavelemiz en az 2 yıllık olacak. Ankaragücü'ne ve Türk futboluna hayırlı olmasını diliyorum'' diye konuştu. 
     Teknik direktör Reha Kapsal da Ankaragücü'ne geldiği için mutlu ve gururlu olduğunu vurgulayarak, şöyle konuştu 
     ''Hedefleri olan bir camiaya geldim. En iyi kulübe geldiğimize inanıyorum. Mukavele inşallah uzun süreli olur. Sevgi, saygı ve disiplinin hakim olduğu bir takım yaratmanın çabası içinde olacağız. Ekibimle birlikte çok iyi şeyler yapacağımıza inanıyoruz. Hedeflerimiz arasında, Türkiye Kupası'nda final oynamak ve ligi geçen seneden daha iyi bir yerde bitirmek olacaktır.'' Transfer konusunda çalışmalarının sürdüğünü anlatan Kapsal, birkaç gün içinde bu konuda gelişmeler olabileceğini de sözlerine ekledi. 
     Rehpa Kapsal'ın yardımcılıklarını, Reha Erginer'in yanı sıra İsmail Ünal ve Yalçın Koşukavak yapacak. 
     
     KAMP PROGRAMI 

     Başkent ekibinde gelecek sezonun kamp program tarihleri belli oldu. Sarı-lacivertli futbolcular, 24 Haziran Perşembe günü Ankara'da toplanarak, 3 gün boyunca bazı testlerden geçecek. Daha sonra ise 27 Haziran Pazar gününden itibaren henüz belli olmayan yurt içinde bir bölgede çalışmalara başlayacak. 
     Ankaragücü'nün yurt dışında yapılması planlanan kampı ise kaliteli takımlarla oynanacak maçlar veya üst düzey bir turnuva olması halinde Avusturya veya Hollanda'da gerçekleştirilecek. 
     
     ''AYDIN-ULUSOY YARIŞMASINI SEVMİYORUM'' 

     Ankaragücü Kulübü Başkanı Cemal Aydın, son günlerde basında çıkan kendisinin Futbol Federasyonu Başkan adaylığı yolundaki haberlerle ilgili olarak, ''Aydın-Ulusoy yarışmasını sevmiyorum'' dedi. 
     Teknik direktör Reha Kapsal ile yapılan imza töreninde konuşan Cemal Aydın, Ankaragücü Kulübü Başkanlığı'ndan memnun olduğunu vurgulayarak, ''Ankaragücü Başkanlığı bakidir. Celal Doğan'ın İstanbul'daki toplantı sonrasında yaptığı açıklamalarda yanlış anlaşılmalar oldu. Orada kesin ve net olarak TBMM komisyonunda ele alınacak kanunla ilgili fikir alışverişinde bulunduk. Futbol Federasyonu'nu aşan konular başlığı altında görüşmeler oldu. Futbolun bugün geldiği durumu masaya yatırdık. İsim bazında görüşmeler olmadı. Görüşülmeye de gerek yoktu zaten'' diye konuştu. 
     Bugün için en önemli konunun futbolun içindeki rahatsızlıklar olduğuna dikkati çeken Aydın, sözlerini şöyle sürdürdü 
     ''En önemli konu futbolun bugününden rahatsızsak, bunu nasıl çözeriz Bana düşen görev olursa hayır demem. Ancak benim üzerimden de olsun diye düşünmem. Değişmesi lazımsa değişir. O gelir, ben gelirim, bu gelir. Buna genel kurul karar verir. Arıza bizim içimizde. Bu arızayı tamir edemiyorsak, bu işi bırakacağız. Yapanlar gelecek.'' 
     
     ''HALUK ULUSOY BU KEZ BİZLERE DANIŞMADI'' 

     Futbol Federasyonu Başkanı Haluk Ulusoy'un daha önceki adaylıklarında her zaman Kulüpler Birliği'nin fikrini aldığına değinen başkan Aydın, ''Son başkan adaylığı için bizimle fikir alışverişinde bulunmadı. Bunun nedeni kendisine sormak lazım. Böyle bir yöntemden vazgeçip, adaylığını açıklamıştır. Bizden de bu konuda bir görüşme ve toplantı talep etmemiştir'' dedi. 
     Ankaragücü Kulübü Başkanı Cemal Aydın, Türk futbolunda kirli diye vurulan damgayı yok etmek ve beyaz sayfayı yeniden açmak zorunda olduklarını da sözlerine ekledi. 
     
</TEXT>
</DOC>
