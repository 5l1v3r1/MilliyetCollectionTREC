<DOC>
<DOCNO> 218406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/ekonomi/eko03.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayat Standardı'na 'gönüllü' dönüş formülü 
</HEADLINE>
<TEXT>

   Maliye, Hayat Standardı'na benzer yolla vergi toplamaya çalışırken işi matrah belirlemeye vardıran Konya Defterdarlığı bunun 'gönüllü yükseltilmiş beyan' olarak gösterilmesini istedi 
   NEDİM ŞENER 
   
   Maliye Bakanlığı, oluşan vergi açığı nedeniyle 2003'te uygulamak istemesine karşın Meclis'ten geçmeyen "Hayat Standardı Esası"na dönmek için alternatif yollar arıyor. 
   İllerin defterdarlarını sürekli Ankara'ya toplayan Bakanlık yetkilileri, Hayat Standardı yerine, her sektör için belirlenen "ortalama k r haddi" üzerinden vergi almak için uğraşıyor. 
   Defterdarlar da mükelleflerine yazı göndererek, mart ayında verilecek beyannamelerdeki matrahların belirli bir oranın altında kalmamasına çalışıyor. 
   
   İncelemeye alınacaksınız 
   Bunun en çarpıcı örneğini ise Konya Defterdarı Sebahattin Parmakerli gerçekleştirdi. Vergi mükelleflerine bir yazı gönderen Parmakerli, ildeki ticaret kesiminin beyan edeceği asgari vergi matrahlarını kuruşu kuruşuna hesap ederken beyanname verirken de bunun "gönüllü artırılmış beyan" olarak bildirilmesini istedi. 
   Buna göre, altın imalat ve ticareti ile uğraşan birinci sınıf tacirler için 16 - 20 milyar lira, ikinci sınıf tacirler için 9 - 11 milyar lira asgari kazanç beyan şartı getirildi. Defterdarlığın belirlediği asgari matrah tutarları 2003 yılı kazançlarından doğan vergileri ödemek amacıyla mart ayı başından itibaren verilmeye başlanacak Gelir Vergisi beyannamelerinde kullanılacak. 
   Defterdarlık, konuyla ilgili yazdığı yazıda, mükelleflerin düşük kazançlarına ilaveten yapacakları artırımlar için beyannameye "gönüllü yükseltilmiş beyan" ibaresini kullanmalarını istedi. 
   Sebahattin Parmakerli imzasıyla mükelleflere gönderilen yazıda, kazançlarını düşük gösterenlerle ilgili olarak inceleme yapılacağı belirtilirken sektörel olarak belirlenen ortalama k r haddinin altında beyanda bulunmuş olanlar için ek tarhiyat yapılacağı ifade edildi. 
   "Gönüllü yükseltilmiş beyan" ibaresiyle matrahlarını artıranlar için geriye dönük inceleme ve soruşturma yapılmayacağını belirten Defterdar Parmakerli, ileride vergi incelemesine tutulması ve matrah farkı tespit edilmesi halinde, gönüllü beyan yükseltenlerin, yeni matrah oranını dikkate alacaklarını bildirdi. 
   
   Özyürek Kanunsuz vergi alınıyor    CHP Mersin Milletvekili ve TÜRMOB eski Başkanı Mustafa Özyürek, bu uygulamanın yasa dışı vergi almak olduğunu belirtti. Özyürek şöyle konuştu 
   "AKP, mükellefleri baskı altında tutarak yasadışı vergi almaya çalışıyor. TBMM'nin reddettiği hayat standardı esasını zorla, keyfi olarak uygulamaya kalkıyor. Anayasamıza göre kanunsuz vergi alınmaz. AKP hükümeti Ek Taşıt, Ek Emlak Özel İletişim Vergisi gibi olağanüstü vergilerden sonra "keyfi gelir vergisi" de almak istiyor. Bu uygulama bir vergi terörüdür." 
   
   
</TEXT>
</DOC>
