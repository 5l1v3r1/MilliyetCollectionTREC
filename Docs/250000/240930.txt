<DOC>
<DOCNO> 240930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/soneko12.html </URL>
<DATE> 2004/05/18/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Antalya'daki Clup29, 4 trilyon liraya Balıkevi'ne satıldı... 
</HEADLINE>
<TEXT>

     Antalya'nın tarihi Kaleiçi turizm bölgesindeki İstanbul ve Ankara sosyetesinin uğrak yeri olan Clup 29, Maliye Bakanlığı tarafından 4 trilyon 57 milyar liraya Antalya Balıkevi'ne satıldı. 
     Antalya Defterdarı Oğuzhan Taşkesen, geçen hafta Hazineye ait arsa, işyerleri ve eğlence merkezlerinin satışının yapıldığını bildirdi. 
     Antalya'nın tarihi turizm merkezi Kaleiçi'ndeki Clup 29'un, üçüncü satışında alıcı bulduğunu belirten Taşkesen, 2 bin 294 metrekare yüzölçümü olan eğlence merkezini 3 trilyon 46 milyar lira muhammen bedelle satışa çıkardıklarını anlattı. 
     Taşkesen, Clup 29'un, 4 trilyon 57 milyar liraya Antalya Balıkevi, Turizm Gıda, Taşımacılık, İnşaat, Sanayi ve Ticaret A.Ş. tarafından satın alındığını kaydetti Kemerağzı bölgesinde bulunan Hazine'ye ait ''Turistik tesis alanı'' olarak ayrılan, 5 yıldızlı otel yapmaya uygun 14 bin 431 metrekare yüzölçümlü arsanın da ihalede, Manavgat Ticaret ve Sanayi Odası Başkanı Mustafa Karamancı tarafından 7 trilyon 302 milyar liraya satın alındığını ifade eden Taşkesen, her iki satışın da Maliye Bakanlığı'ndan onay beklediğini açıkladı. 
     Taşkesen, yılbaşından bu yana Antalya ve ilçelerinde yapılan hazine arazisi ve işyerleri satışından 32 trilyon lira gelir sağlandığını, yıl sonu hedefinin de 70 trilyon lirayı aşmak olduğunu sözlerine ekledi. 
     
</TEXT>
</DOC>
