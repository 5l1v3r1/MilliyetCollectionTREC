<DOC>
<DOCNO> 249459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sonspo15.html </URL>
<DATE> 2004/06/20/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Thijs'in performansı gözkamaştırdı 
</HEADLINE>
<TEXT>

     Trabzonspor'un yabancı futbolcularından Belçikalı D'Haene, dün gece Gerede kampına katıldı. 
     Bolu'nun Gerede İlçesi'nde yeni sezona hazırlık çalışmalarını sürdüren bordo-mavililer, tempoyu her geçen gün artırıyor. 
     Bu sabah yapılan ve yaklaşık 1.5 saat süren çalışma kondisyon ağırlıklı geçti. Eksik oyuncuların kampa katılması ise en çok teknik direktör Ziya Doğan'ı sevindirdi. 
     Ülkesinden dün gece dönerek kampa katılan Belçikalı Karel Adriaan Roby Korneel D'Haene, yorgun olduğu için bu sabah yapılan çalışmaya çıkmadı. 
     Kampta dün akşam teste tabi tutulan Belçikalı oyuncu Thijs'in, bu sabah yapılan kondisyon çalışmalarındaki performansı da dikkati çekti. 
     Bu sabah yapılan idman sonrası kampın gerçekleştiği Green Park Resort Otel, Babalar Günü nedeniyle futbolculara pasta jesti yaptı. 
     İdman bitimi sonrası sahanın kenarına getirilen pasta, teknik heyet ve futbolculara ikram edildi. Pastayı futbolcular keserken, ilk dilimi en son baba olan kaleci Hasan Sönmez yedi. 
     Türkiye'nin farklı illerinden gelen bordo-mavili taraftarlar otelin yanındaki sahada yapılan idmana büyük ilgi gösterdi. Tezahüratlarıyla antrenman alanını adeta stada çeviren taraftarlar, antrenman öncesinde futbolcularla bol bol hatıra fotoğrafı çektirdi. 
     
</TEXT>
</DOC>
