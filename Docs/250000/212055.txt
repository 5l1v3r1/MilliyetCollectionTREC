<DOC>
<DOCNO> 212055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/ekonomi/eko05.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüpraş'ta 'izlemeli' onay 
</HEADLINE>
<TEXT>

   Rekabet Kurulu, Tüpraş'ın yüzde 65.76'sının Zorlu - Efremov ortaklığına devrini onaylarken, yapılacak kapasite artış yatırımlarını izleme kararı aldı 
      ANKARA Milliyet 
   
   Rekabet Kurulu, Efremov Kautschuk - Zorlu ortaklığının Tüpraş'ın yüzde 65.76'sını devralmasına onay verdi. Devir işlemiyle ham petrol ithalat ve rafinaj sektörü bakımından pazara yeni şirketlerin girişinin engellenebileceğine dikkat çekilirken, "Tüpraş'ın kapasite artış yatırımlarının Rekabet Kurulu'nca izlenmesine" karar verildi. 
   Rekabet Kurulu Başkanı Mustafa Parlak, yaptığı açıklamada, Tüpraş'ın rafinaj pazarında hakim durumda bulunduğunu hatırlatırken, "Mevcut hakim durum, devirden sonra rekabeti önemli ölçüde azaltacak şekilde güçlenmeyecek" dedi. Parlak ayrıca, devir işleminin Tüpraş'ın faaliyet gösterdiği petrokimya ve deniz taşımacılığı pazarlarında da rekabetin azalmasına neden olmayacağını bildirdi. 
   
   Son karar ÖYK'nın 
   Tüpraş'ın satın alınmasına onay verilmesiyle "ham petrol faaliyeti bakımından dikey bütünleşik bir yapının ortaya çıktığına" dikkat çeken Parlak, bu yapının ithalat ve rafinaj sektörü bakımından pazara giriş engeli yaratabileceğini göz önünde bulundurdukları kaydetti. Parlak, "Tüpraş'ın kapasite artış yatırımlarının Rekabet Kurulu'nca izlenmesine karar verilmiştir" dedi. 
   Bu kararın dayanağı olan Rekabet Kanunu'nun 6'ıncı maddesi tekel özelliği gösteren şirketlerin hakim durumunu kötüye kullanılmasını engellemeyi amaçlıyor. İhalede son kararı Özelleştirme Yüksek Kurulu ÖYK verecek. 
   
   Tatneft'ten 'biz kimiz' açıklaması    Tataristan'ın Türkiye Temsilcisi Ramil Mavlyutov, Tatneft'in Tüpraş ihalesinde Zorlu Holding dışında ortak hareket ettiği bir başka kuruluş olmadığını bildirdi. Mavlyutov dün yazılı bir açıklama yaptı. Tatneft'in yüzde 31 ile ana hissedarın Tataristan devleti olduğunu belirten Mavlyutov, Tatneft adına Tüpraş'a teklif veren Efremov Kautschuk'un tamamen Tatneft'e bağlı bir kuruluş olduğunu bildirdi. 
   Mavlyutov, ihale sürecinin sonuçlanmasından sonra Tataristan Başbakanı ve aynı zamanda Tatneft Yönetim Kurulu Başkanı Rustam Minnihanov'un bir basın toplantısı düzenleyeceğini duyurdu. 
   
   Tüpraş işçisinden Sezer'e mektup    Tüpraş'ın özelleştirilmesini protesto eden İzmit rafinerisinde çalışan 600 işçi ile Petrol - İş sendikası yöneticileri, Cumhurbaşkanlığı makamına matbu mektup postaladı. İşçiler, dün akşam mesai bitiminden sonra kent içinde yürüyerek ve "Tüpraş bizimdir, bizim kalacak", "Tüpraş'ı satanı biz de satarız", şeklinde sloganlar atarak PTT binasına gitti. Yürüyüşün ardından açıklama yapan Petrol - İş Sendikası Kocaeli Şube Başkanı Ali Ufuk Yaşar, satışın engellenmesi için sonuna kadar mücadele edeceklerini belirtti. İşçilerin postaya verdikleri mektupta ise, "Tüpraş'a sahip çıkmak zorundayız. Buna vereceğiniz destek, bu ülkenin sahipleri olduğuna inancımızı kuvvetlendirecektir" ifadesi yer aldı. n EBRU DOĞAN İzmit DHA 
   
   
   
</TEXT>
</DOC>
