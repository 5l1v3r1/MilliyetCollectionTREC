<DOC>
<DOCNO> 234449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sonspo16.html </URL>
<DATE> 2004/04/24/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Yıldırım Fenerbahçe'nin kendinden başka dostu olmadığı görülüyor 
</HEADLINE>
<TEXT>

     Fenerbahçe Kulübü Başkanı Aziz Yıldırım, futbolda geçen yıllarda yaşanmayan olayların yaşandığını ifade ederek, herkesin bir kaos yaratma çabası içinde olduğunu söyledi. 
     Fenerbahçe Faruk Ilgaz Tesisleri'nde yapılan Fenerbahçe Kulübü Yüksek Divan Kurulu Toplantısı'nda konuşan Aziz Yıldırım, şu anda lider olan futbol takımının yarın önemli bir maç yapacağını belirterek, ''Türkiye'de geçen yıllarda yaşanmayan olaylar yaşanıyor. Gazetelerde ve televizyonlarda insanlar içlerindeki duygularla ilgili beyanat veriyor, herkes bir kaos yaratma çabası içinde'' dedi. 
     Fenerbahçe'nin bu olayların dışında kalarak, şampiyonluğa ulaşacağına inandığını anlatan Yıldırım, şöyle devam etti 
     ''Fenerbahçe'nin kendi dışında dostu olmadığını son 1 ayda kamuoyunda oluşan havayla anladık. Ancak biz bir olduğumuz zaman her türlü yükün altından kalkarız. Bu söylediklerim kamuoyuna mesaj, bazı sözler ve yazılar için cevaptır. Ben size güveniyorum. Hepimiz Fenerbahçe'nin hakkını savunmak için çalışıyoruz. Kimseyle kavgamız ve savaşımız yok. Her şeyin kurallar, hukuk ve adalet içinde olmasını istiyoruz.'' Yıldırım, Türkiye'de araştırmalar ve soruşturmalar yapıldığını da vurgulayarak, ''Ama bunları yalnız iç düzeyde yapmak bir şey kazandırmaz. Aslında ana kaynaktaki olayları inceleyerek, onları tartışmalı veya suçluları bulmamız gerekiyor. Ancak tamamen yüzeysel bir şekilde teşvik primi veya diğer konuları gündeme getirerek tartışmalar yapılmakla sonuç olmaz. Konu bu şekilde işlenerek gazeteler ve televizyonların reytingleri artırılır'' diye konuştu. 
     
     ''HAVUZ SİSTEMİNDE SIKINTILAR VAR'' 

     Futbolla ilgili, yayıncı kuruluş Digitürk ile ilgili sıkıntılar olduğunu dile getiren Aziz Yıldırım, ''Türk sporunun yara almaması için bunları açıklayamıyorum. Ancak bu konularda 15 Mayıs'ta da daha açık ve net konuşacağım'' dedi. 
     Yıldırım, havuz sisteminin kurulmasını ve yürümesini sağlayan kişi olduğunu ifade ederek, ''Göreve ilk geldiğimizde havuz sisteminin yürümesini sağladık. Ama artık havuz sistemi Fenerbahçe için gerekli maddi imkanları sağlamıyor. Ödemeler zamanında yapılmıyor, 2-3 ay gecikiyor ve kulübe yük oluyor. Bu konuda 15 Mayıs'tan sonra genel kurul toplayarak, yetki isteyeceğim. Fenerbahçe'nin hakkını alması için çalışmalar yapacağız'' şeklinde konuştu. 
     Fenerbahçe'nin büyümesi için en önemli şartın ekonomik olarak güçlü olması olduğunu kaydeden Aziz Yıldırım, şunları söyledi 
     ''Bütçeniz yeterli değilse, dışarıya muhtaç olursunuz. 2007'de 70 milyon dolar, 100. yıldan sonra da 100 milyon dolar bütçe hedefliyoruz. Ben düşünüyorum ve uykularım kaçıyor, bu da yetmeyecek. Bu yüzden burada Çayı 5-10 milyona içiyoruz tartışmaları yapmayalım. 
     Bugün Chelsea Kulübü bir Rus'a satıldı ve o da kendi imkanlarıyla bir şeyler yapıyor. Bizim kulüp için söylemiyorum ama Türkiye'de de gelecekte zayıf olan kulüplerin yok olacağını görüyorum. Biz gelecekte olacaklara karşı kulübü korumak için çalışıyoruz.'' Başkan Yıldırım, Vefa Küçük'ün yaptırdığı tesisin yerine bir otel yapma düşüncelerinin olduğunu ifade ederek, ''Burayı Vefa Küçük yaptı diye yıkmayacağız. Sizin de onayınızı alacağız. Yarın benim yaptığım tesisler Fenerbahçe'nin ihtiyacı için yıkılması gerekirse, ilk kazmayı ben vururum'' dedi. 
     
     TÜZÜK TADİLATI YOLDA 

     Fenerbahçe'de tüzüğün değişmesini en çok isteyen kişi olduğunu vurgulayan Aziz Yıldırım, ''Tüzükte en çok rahatsız olduğum maddelerin biri Fenerbahçeli insanlarla alışveriş yapamazsınız maddesidir. Böyle saçma şey olur mu Dünyada lobicilik çok önemli, biz Fenerbahçe lobisini engelliyoruz. Yaz aylarında tüzük tadilatı yapacağız'' diye konuştu. 
     Yıldırım, bu yıl kulübe 1105 kişinin üye yapılmasının düşünüldüğünü, bunun 309'nun üye yapıldığını, 268 kişinin de 10 Mayıs'ta üye olacağını belirterek, ''Geriye 528 kişi kalıyor. Bunların mağdur olmaması için üyelik ücretinin 10 milyar değil, 5 milyar lira olsun'' dedi. 
     Aziz Yıldırım, UEFA kriterleriyle ilgili geniş kapsamlı bir ekibin hazırladığı dosyaların Ankara'ya gönderildiğini belirterek, ''Bugün her kulüpte eksiklikler var. O eksikleri federasyonla görüşerek, zamanla gidereceğiz. Şu anda UEFA kriterlerine en uygun 2 kulüp varsa, biri Fenerbahçe'dir'' diye konuştu. 
     
     SÖZLEŞMEYE DAYALI 55 MİLYON DOLAR BORÇ AÇIKLANDI 

     Fenerbahçe Kulübü'nün sözleşmeye dayalı 55 milyon dolar, şahıs ve firmalara da 20 trilyon lira borcu olduğu açıklandı. 
     Fenerbahçe Faruk Ilgaz Tesisleri'nde yapılan Yüksek Divan Kurulu Toplantısı'nda okunan denetleme kurulu raporuna göre, kulübün sözleşmeye dayalı 55 milyon 832 bin dolar, şahıs ve firmalara ise 20 trilyon 700 milyar lira borcu bulunuyor. Bu yıl içinde 46 milyon dolar borç ödemesi yapılacağı kaydedildi. 
     Denetleme kurulunun 1 Ocak 2004 ile 31 Mart 2004 tarihlerinde yaptığı 3 aylık incelemeler sonucunda 86 trilyon 520 milyar lira olan gelirler bütçesinin 44 trilyon 900 milyar lirası bu 3 ayda gerçekleşti. 86 trilyon 520 milyar lira olan giderler bütçesinde ise gerçekleşen rakamın 30 trilyon 929 milyar lira olduğu bildirildi. 
     
     OLCAY ''KADRO GÜÇLENDİRİLECEK'' 

     Kulüp yönetim kurulu adına konuşan genel sekreter Vedat Olcay, futbol takımından şampiyonluk beklediklerini ifade ederek, ''Şampiyonlar Ligi'ne katılmak bizi mutlu edecek ve kadromuzu daha da güçlendirmek için yönetimimiz elinden geleni yapacak'' dedi. 
     Tesisler ve yatırımlarla ilgili bilgi veren Olcay, şunları söyledi 
     ''Havuz ve bahçe inşaatı muhtemelen 15 Haziran'da bitirilecek. Stadın 4. bölümü mayıs ayı içinde yıkılacak, eylül veya ekim ayında tamamlanacak. Kenan Evren Lisesi'nin yerine yapılacak iş merkezi proje aşamasında. Dereağzı'nda okul projemiz devam ediyor.'' Olcay, kulübün amatör branşlarda elde ettiği başarılarla ilgili de üyelere bilgi verdi. 
     
     ÜYELERİN KONUŞMALARI 

     Toplantıda üyelerin konuşmaları sırasında zaman zaman ortam gerilirken, kulüp başkanı Aziz Yıldırım, 2 üyenin yaptığı konuşmaya itiraz etti. 
     Üye Kerim Kerimoğlu, denetleme kurulunun görevini iyi yapmadığını iddia ederek, ''Rakamlar analiz edilsin. UEFA kriterlerine hazır mıyız Yönetim kurulunun toplantılarına kaç kişi katılıyor, kararlarda kaç kişinin imzası var'' deyince başkan Aziz Yıldırım, oturduğu yerden kalkarak, ''Yanlış konulara giriyorsunuz. Konuşmak için konuşmayın'' dedi. 
     Üyelerden Cemal Açıkgöz ise Yüksek Divan Kurulu'nun bir mektup göndererek, 100. yıl ile ilgili görüşlerini sorduğunu ifade ederek, ''100. yılımızda yönetimde Mustafa veya Ali Koç, Mehmet Ali Aydınlar, Cavit Çağlar, Ferit Şahenk'i istiyoruz'' diye konuşunca başkan Yıldırım yine müdahale ederek, ''Bazı üyeler yanlış konuşuyor. Şahıslar ve isimler söylemek yönetime hakarettir. Buraya geliyorsak, size saygımızdandır. Yönetimde genç arkadaşlar var'' dedi. 
     Üye Eli Niego ise Tomas'ın Adanaspor maçında formasını yere atmasını eleştirerek, ''O formada Fenerbahçe amblemi ve ay-yıldız var. Bu takımda bu arkadaşı görmek istemiyorum. Ayrıca Gençlerbirliği ile yapılan kupa maçından sonra polis maraton tribünde olaylarla ilgisi olmayan kişilere karşı cop ve gaz kullandı. Başkanımızın bu konuyla da ilgilenmesini istiyoruz'' diye konuştu. 
     Toplantıda yönetim kurulu üyesi Mehmet Karasu, Dereağzı Tesisleri'nde yapılacak ilköğretim okulu tesisleri projesi hakkında bilgi verdi. Karasu, bu projenin 4.5 milyon dolara malolacağını, uluslararası kredi kuruluşlarından uzun vadeli ve düşük faizli kredi bulmak için çalıştıklarını söyledi. 
     Daha sonra yönetim tarafından olimpik yüzme havuzu projesi konusunda da üyelere bilgi verilirken, bu 2 projenin için yapılan oylamada yönetim kuruluna yetki verilmesi kabul edildi. 
     Toplantıda üye giriş aidatları yıl sonuna kadar 5 milyar lira olarak oy çokluğuyla kabul edildi. 
     Toplantının sonunda sosyal ilişkiler kurulu, el kaldırma yöntemiyle oylanarak seçilirken, 25 yılını dolduran üyelerin isimleri okundu ve 40 yılını dolduran üyelere başkan Aziz Yıldırım tarafından plaket verildi. 
     
</TEXT>
</DOC>
