<DOC>
<DOCNO> 214097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sonspo24.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Dürüst 40 bine yakın seyircimiz önünde kazanmamız lazımdı... 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, golsüz berabere tamamladıkları Bursaspor maçını karşılaşmayı izlemeye gelen çok sayıda taraftar önünde kazanmaları gerektiğine inandıklarını söyledi. 
     Dürüst, geçen haftalara oranla Bursaspor karşılaşmasına sarı-kırmızılı taraftarların büyük ilgi gösterdiğini dile getirerek, ''Atatürk Olimpiyat Stadı'nda bizi izlemeye gelen 40 bine yakın seyircimiz önünde kazanmamız lazımdı ama olmadı. Özellikle taraftarımız açısından üzgünüz. Kendi sahamızda ne olursa olsun kazanmak durumundayız'' dedi. 
     Beşiktaş'ın ikinci yarıdaki kötü gidişi sonrası kaybettikleri puanların çok önemli olduğunu anlatan Dürüst, ''Eğer Diyarbakırspor ve Bursaspor maçlarında kaybettiğimiz 4 puan hanemizde olsaydı, çok daha iddialı konumda olabilirdik'' diye konuştu. 
     Dürüst, Bursaspor karşılaşması öncesi bir gece kulübünde geç saatlere kadar kaldıkları için maç kadrosuna alınmayan Ümit, Berkant ve Volkan ile uyarılan Suat'ın alacakları cezaların yönetim kurulu toplantısı sonrası netleşeceğini de sözlerine ekledi. 
     
</TEXT>
</DOC>
