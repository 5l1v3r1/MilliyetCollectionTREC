<DOC>
<DOCNO> 231050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonspo38.html </URL>
<DATE> 2004/04/13/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Milli Takım 4 yıl Ersun Yanal'a emanet... 
</HEADLINE>
<TEXT>

     Futbol Federasyonu Başkanı Haluk Ulusoy ve Gençlerbirliği teknik direktörü Ersun Yanal'ın randevusu mutlu sonla bitti. Ersun Yanal, Türk Milli Takımı'nın yeni teknik direktörü oldu. 
     Futbol Federasyonu'nun Levent'teki merkezinde gerçekleşen ve yaklaşık 3 saat süren toplantı sonrasında, Ersun Yanal ile birlikte basın mensuplarının karşısına çıkan Futbol Federasyonu Başkanı Haluk Ulusoy, 4 yıllık bir anlaşma sağladıklarını söyledi. 
     Dünkü ilk görüşmede Yanal'ın neler yapmak istediğini öğrendiklerini kaydeden Ulusoy, ''En nihayet, Ersun Yanal ile 4 yıl birlikte çalışabileceğimizi gördük. Her konuda anlaştık. Bundan sonra Ersun Yanal, Gençlerbirliği Kulübü Başkanı İlhan Cavcav ile görüşecek. Bu bir milli davadır. Sayın Cavcav'ın da bu milli davada üzerine düşeni yapacağına inanıyorum'' dedi. 
     Teknik direktör Ersun Yanal da onurlu bir görev üstlendiğini, Türk futbolunu dünya konjonktüründe bulunması gereken yere getirmek için çalışacağını ifade etti. 
     Başkan Ulusoy ile görüşmeleri sırasında fikirlerinin örtüştüğünü gördüğünü kaydeden Yanal, şöyle konuştu 
     ''Özellikle 2006 Dünya Kupası elemelerini düşünüyoruz. Herkesle el ele, kucak kucağa başarıyı yakalamak istiyoruz. Öncelikle Gençlerbirliği Kulübü Başkanı İlhan Cavcav ile görüşeceğim. Aldığım sorumluluk gereği, Gençlerbirliği ile sezon sonuna kadar görevime devam etmek istiyorum.'' 
     
     "Milli Takım'ı layık olduğu yere getirmenin zevkini yaşayacağız" 

     Futbol Federasyonu Başkanı Haluk Ulusoy, yönetim kurulundan aldığı yetkiyle, futbol anlayışına, beynine, insanlığına ve dostluğuna inandığı Ersun Yanal ile anlaşmaya vardıklarını söyledi. 
     Milli Takım mücadelesinde, teknik adamla yöneticilerin beyinlerinin uyuşması gerektiğini vurgulayan Ulusoy, ''Ben Ersun Yanal'da bunları gördüm. Ersun Yanal'ı istiyoruz. Gelecek hafta Perşembe günü Ankara'da yönetim kurulu toplantımız var. Yanal, kulüp başkanı İlhan Cavcav ile anlaşmaya varırsa, kendisiyle yeniden görüşeceğiz'' dedi. 
     Ulusoy, bundan böyle Milli Takım'da görev alacak kişilerle dolar ya da euro üzerinden anlaşmayacaklarını da belirterek, şöyle konuştu 
     ''Artık Milli Takım'daki teknik adamlarla Türk Lirası üzerinden anlaşacağız. Daha önce tüm çalıştırıcılarla Türk Lirası üzerinden anlaşmıştık. Ancak Şenol Güneş'te bunu gerçekleştirememiştik. Ersun Yanal ile de Türk Lirası üzerinden anlaşma olacak. Yanal'ın hak ettiği parayı vereceğiz. Ersun Yanal buraya kimsenin torpiliyle gelmedi. Tırnağıyla kazıyarak buralara geldi. Bugünkü gazetelerde Yanal'ın para konusunda anlaşamadığı şeklinde haberler çıktı. En ufak bir rakam konuşulmadı. Ama haberler hocanın para istediği yönünde yapılmış. Yanal, Milli Takım için var olduğunu söylemişti. Ben kendisine 'Bunun bir maddi yönü olmalı' dediğimde, 'Siz benim hakkımı verirsiniz' dedi.'' Türk halkına, yerli bir teknik adamla anlaşacağı yönünde söz verdiğini hatırlatan Ulusoy, ''Fatih Terim ile başlayan yükseliş, Mustafa Denizli ve Şenol Güneş ile devam etti. Kendilerine hizmetlerinden dolayı teşekkür ediyorum. Gönlüm hep yerli hocadan yanaydı. Yanal'ın gelecekle ilgili düşüncelerini dün aldım. Konuşmalar önemliydi. Neler yapılacağını gördüm. Bugünkü görüşmeler sonunda da Yanal ile 4 yıl için anlaştık'' diye konuştu. 
     Ersun Yanal'ın halen Gençlerbirliği'ndeki görevinin sürdüğünü kaydeden Ulusoy, sözlerini şöyle sürdürdü 
     ''Yanal, sezon sonuna kadar Gençlerbirliği ile devam etmek istiyor. Milli Takım'da çalışması konusunda kulüp başkanı İlhan Cavcav ile her konuda anlaşacaktır. Gençlerbirliği bizim için de önemli. Milli Takım'a bir antrenör veriyor. Sayın Cavcav'ın da bu milli davaya sıcak bakacağına inanıyorum. Kendisinden olumlu bir karar bekliyorum. Cavcav'ı iki yanağından öptüğümü söylediğimde, bu konuyu en iyi şekilde hallederiz diye düşünmüştüm. Ayrıca federasyonda, Yanal'ın, Gençlerbirliği ile yaptığı sözleşme var. Sözleşmede herhangi bir tazminat maddesi yok. Yanal ile yaptığım görüşmeden Sayın Cavcav'ın da bilgisi var. Kendisi Türk futbolu için yıllarını verdi. Milli Takım için de elinden geleni yapacaktır.'' 
     
     Yanal "Başarının zevkini yaşayacağız" 

     Teknik direktör Ersun Yanal, herkesle el ele, kucak kucağa çalışıp başarının zevkini yaşayacaklarını söyledi. 
     Milli Takım'ın aldığı başarılardan sonraki vizyonunu bildiklerini kaydeden Yanal, ''Özellikle 2006 Dünya Kupası bizim için önemli. Başkan Ulusoy ile bu konuda fikir birliğine vardık. Milli Takım'ı, dünya konjonktüründe bulunması gereken yere getireceğiz'' dedi. 
     Aldığı teklifin kendisi için onur verici olduğunu, Haluk Ulusoy'un görüşlerinin, kendi görüşleriyle örtüştüğünü vurgulayan Yanal, gazetecilerin ''Ekibinizle ilgili herhangi bir açıklama yapacak mısınız '' şeklindeki sorularına, ''Milli Takım'da neler yapacağımla ilgili önümüzdeki günlerde bir basın toplantısı düzenleyeceğim. Belçika maçı öncesi, programımla ilgili ayrıntılı bir açıklama yapacağım'' yanıtını verdi. 
     Gençlerbirliği'nde yaptığı çalışmalar için gurur duyduğunu ifade eden Yanal, ''Şu anda sorumluluklarım var. Onurum ve gururum, sezon sonuna kadar bu kulüpte görevimi sürdürmemi arzuluyor. Ancak Milli Takım'daki konsantrasyon çok farklı. Hem Milli Takım'ı, hem bir kulübü çalıştırmak zor. Geçmiş yıllarda da bu başarılamadı'' diye konuştu. 
     Yanal, Gençlerbirliği Kulübü Başkanı İlhan Cavcav ile yapacağı görüşme konusunda ise şunları söyledi 
     ''Haluk Ulusoy ile görüşmeyi, İlhan Cavcav'dan izin alarak yaptım. Bu bir milli dava. Bu davada herkes sağduyulu davranacak. İlhan Cavcav'ın da aynısını yapacağına inanıyorum. Başkanımla görüşeceğim. Rahatlıkla bu konuyu çözeceğiz. Bundan sonra bu görevi layıkıyla yapmak boynumuzun borcu.'' 
     
     Basın toplandıtından notlar 

     Haluk Ulusoy ile Ersun Yanal, yaklaşık 3 saatlik görüşme sonrasında basın mensuplarının karşısına çıktı. Açıklamalar sırasında Milli Takım Menajeri Can Çobanoğlu da hazır bulundu. 
     Ulusoy-Yanal görüşmesinin ardından düzenlenen basın toplantısını, birçok televizyon kanalı canlı olarak yayınladı. 
     Çaykur Rizespor Teknik Direktörü Yılmaz Vural, görüşmeler sürerken Futbol Federasyonu'na geldi. Kısa bir süre burada kalan Vural, ayrılırken, Tahkim Kurulu ile ilgili bir konu için geldiğini söyledi. 
     
     Şahin "Milli Takım'ın anal ile de büyük başarılara imza atacağına inanıyorum" 

     Devlet Bakanı ve Başbakan Yardımcısı Mehmet Ali Şahin, ''Ersun Yanal, milli takım için iyi bir tercih'' dedi. 
     Türkiye Spor Yazarları Derneği Ankara Şubesi'nde düzenlenen kokteylde konuşan Bakan Şahin, A Milli Futbol Takımı'nın başarılarının ortada olduğunu ve neler yapabileceğini tüm dünyanın bildiğini vurguladı. 
     Şahin, ''Yanal, önemli bir sorumluluk üstlendi. Genç ve yetenekli bir isim. Türk Milli Takımı'nın başında bir Türk çalıştırıcının olması gerekliydi. Kamuoyu da bu fikirdeydi. Milli Takım'ın, Yanal ile de büyük başarılara imza atacağına inanıyorum'' diye konuştu. 
     
</TEXT>
</DOC>
