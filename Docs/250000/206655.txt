<DOC>
<DOCNO> 206655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/dunya/dun01.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'de bombalı mektup paniği 
</HEADLINE>
<TEXT>

   AB kurumlarına gönderilen dört bombalı mektuptan biri patladı. Şüpheli, anarşistler 
      GÜVEN ÖZALP Brüksel 

   
   İlk kez Avrupa Birliği AB Komisyonu Başkanı Romano Prodi'ye gönderilmesiyle gündeme gelen bombalı mektupların ardı arkası kesilmiyor. Bombalı mektupların son hedefi Avrupa Parlamentosu AP oldu. AP'de en fazla sandalyeye sahip olan Hıristiyan Demokratlar'ın lideri Hans Gert Poettering'e gönderilen bombalı mektup alev aldı. Olayda ölen ya da yaralanan olmadı. 
   Olay sonrasında AB kurumlarında önlemleri artıran ve geniş çaplı bir soruşturma başlatan güvenlik birimleri, üç şüpheli mektup daha tespit ettiler. Bu mektuplardan birinin İspanyol parlamenter Jose Ignacio Salafranca'yı hedef aldığı ancak etkisiz hale getirildiği öğrenilirken, diğer mektupların incelemeye alındığı açıklandı. Mektupların boyutlarının birbiriyle aynı olması, aynı tarihi taşımaları ve İtalya'nın Bologna kentinden postalanmaları, dikkatlerin İtalyan anarşist gruplar üzerinde yoğunlaşmasına neden oldu. Bu arada AP üyesi İngiliz parlamenter Gary Titley'in Manchester'da bulunan ofisine gönderilen bir mektup da alev aldı. Olayda zarar gören olmadı. Prodi'nin yanı sıra Avrupa Merkez Bankası Başkanı Jean Claude Trichet, Europol ve Eurojust'a da bombalı mektup gönderilmişti. 
   
   
   
</TEXT>
</DOC>
