<DOC>
<DOCNO> 212696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/sondun08.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollywood'un ''altın'' çifti Brad Pitt ve Jennifer Aniston... 
</HEADLINE>
<TEXT>

     Hollywood'un ''altın çifti'' 3 yıldır evli olan ünlü aktör Brad Pitt ile eşi oyuncu Jennifer Aniston seçildi. 
     Internetteki ''netscape'' sitesinin düzenlediği ''Hollywood'un Altın Çifti'' anketinin galibi 3 yıllık evli Aniston-Pitt çifti oldu. Film başına 20 milyon dolar alan Pitt ile ''Friends'' dizisiyle şöhreti yakalayıp Forbes dergisinin ''en güçlü ünlüler'' listesine giren Aniston tartışmasız en gözde çift. 
     Dizilerden filmlere transfer olan Aniston'ın bu alanda henüz kayda değer bir başarısı görülmezken, film çekimlerini sürdüren güzel yıldız, son olarak ''Along Came Polly'' adlı yapımda rol aldı. ''Troy'' adlı filmin çekimlerini bitiren Pitt ise Angelina Jolie ile ''Mr. and Mrs. Smith'' adlı film için kamera karşısına geçecek. 
     29 Temmuz 2000'de evlenen çiftin en büyük hayali ise bir çocuk sahibi olmak... 
     
     25 YAŞ FARKA RAĞMEN... 

     Ünlü aktris Catherine Zeta-Jones ile eşi Michael Douglas, ''altın çift'' anketinde ikinci oldu. 
     Pitt çifti gibi 3 yıldan bu yana evli olan Jones-Douglas'ın Dylan ve Carys adlı iki çocuğu bulunuyor. Aralarında 25 yaş fark bulunan 34 yaşındaki Zeta ile 59 yaşındaki Douglas, aynı zamanda Oscar ödüllü başarılı birer oyuncu. New York, Bermuda, California ve Majorca'da evleri bulunan çift, 18 Kasım 1999'da evlenmişti. 
     Daha önce aynı site tarafından yapılan ankette 10. sırada bulunan Madonna ile yönetmen eşi Guy Ritchie ise bu kez üçüncülüğe yerleşti. 
     Rocco adlı bir oğulları bulunan ve İngiltere'de yaşayan çiftten Madonna müzikteki başarısı, sinemadaki başarısızlığıyla tanınıyor. Eşi Guy Ritchie'nin ''altın kariyerine'' başrol oynamak uğruna ''Swept Away'' adlı yapımla gölge düşüren ''Maddie'', buna rağmen eşinin baştacı. Uslandığı yönünde yorumlar yapılırken bir ödül töreninde Britney Spears ve Christina Aguilera ile öpüşen Madonna'yı eşi ''Madge'' diye çağırıyor. Çiftin evlilik tarihi 22 Aralık 2000... 
     
     DİZİ YILDIZININ ÖRNEK EVLİLİĞİ 

     Ekranlara veda etmeye hazırlanan 6 yıllık ''Sex and the City'' dizisinin sempatik yıldızı Sarah Jessica Parker ve eşi aktör Matthew Broderick ile ankette dördüncülüğü elde etti. 
     Bu yıl 7. evlilik yıldönümünü kutlamaya hazırlanan çiftin ilk çocuğu James Wilke geçen yıl Ekim ayında dünyaya gözlerini açtı. Oğullarının doğumuyla mutlulukları perçinlenen çift, 19 Mayıs 1997'de evlenmişti. 
     Anketin galibi Jennifer Aniston'ın ''Friends'' dizisinde ''görümcesini'' canlandıran Courteney Cox ve eşi aktör David Arquette ise anketin beşincisi. ''Çığlık'' adlı korku filminin setinde tanışıp ''aşk illetine yakalanan'' çift, 1999 yılından bu yana evli. Hamile olan Cox ve eşi, şu günlerde doğması beklenen çocuğun heyecanını yaşıyor. 
     Aktör Will Smith ile ''Matrix'' filminin ünlü oyuncusu eşi Jada Pinkett-Smith'in altıncı olduğu listedeki ''altın çiftler'' şöyle sıralandı 
     

1.Jennifer Aniston-Brad Pitt 2.Catherine Zeta-Jones-Michael Douglas 3.Madonna-Guy Ritchie 4.Sarah Jessica Parker-Matthew Broderick 5.Courteney Cox-David Arquette 6.Will Smith-Jada Pinkett Smith 7.Kate Hudson-Chris Robinson 8.Reese Witherspoon-Ryan Phillippe 9.Tom Hanks-Rita Wilson 10.Jessica Simpson-Nick Lachey.      
</TEXT>
</DOC>
