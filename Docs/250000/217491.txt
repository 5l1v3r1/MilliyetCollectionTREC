<DOC>
<DOCNO> 217491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sonspo27.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Antep, Roma'ya 'terapi'yle hazırlanıyor 
</HEADLINE>
<TEXT>

     Birinci Süper Futbol Ligi'nde önceki gün sahasında şampiyonluğun en güçlü adaylarından Fenerbahçe'ye 5-1 yenilen Gaziantepspor'da rota perşembe günü İtalya'nın AS Roma takımıyla yapılacak UEFA Kupası maçına çevrildi. 
     Ağır yenilgi ve maç içinde çıkan olaylar sonrasında moralmen çöken ve adeta şoka giren futbolculara Teknik Direktör Nurullah Sağlam ve psikiyatrist tarafından terapi uygulanıyor. 
     AS Roma maçının hazırlıklarını bugün Celal Doğan Tesisleri'nde yaptığı iki çalışmayla sürdüren kırmızı-siyahlılarda oyuncuların şokun etkisinden kendilerini kurtaramadıkları, neşeli olmadıkları görüldü. 
     Dün gece başlayan yağış nedeniyle karla kaplanan sahanın zeminini kulüp çalışanlarıyla temizleyen futbolcular, daha sonra 15 dakikalık koşunun ardından dayanıklılık testine tabi tutuldu. Futbolcular daha sonra yarım alanda topla çalışma yaptı. 
     Teknik Direktör Nurullah Sağlam, antrenman bitiminde futbolcularla saha içinde kısa süre görüştü. Bugünkü çalışmaya Bouaizi ve Jaziri katılmadı. 
     Bu arada futbolcuların bugün birlikte sinemaya gidecekleri öğrenildi. 
     
     ROMA 
     UEFA Kupası'nda perşembe günü Avrupa'nın güçlü ekiplerinden biri olan AS Roma ile tur mücadelesi yapacaklarını belirten Sağlam, ''İşimizin çok zor olduğunu biliyoruz, ancak önemli olan da zoru başarmak değil mi'' dedi. 
     Süper Lig'in ve farklı yenilginin artık gerilerde kaldığını, şimdi tek düşüncelerinin güçlü rakipleri Roma'yı kupadan saf dışı etmek olduğunu anlatan Sağlam, şöyle konuştu. 
     ''Tüm benliğimizi ve enerjimizi perşembe günü oynayacağımız AS Roma maçı için harcıyoruz. Rakibin ne kadar güçlü, çok iyi bir oyuncu kadrosuna sahip olduğunu anlatmaya hiç gerek yok. Moral bozukluğunu bir an önce üzerimizden attık ve kendimizi Roma maçına verdik. Şimdi önümüze bakıyoruz. Roma'yı kupadan saf dışı etmenin ince hesapları içindeyiz. İlk maçta bize turu getirebilecek bir sonuçla, özellikle gol yemeden ayrılmak istiyoruz. Hele bir de burada bir gol veya goller atarsak avantajlı duruma geçeriz. Turu geçmek için elimizden geleni yapacağız. 3. tura kadar geldik. Roma bizi yenerse normal bir sonuç olarak kabul edilebilir ancak biz Roma'yı kupadan atarsak dünya ismimizi altın harflerle yazar.'' Sağlam, ilk maçta ofansif yönü ağır olan ve şu ana kadar kalesinde çok az gol gören AS Roma defansını geçmenin çok zor olduğunu ifade ederek, ''Belki ilk maçta güzel futbol oynamayabiliriz. Biz sonuca gidecek oyunu oynayacağız. Adam adama markaj yapabiliriz, etkili adamlarını kilitlemek durumundayız. Doğrusunu isterseniz macera peşinde olmayacağız. Ayaklarımız yere basacak, doğrusu neyse onu yapacağız'' diye konuştu. 
     Takım kaptanı ve milli kaleci Ömer Çatkıç da turu geçmenin hesaplarını yaptıklarını belirtti. Ömer, ''Fenerbahçe maçı geride kaldı. Şimdi Roma'yı devirmenin hesaplarını yapıyoruz. Lig başka, kupa maçları başkadır. Arkadaşlarla başarılı olmak için kenetlendik. Biz inandık, seyircimiz de inansın. İlk maçtan avantajlı bir sonuçla ayrılırsak İtalya'da turu geçeceğimize inanıyorum'' dedi. 
     Gaziantepspor, yarın Kamil Ocak Stadı'nda bir çalışma daha yapacak. 
     
</TEXT>
</DOC>
