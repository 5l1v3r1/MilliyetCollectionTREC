<DOC>
<DOCNO> 217869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/siyaset/siy05.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İnsan hakları raporuna göre yine sınıfta kaldık 
</HEADLINE>
<TEXT>

   YASEMİN ÇONGAR Washington 

   
   Türkiye, ABD Dışişleri'nin yıllık İnsan Hakları Raporu'nda yine, "ciddi ihlallerin sürdüğü bir ülke" olarak nitelendirildi. Türkiye'de güvenlik güçlerinin 2003 yılı içinde 43 kişiyi öldürdüğünün belirtildiği rapordaki saptamalar şöyle 
   "İşkence, dayak ve güvenlik güçlerinin kötü muamelesi yaygın biçimde devam ediyor. Cezaevi koşulları halen kötü. Güvenlik güçlerinin keyfi yakalama ve gözaltıları da sürüyor. Davaların uzun sürmesi de sorun oluşturmakta. İşkence ve adam öldürme suçlarından ötürü güvenlik güçlerine nadiren ceza verilmesi ve bu cezaların hafifliği, bu alanda cezadan muafiyet ortamının devamına yol açıyor. DGM'lerde devlet adına açılan davalar, devletin çıkarlarını bireysel hakların üzerinde tutan bir hukuk yapısını yansıtmakta. Devlet, konuşma ve basın özgürlüğünü kısıtlamayı sürdürüyor." 
   Devletin dinsel ifade hakkına kısıtlama getirmesi, partilerin kapatılması girişimlerinin de eleştirildiği raporda, 'olumlu' diye not edilen gelişmeler arasında, işkence cezalarının artırılması, gözaltında avukat görüşü hakkının tanınması, Kürtçe yayın hakkının sağlanması ve MGK'nın bir sivilin başkanlığında toplanması yer aldı. Ancak bu reformların büyük bölümünün henüz uygulamaya tam olarak geçmediği de ifade edildi. 
   
   
   
   
   
</TEXT>
</DOC>
