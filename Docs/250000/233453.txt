<DOC>
<DOCNO> 233453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sondun63.html </URL>
<DATE> 2004/04/21/ </DATE>
<TIME> 19.22 </TIME>
<AUTHOR>  </AUTHOR>
<HEADLINE>
Beyaz Saray "Çekilmelere rağmen Irak'taki koalisyon hala güçlü" 
</HEADLINE>
<TEXT>

     Beyaz Saray, Dominik Cumhuriyeti'nin Irak'taki askerlerini çekme kararının ardından, Irak'ta ABD liderliğindeki koalisyonun ''hala güçlü'' olduğunu bildirdi. 
     Beyaz Saray sözcüsü Scott McClellan, düzenlediği basın toplantısında, Polonya, İngiltere, İtalya, Japonya, Portekiz ve başka birçok ülkenin Irak'ta kalma niyetini ortaya koyduğunu belirtti ve ''Koalisyon hala güçlü ve kararlı'' ifadesini kullandı. 
     Dominik Savunma Bakanı Korgeneral Jose Miguel Soto Jimenez, Irak'taki 300 askerlerini birkaç hafta içinde geri çekeceklerini açıklamıştı. 
     
     Irak'taki saldırılar 
     Sözcü, basın toplantısında, Irak'ın güneyindeki Basra'da bugün düzenlenen ve 68 kişinin öldüğü saldırılardan üzüntü duyduklarını da belirtti. 
     McClellan, ''Haydut ve teröristlerin, masum kadın ve sivillere saldırarak, terörle kaosun Irak'ta yeniden yayılmasını hedeflediklerini'' söyledi. 
     Suriye'ye Irak'a yabancı militan ve aşırılık yanlılarının sızmasını engellemek için elinden geleni yapması çağrısında bulunan sözcü, Suriye hükümetine bu taleplerini ilettiklerini belirtti. 
     
</TEXT>
</DOC>
