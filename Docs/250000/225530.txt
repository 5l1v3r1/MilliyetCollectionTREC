<DOC>
<DOCNO> 225530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonsiy20.html </URL>
<DATE> 2004/03/25/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Güler ''Türkiye'yi 'en gelişmiş 10 ülke' arasına sokmayı hedefliyoruz'' 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, çok yakın zamanda Türkiye'yi dünyanın en gelişmiş 10 ülkesi arasına sokmayı hedeflediklerini belirtti. 
     Güler, Kahramanmaraş'ın Göksun İlçesi'nde partisinin seçim bürosunda yaptığı konuşmada, Türkiye'nin hükümetin doğru ve kararlı politikaları sayesinde sorunlarından ve sıkıntılarından kurtulmakta olduğunu söyledi. Hükümet'in 1.5 yıllık bir geçmişi olmasına karşılık 10 yıllık hükümet gibi çalıştığını ifade eden Güler, ''yolsuzlukların önüne geçtiklerini, hortumları kestiklerini'' belirtti. 
     Güler, yerel seçimlere çok önem verdiklerini, milletin adaylarına oy vererek kendilerine güvenmeye devam etmesi gerektiğini vurgulayarak, şunları söyledi 
     ''3 Kasım'da hükümette yaşanan değişim, 28 Mart'ta bu kez yerel yönetimlerde yaşanacak. Ülkede topyekun bir kalkınma başlayacak. Biz çok yakın bir zamanda Türkiye'yi dünyanın en gelişmiş 10 ülkesi arasına sokmayı hedefliyoruz. 
     ÇEAŞ ve Kepez'e el konularak devletin soyulmasının önüne geçtik. Sadece İmar Bankası'ndan 8 katrilyon lira hortumlandı. Bu devletin bir yıllık yatırımlarına eşit bir rakam. Şayet el koyma işi olmasaydı, rakam ikiye katlanırdı.'' Güler, bu yıl barajlardaki su seviyesinin geçen yıla göre çok daha iyi durumda olduğunu belirterek, ''Geçen yıl barajlardaki sulardan kapasitenin yüzde 35 oranında enerji üretebilmişken bu sene bu oran yüzde 50'nin üzerine çıktı. Bu 510 trilyonluk ek gelir demek'' diye konuştu. 
     Afşin-Elbistan Termik Santralı B Ünitesinin gelecek günlerde hizmete açılacağını, B ünitesinin devreye girmesiyle birlikte A ünitesinin bakıma alınacağını ifade eden Güler, yörede yeni santraller kurulmaya devam edileceğini bildirdi. 
     Güler, en büyük projelerinden birinin Türkiye'nin toprak altındaki kömür ve toprak üstündeki su kaynaklarını en verimli hale getirmek ve kullanmak olduğuna dikkati çekerek, Kahramanmaraş'taki akarsuların üzerine değirmen tipi elektrik santralleri kurarak bir damla suyu dahi heba etmemeyi amaçladıklarını belirtti. 
     
</TEXT>
</DOC>
