<DOC>
<DOCNO> 205813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sontur01.html </URL>
<DATE> 2004/12/31/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
Eski avukat Haydar Aküzüm tutuklandı 
</HEADLINE>
<TEXT>

     İstanbul 12. Ağır Ceza Mahkemesi'nde görülen çıkar amaçlı suç örgütü davası kapsamında aranırken yakalanan eski avukat Haydar Aküzüm, tutuklandı. 
     Hadımköy'de 2 yıl önce 1.5 milyon dolar karşılığında 8.5 dönüm arazinin sahte vekaletnameyle satılması ve kurşunlama olaylarına ilişkin organize suç örgütü elebaşı olduğu iddiasıyla hakkında gıyabi tutuklama kararı bulunan Haydar Aküzüm, emniyetteki işlemlerinin ardından Beşiktaş'taki İstanbul Adliyesi'ne çıkarıldı. 
     Aküzüm, savcılıktaki sorgusundan sonra sevk edildiği nöbetçi mahkeme tarafından tutuklanarak cezaevine gönderildi. 
     Haydar Aküzüm, İstanbul 12. Ağır Ceza Mahkemesi'nde devam eden ve aralarında avukat Gökhan Türkyılmaz'ın da bulunduğu toplam 7 sanığın yargılandığı dava kapsamında gıyabi tutuklu olarak aranıyordu. 
     Davanın iddianamesinde, Aküzüm ile diğer sanıkların, Hadımköy'deki arazinin sahte vekaletnameyle satışının yanı sıra 3 kişiye yönelik 6 ayrı kurşunlama olayına karıştığı belirtiliyor. 
     
</TEXT>
</DOC>
