<DOC>
<DOCNO> 225435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sondun26.html </URL>
<DATE> 2004/03/25/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Zapatero'dan Aznar'a AB taktikleri 
</HEADLINE>
<TEXT>

     İspanya'da 14 Mart'ta yapılan genel seçimlerin galibi İspanyol Sosyalist İşçi Partisi'nin PSOE lideri Jose Luis Rodriguez Zapatero, başbakanlık görevini sürdüren Halkçı Parti'nin PP Genel Başkanı Jose Maria Aznar ile görüştü. 
     İki lider, seçimlerden sonra ilk kez, Başbakanlık konutunda bir araya geldi. 
     Zapatero, yeni hükümet kurulana kadar görevini sürdürecek ve bugün AB zirvesi için Brüksel'e gidecek olan Başbakan Aznar'a, PSOE'nin AB politikalarını anlattı. Zapatero'nun Aznar'a, AB Anayasası'na temmuzdan önce son şeklinin verilip, anayasanın onaylanması için çaba harcanması gerektiğini ilettiği belirtildi. 
     Aznar hükümeti, AB Anayasası'na ''Avrupa'nın kökleri Hıristiyan geleneklerine dayanmaktadır'' ifadesinin alınması konusunda ısrarcı davranıyordu. Zapatero'nun ise bu konuda daha esnek davranması bekleniyor. 
     Diplomatik kaynaklar, Zapatero'nun AB'deki mevcut oy sisteminin ''çifte çoğunluk'' sistemine dönüştürülmesi çalışmalarını ise Aznar hükümeti gibi desteklediğini ifade ettiler. 
     
</TEXT>
</DOC>
