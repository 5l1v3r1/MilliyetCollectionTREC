<DOC>
<DOCNO> 248985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/soneko21.html </URL>
<DATE> 2004/06/18/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Tamir etmekten usanınca, üretici oldu... 
</HEADLINE>
<TEXT>

     Kayseri'de temizlik kağıdı imalatı yapan bir sanayici, sık sık arıza yapan makinenin tamirinden usanınca, aynısını imal ederek yurtiçi ve yurtdışına satmaya başladı. 
     Mis Kağıt Makine İnşaat Nakliyat ve Ticaret Limited Şirketi Yönetim Kurulu Başkanı Abdullah Büyükince, AA muhabirine yaptığı açıklamada, 1970'li yılların sonunda kabortacılık yaptığını ve bir süre sonra da temizlik kağıdı üretimine başladığını belirtti. 
     Büyükince, yerli makinelerle temizlik kağıdı üretimine başladığını belirterek şunları söyledi 
     ''Orta Sanayi Bölgesi'ndeki 165 metrekarelik atölyede masa tipi dispenser ve kare tipi çeşitli kalite ve türde peçete üretiyorum. Temizlik kağıdı üretmek için Gaziantep'ten makine aldım. Makinenin arızalarını kendim giderdim. Sık sık arıza yapmasından usandığım makinelerin arızaları giderirken tüm parçalarını ve çalışma sistemlerini öğrendim. Daha sonra kendi olanaklarımla makine üretimine başladım. Makinelerin mekanik bölümlerini yani yüzde 90'ını atölyemde kendim imal ediyorum. Elektronik aksamlarını da başka şirketlerden alıyorum. '' Atölyesinde, tam otomatik dispenser ve kare tipi peçete üretim makineleri imal ettiğini belirten Büyükince, dispenser makinelerin dakikada 300 yaprak, kare tipinin de 600 yaprak peçete üretim kapasitesinde olduğunu ifade etti. 
     Bir makineyi özelliklerine göre 1-3 ayda imal ettiğini kaydeden Büyükince, şöyle devam etti 
     ''Bugüne kadar 40 civarında makine imal ettim. Bunlardan büyük bir bölümünü yurtiçinde sattım. 1998 yılından itibaren de yurtdışına makine göndermeye başladım .Romanya, Kazakistan, Türkmenistan, İran, Moldovya ve İran'a peçete makinası ihraç ettim. Irak'tan da talep alıyorum. Dispenser tipi makineleri 17 bin 500 dolar, kare tipi makineleri de 12 bin 500 dolara pazarlıyorum.'' Büyükince, devletin imalat yapan küçük esnafa yardımcı olması ve desteklemesini de istedi. 
     
</TEXT>
</DOC>
