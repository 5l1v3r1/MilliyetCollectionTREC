<DOC>
<DOCNO> 217449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/soneko28.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta görev yapan askerler, Türk şampuanı kullanacak... 
</HEADLINE>
<TEXT>

     Hunca Kozmetik, Irak'ta görev yapan askerlere yönelik ilk şampuan siparişini bu hafta gönderecek. 
     Sektörde 47. yılını tamamlayan Hunca Kozmetik'in kaydettiği gelişmeler ve büyüme hedefleri, şirketin Yönetim Kurulu Başkanı Tuncer Hunca ve Genel Müdürü Osman Güneri'nin katıldığı bir basın toplantısıyla açıklandı. 
     Şirketin kuruluşundan bu yana yaptığı çalışmaları anlatan Osman Güneri, 1990'lı yılların başında 2,5 milyon dolar ciro yapan şirketin bugün 30 milyon dolar ciro yapan bir aile şirketi haline geldiğini belirterek, ''Hunca Kozmetik, 2007 yılında 100 milyon dolar ciroya ulaşmayı hedefleyen, vizyon sahibi bir firma haline gelmiştir'' dedi. 
     Hunca'nın Çerkezköy'deki 22 bin metrekarelik üretim alanıyla sadece Türkiye'nin değil Balkanlar'ın ve Ortadoğu'nun da en büyük kozmetik fabrikasına sahip olduğunu anlatan Güneri, parfüm ve deodorant, şampuan, jöle, saç spreyi ve köpüğü, traş köpüğü, oda spreyi, sıvı sabun ve renkli kozmetik olarak 1500'ün üzerinde ürünlerine bu yıl içinde kolonya, cilt ürünleri, roll-on deodorant koltukaltına sürülen deodorant , duj jeli gibi yeni ürünler eklediklerini bildirdi. 
     
     IRAK'TAKİ ASKERLERE ŞAMPUAN 
     Osman Güneri, Avrupa, Ortadoğu, Afrika, Asya ve eski Sovyetler Birliği ülkelerine ihracat yaptıklarını kaydederek, geçen yıl Bulgaristan'da Hunca B-G adlı bir şirket kurduklarını söyledi. 
     Güneri, şöyle konuştu 
     ''Yatırıma, Stara Zagora şehrinde depo ve mağaza kiralanarak başlandı. 2004 yılında satışlarımızı artırmak için tüm büyük şehirlere girerek yaygın dağıtım yapacağız. 2004 yılı hedefimiz, 200 bin euroyu geçmek.'' Yatırım için Bulgaristan'ı seçmelerindeki nedenlerini bu ülkenin Türkiye'ye komşu olması, 2007'de AB'ye girecek olması ve pazara yakınlığı olarak sıralayan Güneri, ''Üst düzey yönetim olarak Bulgaristan'da 2007 yılına kadar fabrika kurup tüm Balkanlara ve Avrupa'ya malların dağıtımını sağlamayı düşünüyoruz'' dedi. 
     Genel Müdür Güneri, Irak pazarına değinerek, geçen yıl buradaki satış cirosunun yaklaşık 1 milyon dolar olduğunu söyledi. 
     Osman Güneri, Irak'taki distirübütörleri aracılığıyla burada görev yapan askerlerin şampuanlarını denediklerini belirterek, şunları kaydetti 
     ''Irak'ta görev yapan 750 bin asker var. Bunların çoğu ABD askeri. Distribütörlerimiz onlarla bağlantı kurdu. Artık Irak'taki askerler bizim şampuanlarımızı kullanacak. Bir konteynerlik ilk sipariş bu hafta gidiyor. Sadece şampuandan 1 milyon dolarlık ihracat hedefliyoruz. Irak pazarıyla ilgili ayrıca 2 milyon dolarlık bir ihracat beklentimiz var.'' 
     
     ''PARİS'TE MAĞAZA AÇMAYI HEDEFLİYORUZ'' 
     Hunca A.Ş. Yönetim Kurulu Başkanı Tuncer Hunca da, 31 ülkeye ihracat yaptıklarını belirterek, şirketin kozmetik sektörünün lideri Danimarka, Belçika ve Hollanda'da yükselen satış grafiği ile yabancı kozmetik üreticilerinin dikkatini çekerek işbirliği teklifi aldıklarını söyledi. 
     Özellikle Avrupa kökenli bu işbirliği ve ortaklık teklifinin Hunca'nın üretim ve kalitesini ortaya koyması açısından çaprıcı olduğunu kaydeden Hunca, hedeflerinin Avrupa ve Ortadoğu'nun üretim merkezi olmak olduğunu bildirdi. 
     Hunca, ''2007'ye kadar Avrupa, Asya ve Afrika'da üretim tesisi kurmayı amaçlıyoruz'' dedi. 
     Tuncer Hunca, kendileri için öncelikli alanlardan birinin yurtdışı ağı olduğuna dikkat çeken Hunca, şu görüşleri dile getirdi 
     ''Kozmetiğin kalbi Paris'te mağaza açmak hedeflerimiz arasında. Bunun için 2 yıl önce yapılanarak ihracata daha fazla önem veren bir yapıya dönüştük ve rotamızı ihracata çevirdik. Bugün Balkanlar ve Ortadoğu'da lideriz. Ancak bu da bizim için yeterli değil. Avrupa'da da aynı başarıyı yakalamak istiyoruz. Yurtdışı yapılanmamızın 2007'ye kadar gerçekleşeceğine inanıyoruz. Hunca Kozmetik'in 2007 ihracat hedefi 20 milyon dolar.'' 
     
</TEXT>
</DOC>
