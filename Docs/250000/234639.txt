<DOC>
<DOCNO> 234639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/soneko02.html </URL>
<DATE> 2004/04/25/ </DATE>
<TIME> 09.35 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Zafer Kurtul Reel faizlerde önemli düşüş bekliyoruz 
</HEADLINE>
<TEXT>

     Akbank Genel Müdürü Zafer Kurtul, Hükümetin uyguladığı ekonomik politikaları ve mali disiplindeki başarısı ile reel faizlerde önemli oranda düşüş beklediklerini söyledi. 
     Zafer Kurtul, Akbank olarak hedeflerinin reel sektörü daha fazla desteklemek olduğuna işaret ederek, özellikle kredi hacmini bu yıl daha da artırmayı hedeflediklerini kaydetti. 
     Akbank'ın toplam kredi miktarının 9 katrilyon liraya yaklaştığını, önümüzdeki yıllar içinde bu rakamı daha da artırmayı hedeflediklerini ifade eden Kurtul, özellikle reel sektör müşterilerini daha fazla destekleyip, daha çok müşteri odaklı çalışmak istediklerini belirtti. 
     Ülke ekonomisinin geleceği için daha çok üretmeyi, bunun yanında ticareti ve ihracatı özendirecek müşteri grubuna daha fazla destek olmak istediklerini anlatan Kurtul, şöyle konuştu 
     ''Müşteri profilimize baktığımızda Akbank'ın yıllardır zaten kurumsal firmalara destek vermekte olduğunu görüyoruz. Bu alanda önemli bir pazar grubuna sahibiz. Küçük ve orta boy KOBİ işletmelerde hacmimizi daha da artırmak istiyoruz. Bunun yanında bireysel kredilerde de şu andaki pazar payımızı daha yüksek oranlara taşımayı hedefliyoruz.'' 
     
     TABLO OLUMLU 
     Ülkenin genel ekonomisine bakıldığında, son derece olumlu bir tablo ile karşı karşıya olduklarını, özellikle enflasyonun düşmeye devam etmesinin çok önemli bir unsur olduğunu kaydeden Kurtul, sözlerini şöyle sürdürdü 
     ''Türkiye'nin en önemli ve aşılmaz görünen sorunu olan enflasyondan kurtuluyoruz. Reel faizlerde düşüş devam ediyor. Reel faizlerin düşmesi de çok önemli. Çünkü, bütçenin sırtında bulunan iç ve dış borçların faiz yükü daha da azalmakta. Ama hükümetin reel faizleri daha da düşürmesi gerekiyor.'' Hükümetin reformları sürdürerek kararlı tutumunu bütün ekonomi çevrelerine göstermesi gerektiğine işaret eden Kurtul, ''Hükümetin ekonomik politikaları ve mali disiplini sürdürerek, reel faizlerin daha da düşmesini sağlamasını bekliyoruz'' dedi. 
     Dövizdeki küçük çıkışları önemli görmediğini, dalgalı kur rejimine devam edilmesi gerektiğini belirten Kurtul, şöyle konuştu 
     ''Hükümetin dalgalı kur politikasını doğru buluyorum. Serbest kur çok önemli bir avantaj. Dalgalı kurun seyrinde istikrarlı bir gelişme kaydedildiğini görüyoruz. Dalgalı kur sisteminin devamından yanayız. Ekonomik büyümenin olumlu geliştiğini, ihracatın arttığını, ekonomik büyüme ile beraber istihdamında arttığını memnuniyetle görüyoruz. Bu olumlu gelişmeler ekonomik açıdan bakıldığında çok pozitif gelişmelerdir.'' 
     
     EKONOMİDEKİ GELİŞME POLİTİK İSTİKRARDAN 
     Kurtul, ekonomideki olumlu gelişmenin en önemli nedenlerinden birinin de sağlanan politik istikrar olduğunu ifade ederek, şunları anlattı 
     ''Tek partili bir iktidarın olması, reformları da kararlılıkla yapması doğru ve başarılı işler yapması ekonominin rayına oturmasını sağladı. Reel faizlerin buna paralel düşmesi dış ve iç borcun hazineye olan yükünün azalmasını sağladı ve sağlamaya da devam edecek. Ekonomik büyümenin sağlanması enflasyonun düşmesi ülke ekonomisinin hedeflenen orandan daha fazla büyüme göstermesi elbetteki önemli bir başarıdır. Zaten ekonomik bütün hedefler tutturuluyor. Dolayısıyla bu da iç ve dış borcun sürdürülebilirliğini mümkün kılıyor.'' İhracatçıların ''Kur Düşüklüğü''şikayetlerinden kısmi olarak haklı olduklarına dikkat çeken kurtul, ''Dalgalı kur rejiminde kuru piyasa belirler, biz dalgalı kurun devamından yanayız. Tabi ki ihracatçılarımızın da rekabet ortamını kaybetmemesi gerekir. Özellikle girdi maliyetlerindeki fiyatların mutlaka rekabet yapılabilir düzeye çekilmesi gerekir. Örneğin, elektrik, ve kredi maliyetleri ile verimli çalışma şartlarının oluşturulması gerekir. Ayrıca, girdi maliyetlerinin dünya ile rekabet yapılabilir düzeye çekilmesi için hükümetin gerekli önlemi alması gerekir'' diye konuştu. 
     
</TEXT>
</DOC>
