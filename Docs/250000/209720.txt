<DOC>
<DOCNO> 209720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sontur13.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Eurovision şarkısı, 24 Ocak'ta 'Sayısal Gece'de seçilecek... 
</HEADLINE>
<TEXT>

     49. Eurovision Şarkı Yarışması'nda Türkiye'yi temsil edecek parça, 24 Ocak'ta ''Sayısal Gece'' programında seçilecek. 
     A.A muhabirinin edindiği bilgiye göre, 15 Mayıs'ta İstanbul'da yapılacak yarışmada Türkiye'yi temsil edecek olan Athena grubunun hazırladığı 3 eser, 21-24 Ocak tarihleri arasında TRT-1 ve TRT-INT kanalları ile TRT radyolarında yayınlanacak. Tanıtım yayınlarında her üç esere bir telefon numarası verilerek, vatandaşlardan bu parçalara oy kullanmaları istenecek. 
     Eserler, son olarak 24 Ocak Cumartesi günü ''Sayısal Gece'' programında tekrar tanıtılacak ve izleyicilerin telefonla yapacakları oylama sonucunda en çok oyu alan şarkı, Türkiye'yi temsil edecek. 
     Oylamaya katılan ve birinciyi seçen izleyicilerden on kişiye, 15 Mayıs 2004 günü yapılacak final için davetiye verilecek. 
     Öte yandan, 24 Ocak 2003 günü yine ''Sayısal Gece'' programı içerisinde EBU tarafından hazırlanan Eurovision Şarkı Yarışması logosunun tanıtımı yapılacak. Bu bölüm için EBU yetkilileri ile Eurovision Şarkı Yarışması Referans Grubu da stüdyoda hazır bulunacak. 
     
</TEXT>
</DOC>
