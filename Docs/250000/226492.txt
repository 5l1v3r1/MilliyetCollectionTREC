<DOC>
<DOCNO> 226492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/yasam/yas02.html </URL>
<DATE> 2004/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ses hızını' 7'ye katladı 
</HEADLINE>
<TEXT>

   'Hipersonik uçak' önce 'dünya hız rekorunu' kırdı, sonra da 'gönüllü olarak' Büyük Okyanus'a çakıldı 
      DIŞ HABERLER SERVİSİ 
   
   Amerikan Ulusal Havacılık ve Uzay Dairesi NASA , sesten yedi kat hızlı Mach 7 adlı pilotsuz uçağın prototipi X - 43A'nın denemesini, önceki gün başarıyla tamamladı. 'Hipersonik' uçak, saatte 8000 kilometre hıza ulaşarak ses hızının yedi katını dahi aşıp dünya hız rekorunu kırdı. California'daki Edwards Hava Üssü'nden havalanan B - 52 tipi bir bombardıman uçağı, 12 bin metre yüksekliğe ulaşınca kanadının altında taşıdığı X - 43A'yı bıraktı. Hem uçağa hem de uzay aracına benzeyen 'hipersonik' uçak, 11 saniye boyunca kendi hızıyla uçtu, daha sonra dönüşler yaparak California'nın 640 kilometre açığında Büyük Okyanus'a çakıldı. 
   
   'Hipersonik' devrin başlangıcı 
   Uçuş mühendisi Lawrence Huebner, uçağın ses hızını yedi kattan biraz daha fazla aşarak, saatte yaklaşık 8000 kilometre hıza ulaştığını açıkladı. X - 43A'nın en önemli özelliği, yakıt olarak atmosferdeki oksijeni kullanması. 250 milyon dolarlık bir proje kapsamında 20 yıllık çalışma sonucu geliştirilen X - 43A denemesinin başarısının, 'hipersonik uçuş' devrini başlatacağı ve uzay yolculuklarında yeni bir çığır açılabileceği belirtiliyor. 
   
   
</TEXT>
</DOC>
