<DOC>
<DOCNO> 204494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/spor/spo03.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç boyutlu film 
</HEADLINE>
<TEXT>

   Galatasaray camiasının duayenlerinden Turgan Ece, Özhan Canaydın, Faruk Süren ve Mehmet Cansun arasındaki gerilimi değerlendirdi, "Ekonomik sıkıntının nedeni bu üçlüdür" dedi 
      
   Ece'den sert eleştiri 
   GALATASARAY'DA üç başkan Özhan Canaydın, Faruk Süren ve Mehmet Cansun arasında yaşanan gerilimi yorumlayan duayenlerden Turgan Ece, karşılıklı saldırıların bir manasının olmadığını söyledi. Ece, Süren ve Cansun'un konuşmalarını geleneklere uymayan bir davranış biçimi olduğunu belirterek, "Eğer konuşacaklarsa Divan Kurulu'na gelip konuşsunlar" yorumunu yaptı. 
   
   Faturayı üçlüye kesti 
   ECE, yaklaşık 10 senedir Galatasaray'ı Canaydın, Süren ve Cansun'un yönettiğini belirtti. Turgan Ece sözlerini şöyle sürdürdü "Alp Yalman'ın yönetiminde üçü vardı. Süren'in yönetiminde de beraberlerdi. Galatasaray'ın bugün ekonomik sıkıntısı varsa bunun nedeni bu üçlüdür. Birbirlerini suçlamaları bu yüzden çok saçma ve anlamsız." 
   
   'Sürtüşme kesilir' 
   KARŞILIKLI atışmaların bir noktada son bulacağını belirten Ece, "Fatih ekonomik sıkıntılar nedeniyle istediklerini yapamadı. Elinde bonservisi olan futbolcu aradı. Elinde bonservisi olan Avrupa'da işe yaramayan futbolcudur. Bunlarla mücadele olmazki" dedi. Yönetim dün toplanırken Başkan Özhan Canaydın, "Gündemdeki konuları görüştük. Transfer konusunda teknik heyetin raporunu bekliyoruz"dedi. 
   
   Florya cezaevi    Fatih Terim'e 1 ay 
   PROFESYONEL Futbol Disiplin Kurulu, Elazığspor maçından sonra rapor edilen Fatih Terim'e 1 ay hak mahrumiyeti cezası verdi. Ligin devre arasında cezasını çekecek olan Terim, Diyarbakır maçında sahaya çıkabilecek. Bu arada kurul aynı maçta Ali Aydın'a hakaret ettikleri gerekçesiyle Murat Erdoğan 2, Volkan ile Ayhan 1'er maç, Turgay Vardar'a 20 gün ve masör Erkan Kazancı'ya da 15 gün hak mahrumiyeti cezası verdi. 
   
   '3 Ocak'ı bekleyin'    SARI - Kırmızılı yönetimin Mali İşler Sorumlusu Refik Arıkan, operasyonun ikinci yarı hazırlık kampı başlarken yapılacağını açıkladı. Arıkan, "Herkesin 3 Ocak tarihini beklenmesi gerekiyor. Hangi kadroyla yolumuza devam edip etmeyeceğimiz, o zaman belli olacak. Kimin gideceği, kimin kalacağı netleşecek. Şimdilik bu konuda yorum yapmak yanlış olur" diye konuştu. 
   
   Galatasaray gol kısırı    SÜPER Lig'in ilk yarısında sıkıntılı günler geçiren Galatasaray, gol ortalamalarıyla da rakiplerinin gerisinde kaldı. Sarı - Kırmızılılar, 27 golle ilk yarının en golcü beşinci takımı olma özelliğini 6. Malatyaspor ve 11. İstanbulspor ile paylaştı. Galatasaray ilk yarıda kazandığı 8 maçın 7'sini tek farkla, sadece 1'ini 2 farkla kazandı. İlk yarıda sadece 4 maçta gol yemeyen Cim - Bom, sadece Beşiktaş ve Konyaspor maçlarında gol atamadı. 
   
   Hasan Şaş döktürdü    GALATASARAY'IN gözde futbolcusu Hasan Şaş, kardeşi Erhan Şaş'ın kına gecesinde türküler söyleyerek kına yaktı. Adana'nın Karataş İlçesi'ndeki Öykü Tatil Köyü'nde gerçekleştirilen geceye yaklaşık 2 bin kişi katılırken, Şaş ailesinin pistten inmediği gözlendi. Gelinle damadın kınasını yakan Hasan, anne ve babasıyla çifte telli oynadı. 
   
   
</TEXT>
</DOC>
