<DOC>
<DOCNO> 228602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sondun27.html </URL>
<DATE> 2004/04/05/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Şii lider Sadr, garanti istedi 
</HEADLINE>
<TEXT>

     Milisleri koalisyon güçleriyle iki gündür çatışan Şii lideri Mukteda Sadr, koalisyon askerlerinin Irak'tan çekilmesi konusunda güvence istedi. 
     Necef'te Sadr'ın makamından yapılan açıklamada, ''Koalisyon güçlerinin, Irak'tan çekilme konusunda güvence vermesini istiyoruz'' ifadesi kullanıldı. 
     Kufe'deki çatışmalarda, dün Amerikan askerlerinin 22 Iraklıyı öldürmesi, 200'ünü yaralamasını protesto amacıyla Kufe camiinde oturma eylemi yapan Sadr'ın açıklamasında, ''koalisyon güçlerinin silah, para ve malzeme üstünlüğünün Şiilerin azim ve kararını kıramayacağı'' belirtildi. 
     Açıklamada, ''Ölüm ve şehadet bizim günlük tayınımız, Allah'ın takdiridir'' denildi ve geçen hafta Amerikalılarca kapatılan derginin yeniden açılması, suç işlemeyen tutukluların serbest bırakılması ve tutuklama kampanyasına son verilmesi istendi. 
     Sadr, ''işgal güçlerinin işlediği cinayetlerin aydınlatılmasını ve suçluların yargılanmasını'' da talep etti. 
     Şii lideri, son olarak eski lider Saddam Hüseyin'in halka açık mahkemede yargılanması gerektiğini bildirdi. 
     
</TEXT>
</DOC>
