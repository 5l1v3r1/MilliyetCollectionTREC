<DOC>
<DOCNO> 244720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/soneko33.html </URL>
<DATE> 2004/06/02/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
5 bin euroluk Dacia, Paris'te vitrine çıktı... 
</HEADLINE>
<TEXT>

     Kayahan İper 

Renault tarafından satın alınan Romanya'daki Dacia firmasında X90 Projesi çerçevesinde üretilen otomobil modeli ''Logan'', Paris'te vitrine çıktı. 
     ''İmkansız Projeden, Mucize Modele'' başlığıyla dünya tanıtımı Renault'un Paris'teki Technocentre'ında Renault Başkanı Louis Schweitzer tarafından yapılan otomobil, Romanya'da vergiler dahil 5-8 bin euro aralığında satışa sunulacak. 
     38 ülkeden gelen gazetecilere Logan'ı tanıtan Schweitzer, Logan'ın üretimine karar verilirken 3 özellik üzerinde durduklarını kaydederek, ''Logan modern, güvenilir ve herkes ona ulaşabilir. Teknisyenler bu özelliklerin bir arada olabileceğine işin başında benim kadar inanmıyorlardı, ama teknisyenlerle birlikte zor imtihanı başardık'' dedi. 
     2010 yılına kadar Renault olarak yılda 4 milyon satış hedefine ulaşmayı istediklerini kaydeden Schweitzer, dünyada araç satışlarının yüzde 80'inin dünya nüfusunun yüzde 20'sini oluşturan ülkelerde gerçekleştiğini söyledi. 
     Artık dünyada yeni pazarlar oluştuğunu ifade eden Louis Schweitzer, Çin, İran, Ukrayna, Hindistan, Kolombiya, Romanya gibi ülkeleri pazarları genişleyen ülkelere örnek gösterdi. 
     Ekonomik krizler nedeniyle Türkiye, Arjantin ve Polonya'da zor dönemler geçirdiklerini ifade eden Schweitzer, ancak gelişme perspektiflerini sürdürdüklerini belirtti. 
     Mevcut araçların pahalı olması nedeniyle nüfusun yalnızca ufak bir bölümünce alınabildiğini kaydeden Schweitzer, ''Teknik ve ekonomik açıdan neredeyse imkansız görünen bir araç üretmeyi hedefledik. Modern, güvenilir ve herkes tarafından ulaşılabilir olmalıydı. Bu araca Renault'un en iyisini koyduk ve X90 Projesi'ni hizmete sunduk'' diye konuştu. 
     
     ESKİ FABRİKANIN SADECE DIŞ DUVARLARI KALDI 

     X90 Projesi için Dacia'yı satın aldıklarını belirten Louis Schweitzer, çok etkin bir şekilde Dacia'yı yenilemeye başladıklarını, 489 milyon euroluk yatırım gerçekleştirdiklerini ve eski Dacia'dan sadece fabrikanın dış duvarlarının kaldığını söyledi. 
     Romanya'nın Piteşti kentindeki fabrikada 2005 yılında yılda 200 bin araç, 150 bin yedek parça üreteceklerini anlatan Schweitzer, aynı yıl Dacia'nın kara geçeceğini vurguladı. 
     Schweitzer, ''Logan, Technocentre'de oluşturuldu ve Renault'un bütün genlerine sahip. Logan, otomobil teknolojisinin en yeni özelliklerini birleştiriyor. Çarpma, çevre kirliliği ve parçalarının yeniden kullanımı konularında AB'de geçerli bütün standartlara uygun. Bu nedenle Dacia'ya Renault logosunu hemen koyabileceğiz. Hem ekonomik, hem kaliteli aracı oluşturduk'' dedi. 
     Yılda 20 bin kilometre yapabilen otomobil kullanıcısının Logan'ı 5-6 sene sorunsuz, düşük bakım maliyetiyle kullanabileceğini bildiren Schweitzer, station wagon modeli gibi yeni modellerin de Logan ailesine katılacağını anlattı. 
     Schweitzer, Logan'ın Türkiye gibi Renault'un güçlü olduğu ülkelerde Dacia olarak satılacağını, diğer pazarlarda Renault logosuyla satışa sunulacağını bildirdi. 
     
     2010'DA YILDA 700 BİN ADET SATIŞ 

     Logan'ı 2010 yılında yılda 700 satış hedefine ulaştırmayı amaçladıklarını kaydeden Schweitzer, Romanya'nın ardından Rusya, Fas, İran, Kolambiya'da üretime geçeceklerini, Çin ile de görüşmelerin sürdüğünü bildirdi. 
     Schweitzer, ''Logan'ın Batı Avrupa pazarında da yerini bulacağına inanmaktayız'' diye konuştu. 
     Dacia otomobilleri Satış, Satış Sonrası ve Dağıtım Hizmetleri Ticaret Limited Şirketi Genel Müdürü Merih Tüzün de, gazetecilere yaptığı açıklamada, Logan'ın Kasım ayında Türkiye'de piyasaya sürüleceğini, ancak fiyatı konusunda bugünden bir şey söylenemeyeceğini belirtti. 
     Tüzün, ''İthal araç olduğu için bugünden fiyat aralığı söylemek mümkün değil. 5 bin euroluk fiyatı biz kullanamayacağız. Bunun en önemli nedeni de otomobildeki vergi yükü'' dedi. 
     
     SIFIR OTOMOBİLE HENÜZ ULAŞAMAMIŞLARA ALTERNATİF 

     Türk otomobil tüketicisinin yüksek ekipmanlarla donatılan otomobilleri tercih ettiğini anlatan Tüzün, bu nedenle de Türk tüketicisinin Logan'ın fiyat farkı gerektiren yüksek ekipmanlı modelini tercih edeceği görüşünü dile getirdi. 
     Merih Tüzün, Logan'ın Renault'un bütün imkanlarından yararlanacağını, araç sahiplerinin aynı servis hizmetini alacağını söyledi. 
     Genel Müdür Tüzün, ''Uygun fiyata Renault kalitesinde araç sunacağız. 2 yıllık garantiyle başlayacağız. Otomobile ya da sıfır otomobile henüz ulaşamamış insanlara bir avantaj, alternatif sunacağız'' dedi. 

     
</TEXT>
</DOC>
