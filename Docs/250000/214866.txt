<DOC>
<DOCNO> 214866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/guncel/gun02.html </URL>
<DATE> 2004/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Cambazlıktan kurtuldular 
</HEADLINE>
<TEXT>

   Okullarına ulaşabilmek için her gün, gerilen iple dereyi geçmeye çalışan ve ölüm tehlikesi atlatan öğrencilerin çilesi sona erdi. Ancak şimdi okulun desteğe ihtiyacı var 
      
   Batman'ın Sason ilçesine bağlı Çağlı Köyü'nde okula gitmek için, dereyi karşıdan karşıya gerilen iple geçen öğrencilerin çilesi son buldu. 
   Sason Kaymakamı Hayati Taşdan'ın girişimleriyle, köyde yaşayan Adnan Ekmen'in bağışladığı iki odalı toprak ev okula dönüştürüldü. Bir öğretmenin atandığı 18 öğrencili okulun açılışı nedeniyle tören düzenlendi. Onarımı yapılan köy evinde eğitim - öğretime başlanmasıyla öğrencilerin çektiği çilenin sona erdiğini kaydeden Taşdan, "Yazın havalar düzelir düzelmez, mezramıza prefabrik bir okul yaptıracağız. Buradaki öğrencilerimizin düzenli şekilde eğitim-öğretim görmelerini sağlayacağız" dedi. 
   
   'Korkudan kurtulduk' 
   Taşdan ve İlçe Jandarma Bölük Komutanı Yüzbaşı Hakan Demirörs, beraberlerinde getirdikleri önlükleri öğrencilere kendi elleriyle giydirdi. Dere üzerine gerdirilen iplere bağlanarak, köydekilerin yardımıyla ölüm tehlikesi atlatarak okula gidip geldiklerini belirten öğrenciler, "Okula her gidiş - gelişte korkuyorduk. Artık okulumuz yapıldı ve korkularımızdan kurtulduk" dedi. 
   Muhtar Şakir Onat da okul çağındaki 11 kızı okula göndermediklerini ifade ederek, "Okulumuz oldu, 11 kızı da okula göndereceğiz" diye konuştu. 
   
   Onları hatırladınız mı    Çağlı köyündeki çocuklar, her gün bir dereyi tutundukları halatla aşarak okula gidiyorlardı. Milliyet'te fotoğrafları yayımlandı. Sonunda onlar için köye yakın bir okul açıldı. Artık dere aşmıyorlar. Ancak okulun desteğe ihtiyacı var. 
   
   
</TEXT>
</DOC>
