<DOC>
<DOCNO> 240850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/spor/axspo02.html </URL>
<DATE> 2004/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
SÜRPRİZ KRİZ 
</HEADLINE>
<TEXT>


Fenerbahçe'nin Alman hocasının, iki ay önce kendisini dinlemediği için yönetime şikayet ettiği Hollandalı yıldız futbolcunun gönderilmesini istediği ileri sürüldü 

ENGİN VEREL 


İki ay önce patladı 
SARI - Lacivertli takımın zafer sarhoşluğunu doyasıya yaşarken, sezon içindeki sıkıntılar da bir bir ortaya çıkmaya başladı. Teknik Direktör Daum ile Hooijdonk'un arasının açık olduğu da iddiaların ilk sırasında yer aldı. Alman hocanın, iki ay önce, antrenmanlarda kendisini dinlemediği ve diğer oyuncuları etkisi altına aldığı gerekçesiyle Hollandalı yıldızı, Fenerbahçe yönetimine şikayet ettiği bildirildi. Hooijdonk'un, idmanlarda birçok oyuncuya şut dersleri verdiği biliniyordu. 

"Ya o, ya ben" 
ALMAN hocanın, medyadaki röportajlarında, "Geleceğin takımını oluşturmak zorundayız. Konseptim bu olacak" mesajını vermesi de, Hooijdonk'u yeni sezonda istemediği şeklinde yorumlandı. Daum'un, Fenerbahçeli yöneticilere, "Hooijdonk çok ağır olduğu için Şampiyonlar Ligi'nde ezilir. Onun yerine daha genç ve yırtıcı bir santrfor almak lazım" dediği ileri sürüldü. Alman çalıştırıcının yönetimle yapacağı sezon planlamasında, "Ya o, ya ben" restini çekeceği ddia edildi. 

Aklı fikri Gökdeniz'de 

Daum ısrarcı 
BAŞKAN Aziz Yıldırım'a transfer listesini veren Teknik Direktör Daum, Trabzonspor'un genç yıldızı Gökdeniz'in mutlaka alınmasını istedi. Yıldırım'a, "Onu kadromuza katarsak orta sahamız kurtulur" diyen Alman hocanın tüm planlarını milli futbolcunun üzerine kurduğu öğrenildi. Alex için de çaba harcayan Daum, Gökdeniz'in alternatifi olarak da Yıldıray'ı gösterdi. 

'Deniz çok zor' 
FENERBAHÇE'NİN hocası, Gençlerbirliği'nin başarılı savunma oyuncusu Deniz için de, "Kadromuza alınabilecek bir isim. Ancak bu futbolcunun Beşiktaş ile bir ön anlaşması var. Ayrıca sözleşmesindeki 1 milyon dolarlık tazminat maddesi de büyük engel" yorumunu yaptı. Daum, Monacolu Drogba'nın da 25 milyon Euro değerinde olduğunu belirtti, "Parası olan satın alabilir" dedi. 

Pierre'in korkusu 

Kutlama şaşırttı 
SARI - Lacivertli taraftarların şampiyonluk coşkusu, Hooijdonk ile Hollandalı gazetecileri şaşkına çevirdi. Erenköy'de iki saat adeta esir tutulan üstü açık otobüste, şaşkın şaşkın sevgi selini izleyen Pierre ve arkadaşları, "Bizde böyle bir kutlama olsa, ancak 200 kişi toplanırdı" dediler. 

"Cadde ne olur " 
HOOİJDONK'UN, "Lig şampiyonu olduk, bunu yaşadık. Ya bir gün lig ve kupanın yanı sıra Avrupa Şampiyonu olarak gelirsek, bu caddenin hali ne olur " sorusuna ise yanıt Daum'un yardımıcısı Murat Kuş'tan geldi. Kuş, "Türkiye'de resmi tatil ilan edilir. Biz de stada 24 saatte ulaşabiliriz" dedi. 

Petkov da beklemede 
BULGAR futbolcu, en anlamlı şampiyonluğu Fenerbahçe'de yaşadığını söyledi. Petkov, iyi bir sezon geçirmediği itiraf etti, "Ancak gelecekten umutluyum. Sözleşmem sürüyor. Başkan Aziz Yıldırım ve Daum'un benimle ilgili kararlarını bekliyorum. Şampiyonlar Ligi gibi bir vitrinde yer almak istiyorum" dedi. 

'Rio Karnavalı gölgede kaldı' 

Ümit Özat, şampiyonluk kutlamalarının muhteşem geçtiğini söyledi, "Daha büyük bir başarıda kimbilir ne olurdu" dedi 


İddialı konuştu 
KAPTAN Ümit Özat, Milli Takım kampına katılmadan önce, gelecekle ilgili çok iddialı sözler söyledi. Şampiyonluk kutlamalarının muhteşemliğine dikkat çeken tecrübeli futbolcu, "Futbol hayatımın ilk şampiyonluğunu böyle bir karnavalla kutlamanın onuru ve mutluluğunu yaşıyorum. Brezilya'daki Rio Karnavalı'nı bile gölgede bıraktık. Eğer Avrupa'da da başarılı olursak sanırım 70 milyon sokaklara iner" dedi. 

Daum'a övgü 
BAŞARININ sırrını iki isme bağlayan Ümit Özat, "Başımızda Daum gibi profesyonel bir hoca, adam gibi adam olan Van Hooijdonk vardı. Yabancılar, yerliler, eskiler, gençler kenetlendik. Gelecek yıl daha da iyi olacağız" dedi. Ali Güneş ise "Sakatlığım ve yedek kaldığım günlerde kimseye küsmedim. Çok çalıştım. Sonunda hakkımı aldım. Daum'un bana görev verdiği her pozisyonda oynadım. Bu azmin başarısı" diye konuştu. 

RÜŞTÜ veto yedi 

YUSUF KOBAL 

Peşine düştü 
BU sezon müthiş bir çıkış gösteren kaleci Volkan'a rağmen Teknik Direktör Daum, Şampiyonlar Ligi için sezon başından bu yana Barcelona'dan geri döndürmeye çalıştığı Rüştü'nün peşine düştü. Alman hoca, geçtiğimiz hafta yönetimle yaptığı toplantıda tecrübeli bir isme ihtiyacı olduğunu belirtti ve milli kalecinin transferini istedi. Ancak Aziz Yıldırım bu öneriye sıcak bakmadı. 

Saatler sürdü 
DAUM ile saatlerce Rüştü konusunu görüşen Yıldırım'ın gerekçelerini tek tek anlattığı ve Alman hocanın da bu dosyayı kapadığı iddia edildi. Fenerbahçe Başkanı'nın, Türkiye Kupası'nda oynanan Pendik maçından sonra yaşanan olaylar ile Rüştü'nün bonservis bedeli ödemeden Barcelona'ya gitmesini affedemediği ve bu yüzden milli kalecinin tekrar Fenerbahçe forması giymesini istemediği öğrenildi. 



</TEXT>
</DOC>
