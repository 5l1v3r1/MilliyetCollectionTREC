<DOC>
<DOCNO> 217535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sontur31.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'ın çiftliğinde aramalar için sismik araştırma ekibi... 
</HEADLINE>
<TEXT>

     Emniyet Genel Müdürlüğü'nün, Uzan ailesinin Sakarya'nın Pamukova İlçesi'ndeki çiftliğinde arama çalışmaları için özel detektörler ve bunları kullanacak bir ekip gönderdiği bildirildi. 
     AA muhabirinin aldığı bilgiye göre, Emniyet Genel Müdürlüğü, Katırözü Yaylası'ndaki Bakacak Köyü yakınlarındaki çiftlikte 4 gündür devam eden arama çalışmalarına takviye olarak, özel detektörleri bulunan sismik araştırma ekibi gönderdi. 
     Çiftliğe bugün ulaşması beklenen ekibin, değerli eşyalarla evrakın toprağa gömülmüş olma olasılığını dikkate alarak, yaklaşık bin 500 dönümlük arazide, dün başlatılan kazı çalışmalarına yardımcı olacağı öğrenildi. 
     Bu arada, Tasarruf Mevduatı Sigorta Fonu TMSF ekiplerinin çiftlikte ele geçirilen eşyalara haciz işlemi yaptığı belirtildi. 
     Mali Şube ekiplerinin ise Bakacak Köyü Muhtarı Necdet Sever'in ifadesine başvurduğu kaydedildi. 
     
</TEXT>
</DOC>
