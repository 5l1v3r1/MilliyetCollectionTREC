<DOC>
<DOCNO> 229980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sonspo20.html </URL>
<DATE> 2004/04/09/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Hagi Kurallarımla ilgili gazetelerde çıkan haberlere üzüldüm ve kızdım 
</HEADLINE>
<TEXT>

     Galatasaray Teknik Direktörü Gheorghe Hagi, bu hafta kurallarıyla ilgili basında çıkan haberlerin kendisini üzdüğünü ve kızdırdığını söyledi. 
     Florya Metin Oktay Tesisleri'nde haftalık olağan basın toplantısı düzenleyen Gheoghe Hagi, kollektif çalışmada mutlaka kuralların ve disiplinin olduğunu ifade ederek, ''Siz beni tanıyorsunuz. Türkiye'ye yeni gelen biri değilim. Bazı gazeteler çok sert manşetler atmış. Burasını cezaevine benzetmişler, ''Yasaklar Devri'' demişler. Sizin gazetelerde kurallar yok mu Bizde de kurallar var. Bunlara ilk önce teknik kadro, sağlık ekibi, personel ve takım uymak zorunda. Ekip çalışması kurallar gerektirir. Galatasaray'ın şu anda en fazla ihtiyacı olan şey sakinlik'' diye konuştu. 
     Hagi, ligde kendi döneminde 2 lig maçı yitirdiklerini, takımda sakat ve yüzde yüz hazır olmayan futbolcuların bulunduğu vurgulayarak, ''Bazı futbolcuların hazır olmamalarının nedenleri belli. Sezon sonuna dek kadrodaki her oyuncunun durumunu değerlendireceğim. Altyapıyla da yakından ilgileniyorum. Gelecek sezon içinde gençlerin ve deneyimlilerin bulunacağı, kazanmak için savaşan ideal bir takım kurmak için çalışacağız'' dedi. 
     
     ''KAZANMAK İÇİN GİDİYORUZ'' 

     Ankaragücü ile yarın yapacakları lig maçına da değinen Rumen çalıştırıcı, bu dönemde alacakları galibiyetin moral açısından takıma iyi geleceğini kaydetti. 
     Galatasaray'ın geçmişten beri sürekli kazanması gereken bir takım olduğunu ve bunun futbolcularında baskı oluşturabileceğini dile getiren Hagi, şöyle devam etti 
     ''Ankaragücü maçında geçen haftaya göre daha iyi bir oyun görmek istiyorum. Rakibimiz kendi sahasında çok iyi ve agresif oynuyor. Takımda Berkant, Orhan, Prates ve Faruk Gürsoy sakat, Volkan hasta, Necati de cezalı. Ne yazık ki her hafta sakatlıklar oluyor. Bunların dışındaki 20 futbolcuyu da Ankara'ya götürüyorum. Hakan Şükür bu hafta oynayacak. Ergün, yüzde yüz hazır değil ama bizimle geliyor. Ankara'ya galibiyet için gidiyoruz.'' Hagi, hakemliği bırakan Ali Aydın ile ilgili bir soru üzerine ise, ''Türkiye'de bulunduğum süre içinde hakemlerle ilgili yorum yapmayacağım. Hakemlere saygım var. Her insan hata yapabilir'' dedi. 
     
     BÜLENT ''1 SEZON DAHA OYNAMAK İSTİYORUM'' 

     Kaptan Bülent Korkmaz, daha kaç yıl futbol oynayacağını şu anda bilemediğini ifade ederek, ''Ama 1 sezon daha oynamak istiyorum. Galatasaray'dan başka takımda oynamadım. Jübilem de burada olursa güzel olur'' diye konuştu. 
     Hagi'nin toplantısından sonra basın mensuplarının sorularını yanıtlayan Bülent, eski takım arkadaşı Hagi'nin dünyanın en iyi futbolcularından biri olduğunu kaydederek, ''Şimdi teknik direktör olarak takımın başında. Herkes çok memnun. İnşallah hocamızla birlikte son 6 maçı en iyi biçimde tamamlarız. 100. yılda da şampiyonluk hedefliyoruz'' dedi. 
     Geçen hafta Beşiktaş maçındaki mücadelenin umut verdiğini belirten Bülent, uzun zamandır galip gelemediklerini ve Ankaragücü'nü yenerek galibiyet hasretine son vermek istediklerini de sözlerine ekledi. 

     
</TEXT>
</DOC>
