<DOC>
<DOCNO> 207561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sonspo14.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Elvan 11 Ocak'ta İspanya'da koşacak 
</HEADLINE>
<TEXT>

     Atletizmde geçen ay yapılan Avrupa Kros Şampiyonası'nda büyük bayanlarda gümüş madalya kazanan milli atlet Elvan Abeylegesse, 11 Ocak Pazar günü İspanya'daki uluslararası kros yarışmasında yeni bir sınav verecek. 
     Bilbao kentindeki Uluslararası Elgoribor Kros Yarışmaları'nda mücadele edecek olan Elvan Abeylegesse, geçen hafta İngiltere'nin Newcastle kentinde yapılan ve Dünya Kupası'nın 2. ayağı olan Uluslararası Büyük Kuzey Kros Yarışması'nda ikincilik elde etmişti. 
     Abeylegesse'nin, daha önce katılacağı bildirilen, yarın Kuzey İrlanda'nın başkenti Belfast'ta yapılacak Dünya Kupası'nın 3. ayağı yerine, menajerinin tavsiyesi üzerine İspanya'daki yarışa katılmaya karar verdiği bildirildi. 
     Milli atletin ayrıca, 18 Ocak Pazar günü İspanya'nın Sevilla kentinde düzenlenecek 22. Uluslararası Italica Yarışmaları'na da gitmeyeceği kaydedildi. 
     
</TEXT>
</DOC>
