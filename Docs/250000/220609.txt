<DOC>
<DOCNO> 220609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/magazin/amag.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kitaplar gürültüye gitmesin diye 
</HEADLINE>
<TEXT>

   Şarkıcı, manken, sunucu hepsi bir şeyler yazıyor ve kitapçı rafları bunlarla doluyor. Dolsun da, bu arada bir çok önemli kitap da gürültüye gitmiyor mu 
      KAYNAMA NOKTASI 
AHMET SALİH 
   
   O zamanlar da dikkat çekmiştik Türkiye toplumunda birkaç yıl önce patlak veren "kitap furyası" bütün hızıyla sürüyor. Şarkıcılar, türkücüler, mankenler, sunucular ve bilumum magazin ünlüsünün "evrakı şahaneleri" kitap raflarını çökertecek ağırlığa ulaştı artık. 
   Yayınevleri, çoğunun satış garantisi olan, olmayanlarının da yazarları telif istemeyen, hatta finansman sözü veren bu dosyaları hemencecik baskıya veriyorlar. 
   Bazı yorumlar şöyle bu konudaki "Fena mı işte, bir yandan yayın sektörü hareketlenirken, diğer yandan da toplumumuzda kitap okuma alışkanlığı yerleşiyor. Geniş kesimler kitapçıların yolunu öğrendi." 
   Bir yere kadar, tamam, kabulümüz bu iyimser değerlendirmeler, yorumlar ama şu da olmuyor mu bu tantanada, bu magazinel, medyatik kitapların gürültüsünde çok sayıda önemli kitap ve yazar da güme gitmiyor mu 
   Çok satan kitap listelerinde, birçok yayın organı bu listeleri tarzlara göre ayrıştırmadığı için, sadece satış rakamlarına endeksli ve iyinin aleyhine bir rekabet ortaya çıkıyor. 
   Kitapçı dükk nlarında, özellikle girişe konulan "yeni çıkanlar" ve "çok satanlar" raflarında da yine bir kategorizasyona gidilmediği için oralarda da birçok kitap şansını kaybediyor. 
   
   Dikkat .. Dikkat .. 
   Doğan Yayıncılık gibi dev bir medya grubunun ve Yapı Kredi ya da İş Bankası gibi büyük finans kuruluşlarının emin ve ehil ellere teslim edilmiş yayınevleri de olmasa, sağlam ve nitelikli kitap iyice marjda kalacak. 
   Bu hafta burada bazı yeni ve önemli kitaplardan, yayınlardan söz etmek istiyorum 
   Yapı Kredi Yayınları, Yaşar Kemal'in 39 kitabını birden bir kutu halinde yayımladı. Türkçe edebiyatın bu evrensel yazarının külliyatı taksitle de satışa sunulmuş durumda. 
   Doğan Kitapçılık, şu sıralar Maeve Binchy'nin "Aşk Mutfakta Pişer" ve Anna Gavalda'nın "Onu Seviyordum" adlı kitaplarıyla iyi edebiyatın çok da satabileceğini kanıtlıyor yine. 
   Family Finans Kurumu Yayınları'ndan çıkan Kamil Fırat'ın özel olarak geliştirdiği objektiflerle çektiği kubbe fotoğraflarını içeren "Kubbe Sonsuz Döngü" isimli kitabı iyi bir yayıncılık örneği. Murat Yetkin'in Remzi Kitabevi'nden çıkan "Tezkere Irak Krizinin Gerçek Öyküsü" ise gelecekte önemi daha da iyi anlaşılacak bir gazeteci kitabı. Agos Gazetesi'nin sanat yönetmeni Mayda Saris'in "Başlangıcından Günümüze Ermeni Resim Sanatı" çalışması, Türk sanat tarihi ve plastik sanatlarla ilgilenenlerin edinmesi gereken bir kitap. 
   
   Mağden'in tavsiyesi 
   Perihan Mağden şu günlerde arkadaşlarına bir kitabı şiddetle tavsiye ediyor. Mağden'in köşesinde de tanıttığı ve dost ziyaretlerine giderken bir kaç tane satın alıp hediye ettiği kitap Serazer Pekerman imzalı "Kolay Bir Aşk". Bu kitap da İletişim Yayınları'ndan çıkmış. 
   Geçen hafta HiltonSa'dan bir hediye geldi bana, ben de kabul ettim. Thames Hudson yayınevinin çıkardığı "The Earth From The Air 366 Days Havadan Dünya 366 Gün " isimli bu kitabı yurtdışında ya da burada, nerede bulursanız alın. Yann Arthus - Bertrand imzalı kitapta dünyanın çeşitli noktalarının havadan çekilmiş fotoğrafları ve bu fotoğraflara ilişkin bilgiler bulunuyor. 
   Ben de geçen hafta Türk Alman Kitabevi'nden Klaus Harpprecht'in iki ciltlik Thomas Mann biyografisini aldım. "Thomas Mann Eine Biographie" isimli kitap geçen yıl Almanya'da çok konuşulmuştu. Hemen başlamak istiyorum bu kitaba. 
   
   
</TEXT>
</DOC>
