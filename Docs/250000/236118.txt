<DOC>
<DOCNO> 236118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sondun06.html </URL>
<DATE> 2004/04/30/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Barış için 75 bin kişilik 'yabancı güç' 
</HEADLINE>
<TEXT>

     Amerikan yönetimi, ''barış için anında müdahale edebilmek'' amacıyla 75 bin kişilik ''yabancı güç'' oluşturmayı planlıyor. 
     Dışişleri Bakan Yardımcısı Richard Armitage, Beyaz Saray'ın bu amaçla Kongre'ye öneri sunduğunu bildirdi. 
     Armitage, ''Düşündüğümüz, önce Afrika'da, sonra başka yerlerde yaklaşık 75 bin kişilik kuvvet oluşturmak. Kuvvet, barış operasyonları için daima hazır olacak'' dedi. 
     Bakan Yardımcısı, yaklaşık 660 milyon dolara mal olacak beş yıllık planın finansmanını Savunma ve Dışişleri bakanlıklarının karşılayacağını belirtti. 
     Pentagon'un ''iki numaralı ismi'' Paul Wolfowitz de, ''barış gücünün'', Sudan gibi iç savaş yüzünden onbinlerce kişinin evini barkını terkettiği ülkelere müdahale edebileceğini söyledi. 
     Planda yabancı ülkelerin kuvvetlerinin barış operasyonları için eğitilmesinin öngörüldüğünü söyleyen Wolfowitz, ''Böylece başkalarınca yapılabilecek görevler için hep kendi kuvvetlerimizi kullanmak zorunda kalmayacağız'' diye konuştu. 
     
</TEXT>
</DOC>
