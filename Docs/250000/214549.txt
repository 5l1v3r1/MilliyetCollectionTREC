<DOC>
<DOCNO> 214549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sontur04.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Karakış etkisini göstermeye başladı 
</HEADLINE>
<TEXT>

     Doğu Anadolu Bölgesi'ni etkisi altına alan kar yağışı nedeniyle bin 291 köy yolu ulaşıma kapandı. 
     Ardahan'da merkeze bağlı köylerde 2 gün, Posof ve Damal ilçelerinde 1 gün, Kars'ta ise bugün öğleden sonra ve yarın ilköğretim okulları ile liselerde eğitim öğretime ara verildi. 
     Köy Hizmetleri Bölge Müdürlüğü'nden alınan bilgiye göre, Erzurum'da 710, Ağrı'da 93, Ardahan'da 112, Erzincan'da 219, Iğdır'da 10, Muş'ta 11 ve Kars'ta 136 olmak üzere bin 291 köy yolu ulaşıma kapandı. 
     Kapalı köy yollarının ulaşıma açılabilmesi için çalışmaların aralıksız devam ettiği, ancak kar yağışı nedeniyle bazı bölgelerdeki çalışmaların güçlükle sürdürülebildiği belirtildi. 
     Bu arada, kar kalınlığının 30 santimetreye ulaştığı kent merkezlerinde de ulaşım güçlükle sağlanıyor. 
     Meteoroloji Bölge Müdürlüğü'nden alınan bilgiye göre, bölgede kar yağışı bugün ve yarın da etkisini sürdürecek. Hava sıcaklıklarında ise önemli bir değişiklik yaşanmayacak. 
     Bölgede günün en yüksek hava sıcaklıklarının, Erzurum'da 1, Iğdır'da 7, Erzincan'da 6, Ağrı'da 4, Ardahan'da ve Kars'ta 2 derece olması bekleniyor. 
     
     EĞİTİME KAR ENGELİ 

     Öte yandan, bölgede etkili olan kar yağışı eğitimin de aksamasına neden oldu. 
     Ardahan'da merkeze bağlı köylerde 2 gün, Posof ve Damal ilçelerinde 1 gün, Kars'ta da bugün ve yarın ilköğretim okulları ile liselerde eğitim ve öğretime ara verildiği belirtildi. 
     
     KIZILAY'DAN YOLDA KALANLARA YARDIM 

     Meteoroloji Genel Müdürlüğü'nün Balkanlardan gelen soğuk ve yağışlı hava uyarısının ardından Kızılay'ın Afyon'da bulunan depolarında hazırlık yapıldı. 
     Kızılay, beklenen yoğun kar yağışı nedeniyle yolda kalabilecek vatandaşlara anında yardım edebilmek için ekiplerini hazır tutuyor. 
     Kızılay Maden Suyu Fabrikası'nda bulunan bölge depolarındaki hazırlık hakkında AA muhabirine bilgi veren Fabrika Müdürü Ahmet Acar, şunları söyledi 
     ''Kızılay zorda kalan tüm vatandaşların her zaman yanında olmuştur. Bu bir doğal afet de olabilir, kaza da. Kızılay olarak Afyon bölge depolarımız her zaman tertipli ve hazır vaziyettedir. Yoğun yağış nedeniyle yolda kalabilecek vatandaşlara yerinde müdahale edebilmek için ekiplerimiz hazır, gıda ve battaniyelerimiz de hazır durumdadır.'' 
     
     ERCİYES'TE KAR KALINLIĞI 2.3 METRE 

     Kayseri'de dün akşam başlayan kar yağışı, aralıklarla devam ediyor. 
     Dün başlayan kar yağışı, şehirlerarası karayollarında ve köy yollarında fazla etkili olmadı. 
     Ali Dağı'nda bulunan Kayseri Emniyet Müdürlüğü'ne ait Telsiz Röle İstasyonu karayolunun ise kar ve tipi nedeniyle kapandığı bildirildi. Köy Hizmetleri İl Müdürlüğü yetkilileri, bölgeye gönderilen greyderlerle kar temizleme çalışmalarına başlandığını belirttiler. 
     Erciyes Kayak Merkezi'nde, son yağışla birlikte kar kalınlığı 2 metre 30 santimetreye ulaştı. Erciyes'te, Develi ve Hisarcık karayolunun ulaşıma açık olduğu bildirildi. 
     
     DOĞU KARADENİZ'DE 390 KÖY YOLU KAPANDI 

     Doğu Karadeniz'de etkili olan kar yağışı nedeniyle 390 köy yolu ulaşıma kapalı bulunuyor. 
     Köy Hizmetleri 11. Bölge Müdürlüğü'nden yapılan açıklamaya göre, yörenin iç kesimlerinde etkili olan kar yağışı nedeniyle, Artvin'de 82, Bayburt'ta 159, Gümüşhane'de 33, Rize'de 65, Trabzon'da 51 olmak üzere toplam 390 köy ile ulaşım sağlanamıyor. 
     Köy Hizmetleri İl Müdürlükleri'ne bağlı 64 ekip, 16 kar makinesi, 83 greyder, 31 dozer ve 80 kamyonla yol açma çalışmalarını aralıksız sürdürüyor. 
     
</TEXT>
</DOC>
