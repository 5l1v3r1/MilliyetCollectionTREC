<DOC>
<DOCNO> 204802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/son/sonspo12.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatyaspor'da 'Şifo Mehmet' dönemi... 
</HEADLINE>
<TEXT>

     Malatyaspor, Ziya Doğan'ın ayrılmasının ardından teknik direktörlüğü Mehmet Özdilek'i getirdi. 
     İstanbul'da düzenlenen ve Kulüp Başkanı Hikmet Tanrıverdi ile yöneticilerin hazır bulunduğu imza töreninde, Beşiktaş'ta top koşturduğu dönemde ''Şifo Mehmet'' olarak anılan Mehmet Özdilek, 2,5 yıllık sözleşmeye imza attı. 
     Başkan Tanrıverdi, Ziya Doğan'ın ayrılmasının ardından araştırmalarında ve Malatya'da yaptıkları kamuoyu yoklamasında Mehmet Özdilek isminin önde çıktığını belirterek, ''Malatyaspor'a büyük katkılar sağlayacağına inandığımız için Mehmet Özdilek ile anlaştık. Altyapısıyla birlikte ligde kalıcı olan ve üst sıralara oynayan bir Malatyaspor hedefliyoruz. Birlikte bu hedefimizi başaracağımıza inanıyoruz'' dedi. 
     
     ÖZDİLEK ''HEYECANLIYIM'' 
     Mehmet Özdilek ise futbol yaşamının ardından yeni bir kariyere başladığını ifade ederek, ''Tekrar yeşil sahalara döndüğüm için heyecanlıyım'' diye konuştu. 
     Malatyaspor'u tercih etmesinde 3 önemli etken olduğunu vurgulayan ''Şifo'' Mehmet, şöyle devam etti 
     ''Birincisi, başkan ve yönetimin teknik heyet ile futbolcularına verdiği destek. İkincisi Malatyasporlu futbolcu kardeşlerimin çoğunu yakından tanımam ve futbolculukları ile kişiliklerine inanmam. Üçüncüsü ise kısa, orta ve uzun vadede Malatyaspor'un hedefleri ile antrenörlük hedeflerimin paralel olması. Futbol yaşamımın mihenk taşı Kahramanmaraş'tır. Antrenörlük hayatımda da Malatyaspor'da başarılı olacağıma inanıyorum. Malatya halkının futbol sevgisi ve inancı benim için itici güç olacak.'' Mehmet, işinin kolay olmadığını bildiğini, ama zorlukları seven ve onlarla mücadele etmeyi yıllardır bilen biri olduğunu söyledi. 
     
     İLK HEDEF TÜRKİYE KUPASI 
     Hedeflerinin ilk etapta Türkiye Kupası'nda başarı olduğunu kaydeden Mehmet Özdilek, ''Türkiye Kupası'nı kaldırmak için mücadele edeceğiz. Ayrıca zorlu bir 2. yarı bizi bekliyor. Riskleri biliyoruz. Risklerin olduğu yerde başarının geleceğine inanıyoruz'' diye konuştu. 
     Transfer konusunda başkan ve yönetimle görüşeceğini belirten Özdilek, şartlar Malatyaspor'u zorlamadığı sürece kendilerinde oynamak isteyen futbolculara kapılarının açık olduğunu söyledi. 
     Mehmet Özdilek, bugün Ziya Doğan ile bir görüşme yapacağını ve takımın son durumu hakkında kendisinden bilgi alıp, Malatyaspor'u bugüne getirdiği için teşekkür edeceğini kaydetti. 
     
</TEXT>
</DOC>
