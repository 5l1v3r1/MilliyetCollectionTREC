<DOC>
<DOCNO> 245403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sontur31.html </URL>
<DATE> 2004/06/04/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Er PKK Kongra-Gel'in açıklamaları terör örgütü olduklarının tescilidir 
</HEADLINE>
<TEXT>

     Emniyet Genel Müdür Yardımcısı ve Emniyet Genel Müdürlüğü Sözcüsü Ramazan Er, PKK Kongra-Gel'in ateşkesi bozdukları yönündeki açıklamalarının, örgütün terör örgütü olduğunun Türk ve Dünya kamuoyunda ikrar ve tescili anlamına geldiğini belirtti. 
     Emniyet Genel Müdür Yardımcısı ve Emniyet Genel Müdürlüğü Sözcüsü Ramazan Er, bugün düzenlediği haftalık basını bilgilendirme toplantısında Emniyetin icraatları hakkında bilgi verdi ve basın mensuplarının sorularını yanıtladı. 
     PKK Kongra-Gel'in Haziran ayından itibaren örgütün ele başı Abdullah Öcalan'ın talimatıyla ateşkesi bozacağı ve eylem yapacağı yönündeki açıklamalarını değerlendiren Er, örgütün ABD ve AB tarafından terör örgütü olarak ilan edildiğini söyledi. Er, örgütün sözde ateşkesi bozdukları yönündeki açıklamalarının ''örgütün Türk ve Dünya kamuoyunda 'terör örgütü' olduğunun tescil ve ikrarı'' anlamına geldiğini ifade etti. 
     
     ''NATO İLE İLGİLİ TÜM ÖNLEMLER ALINDI'' 

     Haziran ayında yapılacak NATO zirvesi için gerekli tüm önemlerin alındığını anlatan Ramazan Er, 31 Mayıs'ta Genel Müdür Yardımcıları ve Daire Başkanları'ndan oluşan bir heyetin İstanbul'da toplantı yaptığını ve alınacak önlemleri görüştüğünü söyledi. 
     İstanbul polisinin uluslararası toplantılarda alınacak önlemler konusunda deneyimli olduğunu kaydeden Er, İstanbul Valiliği tarafından önlemler hakkında kamuoyuna yakında bilgi verileceğini bildirdi. 
     Zirveye katılan 46 ülkenin devlet başkanları ve heyetlerini koruma görevinin Türk emniyet birimleri tarafından yerine getirileceğini kaydeden Er, heyetlerle birlikte gelen yabancı güvenlik birimleri ile de koordineli olarak çalışılacağını belirtti. 
     
     ''GAZETECİ MALKAÇ'IN ARANMASI'' 

     Hakkında kayıp başvurusu yapılan Gazeteci Aysel Malkaç'ın bulunduğu yönünde basında yer alan haberleri de değerlendiren Er, yapılan araştırma sonunda Malkaç'ın 1993 yılında çalıştığı gazeteden ayrıldıktan sonra bir daha kendisinden haber alınamadığını kaydetti. 
     Ramazan Er, İnterpol Daire Başkanlığı'nın 180 ülkenin teşkilatlarına mesaj göndererek, Malkaç'ın sağ olup olmadığı hakkında bilgi istendiğini kaydetti. 
     İstanbul'da ele geçirilen füzelerin nereye gittiği yönünde sorulan bir soru üzerine ise Er sözkonusu füzelerin Ukrayna'dan Mısır'a gittiğinin belirlendiğini söyledi. 
     Er, bir başka soru üzerine de Metin Kaplan'ı Almanya'dan defalarca iadesini istediklerini ve istemeye devam edeceklerini belirtti. 
     
     ''AİLE İÇİ ŞİDDET'' 

     Emniyet Genel Müdür Yardımcısı Ramazan Er, basın açıklamasında Emniyet tarafından yapılan istatistiklere de yer verdi. Er,2001 yılından itibaren 17 bin 505 aile içi şiddet olayının meydana geldiğini belirterek, bu olaylarda 8 kişinin öldüğünü, 10 bin 914 kişinin yaralandığını ve 18 bin 932 kişinin yakalanarak adli makamlara teslim edildiğini açıkladı. 
     Ramazan Er, 1998 yılında Kayıp Kişileri Arama Büro Amirliği kurulduğunu hatırlattı. Emniyet'e son 9 yıl içinde 458 kayıp müracaatı yapıldığını, araştırmalar sonunda kayıplardan 25'inin cezaevinde, 121'inin sağ olduğunun tespit edildiğini söyleyen Er, hakkında kayıp başvurusu yapılan 61 kişinin ise çatışmalarda öldüğünün belirlendiğini söyledi. Er, 1996 yılında 29, 1997'de 106, 1998'de 117, 1999'da 113, 2000'de 28, 2001'de 29, 2002'de 22, 2003 de 10, 2004 yılının ilk 4 ayında ise 4 kişi olmak üzere, 9 yılda toplam 458 kişi hakkında kayıp başvurusu yapıldığını kaydetti. 
     
     ''TÜRKİYE'DEKİ MOTORLU ARAÇ SAYISI'' 

     Basın toplantısında Türkiye'deki motorlu araç sayıları hakkında da bilgi veren Ramazan Er, 2003 yılı sonu itibariyle Türkiye'de 9 milyon 618 bin 71 motorlu aracın kayıtlı olduğunu, 2004 Nisan ayı sonunda ise bu rakamın, 9 milyon 652 bin 482'ye ulaştığını söyledi. 
     Er, 2003 yılında toplam 391 bin 55 yeni araç trafiğe çıkarken, 2003 yılının ilk dört ayında bu rakamın, 69 bin 464'e ulaştığını kaydederek, 2004'ün Nisan ayı itibariyle ülkede toplam 256 bin 394 aracın trafiğe çıktığını belirtti. Er, bu dört aylık dönemde 116 bin 486 aracın hurdaya ayrıldığını belirtti. 
     Türk Emniyet birimleri tarafından aranan 3 kişinin yakalandıkları ülkeler tarafından adli makamlara iade edildiğini belirten Ramazan Er, KKTC'de işlediği suç nedeniyle 3 yıl ağır hapis cezası bulunan Fatma Serper ve kırmızı bültenle aranırken Macaristan'da yakalanan Dragan Jıjuc ile Polonya'da yakalanan Cafer Çetinkaya'nın iadelerinin gerçekleştiğini kaydetti. 

     
</TEXT>
</DOC>
