<DOC>
<DOCNO> 217311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/siyaset/siy01.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'RP'nin gücü olsa baskı yapardı' 
</HEADLINE>
<TEXT>

   Eski RP'li Bakan Çelik, RP ve FP'nin temsil ettiği kesimin elinde güç olsa kendinden olmayanlara karşı daha çok haksızlık yapacağını söyledi 
      Belma Akçura 

   
   Eski RP'li Çalışma ve Sosyal Güvenlik Bakanı Necati Çelik, "28 Şubat ve İrtica Tehdidi" isimli kitap yazdı. 28 Şubat sürecinde bakanlık yapan Çelik, Sinemis Yayınları'ndan yine 28 Şubat'ta piyasaya çıkacak kitabında, "RP - FP'nin temsil ettiği kesimin gücü eline aldığında kendinden olmayanlara daha çok haksızlık yapacağı endişesini taşıdığını" kaydetti. Siyasetçilerin askerden korktuğunu savunan Çelik, AKP gibi çoğunluk arkalarında olsaydı 28 Şubat sürecinin böyle sonuçlanmayacağını da öne sürdü. Çelik'in kitabından önemli bölümler şöyle 
   
   'Demokrasi anlayışları yok' 
   "Bu partide RP kimsenin çok öne çıkması istenmez. Özellikle bu durum çekirdek kadro tarafından rahatsızlık sebebi sayılır. Şu an SP olarak devam eden o siyasi hareketin kurumsal anlamda içselleştirilmiş bir demokrasi anlayışı yoktur. Bu siyasi geleneğin temelinde Emevi dönemi Müslümanlık anlayışı var. Orada yönetime mutlak itaat istenir. 
   Bugün bu kesim, kendilerinin maruz bırakıldığı haksızlığı Kemalist kesime fatura etmektedir. Belki bu büyük oranda da doğrudur. Ama bu kesim gücü elinde bulundursa, kendilerinden olmayanlara daha çok haksızlık yapar, endişesi içindeyim. Bunu onları tanıyan birisi olarak söylüyorum. 
   
   'Başörtüsü tasarısı hazırdı' 
   54. hükümet olarak biz başörtüsü yasağını kaldıran bir kanun tasarısı hazırladık. RP'li bakanlar olarak imzaladık. Ama DYP'li bakanların hiçbirine imzalatamadığımız için geri çektik. Hazırlanmamış kabul ettik ve hiçbir yerde de bunu ifade etmedik, hükümetin selameti bakımından sıkıntı yaşanmasın diye. 
   Bana göre Tansu Hanım, kendisinin bulunmadığı herhangi bir hükümette bitikti. Tansu Hanım'ı düştüğü yerden ayağa kaldıran RP'dir. DYP'ye teklifi götürdüğümüzde Erbakan Hoca'nın sözünü bitirmesinden sonra Tansu Hanım, konuşgözyaşı dökerek ağlamıştır." 
   Çelik, 28 Şubat'ın ünlü komutanlarından Tümgeneral Osman Özbek'le ilgili de şöyle konuştu "Sayın Başbakan'a dedim ki, Osman Özbek Paşa'nın ihracını isteyin. Biz Osman Özbek Paşa'yı ihraç ettirebilseydik 28 Şubat süreci tersine dönerdi." 
   "Kim Cumhuriyet ve Atatürk adına konuşursa yüzüne tükürün" sözü çok tartışılan Çelik, Erbakan'ı 28 Şubat'a yol açmakla suçlamıştı. Çelik, elinde olsa Erbakan'ı ömür boyu yasaklayacağını söylemişti. 3 Kasım seçimlerinde oyunu AKP'ye verdiğini açıklayan Çelik, şu anda siyaset yapmıyor. 
   
   
   
</TEXT>
</DOC>
