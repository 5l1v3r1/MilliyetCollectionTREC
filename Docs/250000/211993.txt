<DOC>
<DOCNO> 211993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sonspo25.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Para sorunu çözülürse, Aykut Kocaman döner Zdravkov da gitti 
</HEADLINE>
<TEXT>

     İstanbulspor Menajeri Sinan Dinler, içinde bulundukları maddi sıkıntıları aşmaları halinde eski teknik direktörleri Aykut Kocaman'ın yeniden görevine döneceğini söyledi. 
     Türkiye Kupası'nda Ankaragücü'nü eleyerek adlarını çeyrek finale yazdırmaları sonrası Dinler, Deniz Uygar'ın golünü Aykut Kocaman'a hediye etmesi ve kaptan Saffet'in de ''Aykut hocanın tekrar takıma döneceği yönünde umudumuz var. Dönmesi için ne gerekiyorsa yaparız'' sözleriyle ilgili olarak olumlu konuştu. 
     Sinan Dinler, Aykut Kocaman ile dostluklarının sürdüğünü ve hala da görüştüklerini dile getirerek, ''Eğer maddi sorunlarımızı çözersek Aykut Kocaman yeniden takımın başına döner'' dedi. 
     Öte yandan, ligde oynayacakları Adanaspor maçı hazırlıklarına bugün başlayan sarı-siyahlılarda, Bulgar oyuncu Zdravkov'un sözleşmesini tek taraflı feshettiği açıklandı. 
     
</TEXT>
</DOC>
