<DOC>
<DOCNO> 229020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sonspo13.html </URL>
<DATE> 2004/04/06/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
NBA... Play Off mücadelesi veren Jazz, Grizzlies'i 92-81 yendi... 
</HEADLINE>
<TEXT>

     ABD Profesyonel Basketbol Ligi'nde 24. hafta mücadelesi, bu sabaha karşı Utah Jazz ile Memphis Grizzlies arasında yapılan maçla başladı. 
     Play-off'a girebilmek için büyük bir çaba harcayan Ortabatı Grubu altıncısı Utah Jazz, sahasında grubunun üçüncüsü Memphis Grizzlies'ı konuk etti. 
     Rakibini 92-81 yenen evsahibi ekipte, son günlerde en iyi oyunlarından birini çıkaran Hırvat forvet Gordan Giriçek, 25 sayı, 4 ribaunt ve 4 asistle takımının ve maçın yıldızı oldu. 
     Rus forvet Andrei Kirilenko, 17 sayı, 11 ribaunt ve 2 asist, Porto Rikolu oyun kurucu Carlos Arroyo da 14 sayı, 9 ribaunt ve 7 asistle galibiyette önemli rol oynadılar. 
     Konuk ekip Memphis Grizzlies'da ise İspanyol pivot Pau Gasol, sağ ayağındaki ağrılardan dolayı Utah Jazz karşısında takımdaki yerini alamadı. 
     Bu sezon kariyerinin en iyi yılını yaşayan forvet James Posey ise 18 sayı, 5 ribaunt ve 3 asistle takımının en skorer oyuncusu oldu fakat yenilgiyi engelleyemedi. 
     Uzun bir sakatlık döneminden sonra Utah Jazz karşısında takımdaki yerini alan Lorenzen Wright da 16 sayı ve 5 ribauntluk oyun çıkardı. 
     Utah Jazz böylece 78. maçında 41. galibiyetini elde ederek play-off şansını sürdürdü. Daha önce play-off'u garantilemiş olan Memphis Grizzlies ise bu sezonki 77. maçında 28. yenilgisini almış oldu. 
     Ligde 24. hafta mücadelesine, yarın sabaha karşı yapılacak 9 maçla devam edilecek. 
     
</TEXT>
</DOC>
