<DOC>
<DOCNO> 212936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/sontur11.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Uludağ, Hollandalı turistleri bekliyor... 
</HEADLINE>
<TEXT>

     Türkiye'nin önemli kış turizmi merkezlerinden biri olan ve bu sezon, alım gücü yüksek binlerce Rus turisti ağırlayan Uludağ, şimdi de Hollanda'dan gelecek turistleri bekliyor. 
     Ağaoğlu My Resort Oteli sahibi Ali Ağaoğlu, otel işletmecileri olarak yıllardır yürüttükleri dış pazar bulma çalışmalarının meyvelerini toplamaya başladıklarını söyledi. 
     Aralık ve Ocak ayında Uludağ'a gelen alım gücü yüksek Rus turistlerin, yatakların yüzde 50-60'ını doldurduğunu belirten Ağaoğlu, şunları söyledi 
     ''Biz otel işletmecileri olarak, artık dış pazara açılmanın sevincini yaşıyoruz. Uludağ sadece yerli turistlere değil, yabancı turistlere de hitap edebilecek bir turizm merkezi. Sömestr ve Kurban Bayramı tatilinin ardından, Hollanda'dan da kafileler gelecek. Onları ağırlamaya hazırlanıyoruz. Görünen o ki, Uludağ, ülkemize döviz kazandıran turizm merkezi olma yolunda hızla ilerliyor.'' Ağaoğlu, sömestr ve Kurban Bayramı tatili nedeniyle otellerin tamamına yakının dolu olduğunu, bu durumun da işletmecileri son derece mutlu ettiğini dile getirerek, kapasitenin yüzde 30'luk kısmını dolduracak Hollandalı turistlerin de seyahat acenteleri aracılığıyla, kafileler halinde Şubat ayının ortalarından itibaren gelmeye başlayacağını bildirdi. 
     Özellikle kayak yapmak için Uludağ'ı tercih edenlerin geçen yıla kadar en büyük sıkıntılarının, telesiyejlerin bilet sistemindeki aksama olduğunu kaydeden Ağaoğlu, şöyle konuştu 
     ''Geçen yıla kadar kayak yapmak isteyen kişinin, 11 liftten ayrı ayrı bilet alması gerekirdi. Bu yıl yaptığımız uygulamayla, dünyada kayak merkezlerinin yüzde 80'inde uygulanan tek kart sistemine geçtik. Artık herhangi bir lift gişesinden bilet alan tatilci, istediği pistten yararlanabilecek. Bu, kayakçı için sıkıntı, Uludağ için prestij kaybıydı. Sorunun çözümü konusunda ciddi bir gelişme kaydettik.'' 
     
</TEXT>
</DOC>
