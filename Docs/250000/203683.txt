<DOC>
<DOCNO> 203683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sondun31.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin Şirketlerimizin Irak yatırımları 4 milyar dolara ulaşabilir 
</HEADLINE>
<TEXT>

     Rusya Devlet Başkanı Vladimir Putin, Irak'taki Rus şirketlerinin yatırımının çok yakın bir gelecekte 4 milyar dolar civarına ulaşabileceğini söyledi. 
     Putin, temaslarda bulunmak için dün Moskova'ya gelen Irak Geçici Hükümet Konseyi Başkanı Abdülaziz El Hekim ve beraberindeki heyetle görüştü. 
     İtar-Tass, Putin'in görüşmede Irak'ta yakın zamanda Rus şirketlerinin yatırımlarının 4 milyar dolara ulaşabileceğini söylediğini duyurdu. 
     Rus şirketlerinin Irak'ta yoğun bir şekilde çalışmaya hazır olduğunu ifade eden Putin, ''Irak'ta sadece eski yönetim ve mevcut hükümet konseyi içinde değil, aynı zamanda halk ve uzmanlar arasında da çok dostumuz var'' dedi. 
     Irak'ta yeni yönetim ile Rusya arasında iyi ilişkiler kurulacağına inandığını belirten Putin, ''Irak halkıyla ilişkilerimizin gelişimini de göz önünde bulundurursanız, ülkenizle her zaman iyi ilişkiler geliştirdik'' diye konuştu. 
     ''Sadece ekonomiyle ilgili değil, birçok konu hakkında sizinle danışma içinde olmalıyız'' diyen Putin, Irak halkının sorunlarını en kısa sürede halletmesini umduğunu sözlerine ekledi. 
     El Hekim de Irak'ın Rus işadamlarına açık olduğunu belirterek, ''Rus şirketleri, Irak'ta çalışmak ve diğer şirketlerle rekabet etmek için geniş imkanlara sahip. Rusya'nın Irak'ın yeniden yapılanmasına gerçek yardımda bulunmasını istiyoruz'' diye konuştu. 
     Rusya'nın Irak'taki sorunların çözümünde BM'nin rolünü artırmasına katkı sunabileceğini belirten El Hekim, ''Rusya'nın yardımcı olabileceği bir konu da iktidarın Irak halkına geçmesidir. Bu alandaki deneyimlerinizden yararlanmak isteriz'' dedi. 
     Irak Kürdistan Yurtseverler Birliği lideri ve Geçici Hükümet Konseyi üyesi Celal Talabani'nin de aralarında bulunduğu Irak heyeti, bugün Moskova'dan ayrılacak. 
     Bu arada El Hekim'in Putin ile görüşmesine katılan Enerji Bakanı İgor Yusufov, İtar-Tass'a yaptığı açıklamada, Putin'in, Irak'ta Rus şirketlerinin aldığı işlerin uygulanabilmesi konusunun Irak Geçici Hükümet Konseyi ile görüşülmesi talimatını verdiğini söyledi. 
     Yusufov, Putin'in talimatını El Hekim ile görüşmesi sırasında kendilerine verdiğini açıkladı. 
     
</TEXT>
</DOC>
