<DOC>
<DOCNO> 237923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sontur22.html </URL>
<DATE> 2004/05/06/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Batman Valisi "2 bloğun boşaltılmasını kararlaştırdık" 
</HEADLINE>
<TEXT>

     Batman'da geçen Pazartesi günü patlama meydana gelen Toptancılar Sitesi'ndeki 2 blok boşaltılıyor. 
     Toptancılar Sitesi'ndeki ekiplerin çalışmasını yerinde inceleyen Batman Valisi Efkan Ala, AA muhabirine yaptığı açıklamada, teknik ekiplerin sürekli olarak sitenin çeşitli yerlerinde gaz ölçümü yaptığını belirtti. 
     Ala, ''İşyerlerinin kapalı olduğu 2 blokta gaz ölçümlerinin yüksek çıkması nedeniyle bu blokların boşaltılmasını kararlaştırdık. İşyerlerinin kapalı olması nedeniyle ölçümde değerler yüksek çıkmış olabilir. İşyerleri havalandırılıyor. Daha sonra tekrar ölçüm yapılacak. Önlem için boşalttık'' dedi. 
     Toptancılar Sitesi'nin yakınında yer alan Şirinevler ve Cumhuriyet mahallelerindeki bazı vatandaşlar da evlerinden ayrılarak, yakınlarının yanına yerleşiyor. 
     Mahalleden ayrılanlardan Süleyman Ak, tehlikenin devam etmesi nedeniyle önlem için yakınlarının yanına yerleştiklerini, tehlike geçene kadar evlerine dönmeyeceklerini söyledi. 
     Toptancılar Sitesi'nde, olası patlamaya karşı Batman Belediyesi, TÜPRAŞ ve TPAO'ya ait itfaiye ekipleri hazır bekletiliyor. 
     
</TEXT>
</DOC>
