<DOC>
<DOCNO> 239645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sondun41.html </URL>
<DATE> 2004/05/13/ </DATE>
<TIME> 20.02 </TIME>
<AUTHOR>  </AUTHOR>
<HEADLINE>
Talat "Dünya Annan'ın raporunu ve güvenlik konseyi kararını bekliyor" 
</HEADLINE>
<TEXT>

     KKTC Başbakanı Mehmet Ali Talat, 24 Nisan'daki referandumun ardından Kıbrıs Türküne uygulanan izolasyonun kaldırılmasına yönelik adımların gündemde olduğunu belirterek, ABD, AB üyeleri ve ilgili çevrelerin bu konuda adım atmak için BM Genel Sekreteri Kofi Annan'ın raporu ile Güvenlik Konseyi kararını beklediğini söyledi. 
     ''Öncelikle hava ve deniz limanlarının direkt uçuşa açılmasının ve yabancı yatırımların beklendiğini'' belirten Talat, ''Birkaç ay içinde ciddi gelişmeler olacak'' dedi. 
     Başbakan Talat, Türk Ajansı-Kıbrıs'a TAK yaptığı açıklamada, ''Avrupa Birliği süreciyle birlikte ülkeye pasaportla girişin anomali yarattığını, ancak bu konuda mevzuatta değişikliğe ihtiyaç olduğunu'' ifade ederek, Dışişleri Bakanlığı'nın konuyla ilgili çalışma başlattığını bildirdi. 
     Başbakan Talat, hükümet krizini aşmaya yönelik çalışmaların sürdüğünü, Meclis'teki parti ve milletvekilleriyle sondajlar yapıldığını da açıkladı. ''UBP ile zor'' diyen Talat, ''Referandum sonuçlarına göre transfer artık meşru'' ifadelerini kullandı. 
     İzolasyonun kaldırılmasına yönelik girişimlerin dış temaslarda yoğun şekilde gündeme geldiğini ve bu konuda ciddi çalışmalar yapıldığını anlatan Talat, özetle şunları söyledi 
     ''Önümüzde çok şey görüyorum, çok umutluyum. Yakın zamanda yabancı yatırımlar başlayacak, deniz ve hava limanlarımız kullanılmaya başlanacak. Direkt uçuşlar olacak. Bunun yanında ABD ve AB'ın kalkınmaya finansal katkı için taahhütleri var. Şu an için somut bir şey yok, çünkü Genel Sekreter Annan'ın raporu ve Güvenlik Konseyi kararı bekleniyor. Bütün ülkeler, ABD ve AB bu karara göre hareket edecekler. Genel Sekreter'in raporunda Kıbrıs Türklerinin izolasyonunun sona erdirilmesi yönünde tavsiye çıkarsa, bu konuda adım atılması kolaylaşacak. Raporun bu yönde çıkacağına ben inanıyorum. Ülkede birkaç ayda ciddi rahatlama olacak.'' 
     
     ''TANINMA TALEBİMİZ YOK'' 
     İzolasyonun kaldırılmasına yönelik girişimde bulunurken tanınma talebinde bulunmadıklarına dikkat çeken Talat, ''Tanınma talebini ortaya attığınız anda bütün kazanımlarınızı kaybedersiniz. Çünkü izolasyonu ortadan kaldırmak isterken ayrılığı kalıcılaştırmaya çalışırsanız kabul görmezsiniz. Bu nedenle biz tanınma politikası ortaya atmadık, bunun yerine izolasyonun kaldırılması için çalışma başlattık'' dedi. 
     Bir soruya karşılık, çözüm vizyonunun devam ettiğini, bu konuda bir gerilemenin söz konusu olmadığını kaydeden Talat, ''Ancak bu çözümün şeklinin nasıl olacağı, nasıl adım atılacağı, Annan Planı'nın tekrar canlanıp canlanmayacağı, Rum tarafında tekrar referandum yapılıp yapılmayacağının yanıtı bende değil, Genel Sekreter'dedir. Ben bu aşamada bu konularda bir şey söyleyemem'' diye konuştu. 
     Talat, BM Genel Sekreteri Annan'ın önümüzdeki günlerde açıklanması beklenen raporuyla Güvenlik Konseyi kararının bu konuda da belirleyici olabileceğini kaydetti. 
     
     ''HÜKÜMET BUNALIMI SÜRECİ AKSATIR'' 
     İzolasyonun kaldırılmasına yönelik adımların atılması için hükümetin çözüm vizyonunun devam etmesi ve bu konuda zafiyet yaşanmaması gerektiğini vurgulayan Talat, ''Ülkede hükümet bunalımı var. Bu hükümet bunalımı bu hükümeti götürürse kötü olur'' dedi. Cumhuriyetçi Türk Partisi'nin CTP hükümet bunalımının aşılması için tüm olasılıkları değerlendirdiğini ve diğer partilerle görüşmeler yapıldığını bildiren Talat ''Barış ve Demokrasi Hareketi BDH ile görüşüldü mü '' sorusuna ise ''Resmi görüşme olmadı ama sondaj yapıldı. Sadece BDH yok, diğer partiler ve kişiler var. Toplumcu Kurtuluş Partisi TKP ve Birleşik Kıbrıs Partisi BKP var'' karşılığını verdi. 
     Başbakan Talat, Cumhurbaşkanı Rauf Denktaş'ın, ''UBP'nin de katılımıyla 3'lü koalisyon'' önerisiyle ilgili olarak da, ''UBP de bu vizyonun içinde olabilirdi, ama çok katı bir 'hayır' kampanyası yürüttü. UBP'nin çözüm vizyonu kötü'' ifadesini kullandı. 
     Bir soruya karşılık, konunun Cumhurbaşkanı Denktaş'la bir görüşmede ele alındığını ve Denktaş'ın, ''Eroğlu'nun geri çekileceği bir formülden'' bahsettiğini aktaran Talat, ''Öyle bile olsa çok zor. İmkansız değil ama çok zor. Çünkü benim için önemli olan başlattığımız diplomatik atağın sürmesi ve başarıya ulaşmasıdır'' diye konuştu. 
     
     ''REFERANDUMDAN SONRA TRANSFER MEŞRU'' 
     CTP Genel Başkanı ve Başbakan Mehmet Ali Talat, ''milletvekili transferiyle ilgili görüşünün ve CTP'nin bu yönde bir çalışma içinde olup olmadığının'' sorulması üzerine de, ''Bizim öyle bir çalışmamız yok'' dedi. 
     Talat, ''Transfere karşı mısınız '' sorusuna karşılık şunları söyledi 
     ''Referandum sonuçlarına göre halkın yüzde 65'i çözüm yanlısı. Meclis ise şu anda 50-50. Bu Meclis halkı yansıtmıyor. Bu nedenle transfere karşı olamam, artık transfer meşru olur.'' 
     
     ''YENİ EKONOMİK PROGRAM HAZIRLANIYOR'' 
     Başbakan Talat, hükümetin yeni bir ekonomik program üzerinde çalıştığını da açıkladı. 
     Türkiye'yle kredi ve kalkınma anlaşmalarının çözüm beklentisiyle 1 Mayıs'a kadar yapıldığını, bu nedenle yeni süreçle birlikte yeni bir ekonomik kalkınma programının gündemde olduğunu ifade eden Talat, ''Bu çerçevede Türkiye'yle görüşmelerimiz olacak ve bunu izolasyonun kaldırılmasına yönelik çalışmalarla da bütünleştireceğiz'' dedi. 
     Referandum sürecinde başlatılan AB ile uyum çalışmalarının kısa süreli kesintinin ardından önümüzdeki günlerde yeniden başlayacağını ve AB yetkilileriyle bu çerçevede görüşmeler yapılacağını belirten Talat, AB vatandaşları ile Rumların sınırlardan geçişiyle ilgili mevzuatta değişiklik için çalışma başlatıldığını da bildirdi. 
     
     STRASBOURG, BRÜKSEL VE İNGİLTERE ZİYARETİ GÜNDEMDE 
     Avrupa Parlamentosu'nun davetlisi olarak önümüzdeki hafta Strasbourg ve ardından da Avrupa Birliği'nin davetlisi olarak yeni bir Brüksel ziyaretinin gündemde olduğunu açıklayan Başbakan Talat, İngiltere'ye resmi bir ziyaret için de çalışmalar yapıldığını bildirdi. 
     Talat, yurt dışı ziyaretleri çerçevesinde Türkiye'de de temaslar yapmayı planladığını, ancak bu konuda kesin bir program bulunmadığını ekledi. 
     
</TEXT>
</DOC>
