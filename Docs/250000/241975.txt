<DOC>
<DOCNO> 241975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sonspo07.html </URL>
<DATE> 2004/05/22/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Kıran Yıldıray'dan haber bekliyoruz, Haziran başında 5-6 oyuncu alacağız 
</HEADLINE>
<TEXT>

     Galatasaray Kulübü Başkan Yardımcısı ve Basın Sözcüsü Turgay Kıran, haziran ayı başında 5-6 oyuncu transferini gerçekleştireceklerini açıkladı. 
     Florya Metin Oktay Tesisleri'nde düzenlenen 3. Galatasaray Sponsorlar Futbol Turnuvası maçlarını izleyen Turgay Kıran, burada gazetecilerin gündeme ilişkin sorularını yanıtladı. 
     Kıran, transfer çalışmaları hakkındaki bir soru üzerine şunları söyledi 
     ''Başkanımızın dün yaptığı açıklamada belirttiği gibi, haziran başında 5-6 oyuncu alacağız. Biz bunları hocamızın isteği doğrultusunda transfer edeceğiz. 100. yılımıza iyi bir şekilde girmek istiyoruz. Genelde bonservisi elinde olan ve kiralık oynatacağımız oyuncuları transfer etmeyi düşünüyoruz.'' Transferler için kulüpte para sıkıntısı olup olmadığı yönündeki bir soru üzerine de Kıran, şöyle konuştu 
     ''Galatasaray'da bir sorun yok. Geçen sezon da 'parası yok, transfer yapamaz' dediler, ancak 20'ye yakın oyuncu alındı. Galatasaray bu sezon için de bir transfer bütçesi ayırmıştır. Biz iyi ve kaliteli oyuncular almak istiyoruz. Bu yönde çalışmalara devam ediliyor. Yıldıray Baştürk ile görüşmelerimiz devam ediyor. Kendisinden haber bekliyoruz. Önder Turacı ile de görüşmeler sürüyor. Önemli bir mesafe aldık.'' Gelecek sezon futbol takımının maçlarını Ali Sami Yen ve Atatürk Olimpiyat statlarında oynayacağını hatırlatan Turgay Kıran, ''Bu bize sıkıntı yaratabilir, ama biz taraftarlarımızla buluşmak için bunu yapmak zorundayız'' diye konuştu. 
     Öte yandan, Galatasaray Kulübü'nün sponsorları arasında bu yıl 3. kez gerçekleştirilen futbol turnuvası, Florya Metin Oktay Tesisleri'nde başladı. 
     
</TEXT>
</DOC>
