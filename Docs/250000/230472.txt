<DOC>
<DOCNO> 230472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sonyas11.html </URL>
<DATE> 2004/04/11/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Yabancı dil 'hoşgörülü' yapıyor... 
</HEADLINE>
<TEXT>

     Yabancı dil bilen insanların, farklı kültürleri öğrenmesi nedeniyle daha hoşgörülü oldukları bildirildi. 
     Ankara Üniversitesi TÖMER Kayseri Şube Müdürü Oktay Durukan, yaptığı açıklamada, Türkiye'de insanların yabancı dili daha çok iş hayatları için zorunluluk olarak gördüklerini, ancak yabancı dilin insanlar arasındaki iletişimi kolaylaştırması bakımından da önem taşıdığını belirtti. 
     Türkiye'de yabancı dil bilme oranının Avrupa ülkelerine göre düşük olduğunu belirten Durukan, şunları söyledi 
     ''Türkiye'de yabancı dil daha çok iş hayatında kullanılmak amacıyla öğreniliyor. Ancak dünyada yabancı dil öğrenmedeki temel amaç, farklı dil ve kültürel geçmişleri olan insanlar arasında hoşgörüyü artırmak ve kişilerin birbirlerini daha iyi anlamalarını sağlamaktır. Hollanda, İsveç ve Danimarka gibi ülkelerde her 10 kişiden 8'i birden fazla dil bilmektedir. Türkiye'de ise bu oran yüzde 10-15 civarındadır. İnsanımız yabancı dili iş hayatı için zorunluluk olarak görmemeli. Onu farklı kültürleri tanımada, dünyaya farklı bir pencereden bakmada ve farklı milletlerle kurduğu ikili ilişkilerle hayatta daha mutlu ve verimli bir insan olmada kullanmalı.'' Dil öğrenmenin farklı kültürleri tanımanın yanı sıra insanların kendi kültürlerini tanıtmaları için de önemli araç olduğunu vurgulayan Durukan, farklı kültürlere ait edebiyat, sanat ve tarih gibi konulara hakim olan insanların hayata daha olumlu baktıklarını kaydetti. 
     Yabancı dil bilen insanların farklı kültürlerden değişik düşünce yapısındaki insanlarla konuşabilmelerinin özgüvenlerini de artıracağını belirten Durukan, ''Farklı kültürden insanlarla anlaşabilen ve bu sayede onların kültürel değerlerini öğrenebilen insanlar, kendi kültürel değerleri içinden sıyrılarak daha hoşgörülü olabilmektedirler'' dedi. 
     
</TEXT>
</DOC>
