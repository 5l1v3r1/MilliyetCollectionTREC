<DOC>
<DOCNO> 230883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sondun29.html </URL>
<DATE> 2004/04/13/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
De Soto Annan Planı'nın kalbi yeniden uzlaşmadır 
</HEADLINE>
<TEXT>

     BM Genel Sekreteri'nin Kıbrıs Özel Temsilcisi Alvaro de Soto, ''Annan planının, hiç kimsenin 1974 veya öncesi yıllardaki tecrübelerin bir benzerini yaşamamasını güvence altına alacak şekilde düzenlendiğini'' belirterek, ''Annan planının kalbi ve ruhu yeniden birleşme ve uzlaşmadır'' dedi. 
     De Soto, Güney Kıbrıs'ta yayımlanan Alithia gazetesine yaptığı açıklamada, ''Planın son şeklinin daha da iyileştirildiğini'' ifade ederek, ''Tüm Kıbrıslı Rumlar, mallarının hiç olmazsa bir bölümünü yeniden elde etme konusunda ciddi bir şansa sahip oldular'' diye konuştu. 
     De Soto, şöyle devam etti 
     ''Annan planı, hiç kimsenin 1974 veya öncesi yıllardaki tecrübelerin bir benzerini yaşamamasını güvence altına alacak şekilde düzenlenmiştir. En önemlisi de çocuklarının ve torunlarının geleceği, güvenlik ve refaha doğru yol alacaktır. İnsanlar çocuklarına ve ailelerine yakın olmayı, hayatta elde ettikleri tecrübeleri göz önünde tutarak onlara iyi bir gelecek sağlamayı arzular. Eğer plan reddedilirse doğal olarak bunun gerçekleşme ihtimali daha az olacak. Eğer bir çözüm sağlanmazsa bu öngörülerden hiçbiri gerçekleşmeyecek.'' Kıbrıs'ın askersizleştirilmesine de değinen de Soto, şunları söyledi 
     ''Eğer her iki toplum da plan lehine oy kullanırsa birkaç yıl içerisinde Türk askerinin sayısı 6 bine indirilecek. 2011 yılında 3 bin ve sadece 7 yıl sonrasında ise 1960 anlaşmalarındaki düzeye 650 indirilecek. Düzenlemenin amacı, askersizleştirme olmaya devam etmektedir ve askerlerin düzeyi, tam olarak geri çekilmeleri amacıyla düzenli olarak gözden geçirilecektir.'' 
     
</TEXT>
</DOC>
