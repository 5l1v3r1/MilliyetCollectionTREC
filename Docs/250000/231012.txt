<DOC>
<DOCNO> 231012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonsiy31.html </URL>
<DATE> 2004/04/13/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Sezer - Aliyev ortak açıklaması... 
</HEADLINE>
<TEXT>

     Cumhurbaşkanı Ahmet Necdet Sezer, Yukarı Karabağ sorununun barışçı yollardan çözümü için, kademeli bir yaklaşım çerçevesinde elden gelen her çabanın gösterileceğini söyledi. 
     Sezer, Azerbaycan Cumhurbaşkanı İlham Aliyev ile Çankaya Köşkü'nde baş başa ve heyetlerarası görüşmelerinin ardından yapılan ortak basın açıklamasında, görüşmelerde ikili ilişkilerin tüm boyutlarıyla ayrıntılı olarak ele alındığını kaydetti. 
     Siyasal ve ekonomik ilişkiler başta olmak üzere, yüksek düzeyde sürdürülen işbirliğinin her alanda daha da geliştirilebilmesinin olanaklarının araştırıldığını belirten Sezer, ''Sarsılmaz temellere dayanan Türkiye ile Azerbaycan ilişkileri her gün biraz daha gelişerek sağlamlaşmaktadır'' dedi. 
     Görüşmelerde, iki ülkeyi yakından ilgilendiren bölgesel konuları da ele aldıklarını belirten Sezer, şunları söyledi 
     ''Bu çerçevede, Yukarı Karabağ başta olmak üzere, Güney Kafkasya bölgesinde Azeri kardeşlerimize büyük acılar çektiren sorunların barışçı yollardan çözümlenebilmesi için atılabilecek adımlar değerlendirilmiştir. Yukarı Karabağ sorununun uluslararası hukuk ilkelerine uygun olarak barışçı yollardan çözümlenmesi için, kademeli bir yaklaşım çerçevesinde elimizden gelen her çabayı harcamaya hazır olduğumuzu Azeri kardeşlerimize bir kez daha vurgulama olanağını bulduk.'' Güney Kafkasya'da barış, istikrar ve işbirliğinin kurulması konusunda Aliyev ile aynı görüşleri paylaştıklarını kaydeden Sezer, görüşmelerde ayrıca Bakü-Tiflis-Ceyhan petrol boru hattı ile Bakü-Tiflis-Erzurum doğalgaz boru hattı projelerinin gündeme geldiğini söyledi. Sezer, bu konuda, Bakü-Tiflis-Ceyhan petrol boru hattının yapım aşamasındaki ilerlemeden ve ilk petrolün dış satımının 2005 içinde yapılacak olmasından duyduğu memnuniyeti dile getirdi. 
     Sezer, ''Tüm dünyanın yakından izlediği projelere yönelik ortak çalışmalarımız, ülkelerimiz arasında varolan işbirliğini geliştirerek, bölgemizi gönençli ve istikrarlı bir geleceğe taşıyacaktır'' dedi. 
     Cumhurbaşkanı Sezer, Aliyev'in bu ziyaretinin iki ülke arasındaki yakın ilişkilerin daha da gelişmesine ve bölgeye istikrar getirmesine katkı sağlayacağını sözlerine ekledi. 
     Aliyev, Türkiye ile Azerbaycan arasında hiçbir sorunun bulunmadığını, Ankara'nın Bakü'ye verdiği desteğin bugünkü görüşmelerinde de teyit edildiğini belirtti. 
     Aliyev, Cumhurbaşkanı Ahmet Necdet Sezer ile yaptığı ortak basın açıklamasında, iki ülke arasındaki ilişkilerin her alanda gelişmekte olduğunu, Azerbaycan'ı ilk tanıyan ülke olan Türkiye ile ilişkilerin yıllar boyunca güçlendiğini kaydetti. 
     ''Ülkelerimiz arasında hiçbir sorun yoktur'' diyen Aliyev, iki ülke arasındaki olumlu ilişkilerin sadece Türkiye ve Azerbaycan için değil tüm bölgenin barış ve istikrarı için önemli olduğunu belirtti. 
     Azerbaycan-Ermenistan anlaşmazlığında Türkiye'nin her zaman kendi yanlarında olduğunu ifade eden Aliyev, bugünkü görüşmelerinde de Ankara'nın Bakü'ye verdiği desteğin teyit edildiğini söyledi. Aliyev, Yukarı Karabağ sorununun giderilmesine ilişkin kademeli bir çözümün benimsendiğini kaydetti. 
     Ekonomik ilişkilerin geliştirilmesinin de önemine değinen Aliyev, Azerbaycan'ın ticari potansiyelinin artmasıyla, iki ülke arasında ekonomik işbirliğinin artacağını kaydetti. 
     Aliyev, Bakü-Tiflis-Ceyhan petrol boru hattı ile Bakü-Tiflis-Erzurum doğalgaz boru hattı projelerinin hayata geçirilmesinin bölge istikrarı için önem taşıdığını vurgularken, bunun yakın bir süre içinde gerçekleşeceğine olan inancını dile getirdi. 
     Konuk Cumhurbaşkanı, Bakü'de bir süre önce Atatürk Müzesi açılmasından duyduğu memnuniyeti de dile getirdi. 
     Ortak basın açıklamasından önce, iki Cumhurbaşkanı Türkiye ile Azerbaycan arasında ''Ortak bildiri''ye imza attılar. 
     İki ülke yetkilileri ayrıca, Türkiye ile Azerbaycan arasında, ''Sivil havacılık alanında işbirliği protokolü'', ''Kültürel işbirliği protokolü'', ''Sınayi mülkiyeti korunma anlaşması'', ''Gümrük işbirliği anlaşması'' ve ''Uzun vadeli ekonomik işbirliği anlaşması'' nı imzaladılar 
     
</TEXT>
</DOC>
