<DOC>
<DOCNO> 233961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sontur45.html </URL>
<DATE> 2004/04/22/ </DATE>
<TIME> 18.47 </TIME>
<AUTHOR>  </AUTHOR>
<HEADLINE>
Vaaz ederken dikkat, Hükümeti kötülemek veya övmek ceza sebebi 
</HEADLINE>
<TEXT>

     Din adamları görevleri sırasında devleti, kanunları ve Hükümet icraatlarını kötüler veya överse 6 aydan 2 yıla kadar hapis cezasına çarptırılacak. 
     TBMM Adalet Alt Komisyonu, TCK Tasarısı üzerindeki çalışmasını bugün de sürdürdü. Alt Komisyon, din adamlarının görev yaptıkları yerlerde din konuları dışına çıkarak siyasi konulara girmelerini önleyici bir düzenleme yaptı. 
     Buna göre, din adamlarının görevleri sırasında devleti, kanunları ve hükümet icraatlarını kötülemesinin yanı sıra övmesi de cezalandırılacak. Din adamları, devleti, kanunları ve hükümeti kötüler veya överse 6 aydan 2 yıla kadar hapis cezasına çarptırılacak. 
     Komisyon çalışmalarına katılan akademisyenler, mevcut TCK'da farklı şekilde bulunan bu düzenlemenin kaldırılmasını isterken, CHP Niğde Milletvekili Orhan Eraslan karşı çıktı. AK Parti'li üyeler ise din adamlarının devlet, kanunlar ve Hükümet'i kötülemesinin yanı sıra övmesinin de cezalandırılmasını önerdi. CHP'li Eraslan'ın buna destek vermesi üzerine düzenleme kabul edildi. 
     Komisyon, TCK Tasarısı'nda sona geldiği çalışmalarını haftaya tamamlayacak. 
     
</TEXT>
</DOC>
