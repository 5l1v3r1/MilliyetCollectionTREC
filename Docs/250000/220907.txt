<DOC>
<DOCNO> 220907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/yazar/dundar.html </URL>
<DATE> 2004/03/09/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
'Karadut' gerçeği 
</HEADLINE>
<TEXT>

   
      'Yüzyılın Aşkları' belgeselinde Bedri Rahmi var    Her hafta, geçen yüzyılın bir aşkını ekrana taşıyan Can Dündar imzalı belgeselin, bu gece 22.05'te CNN Türk'te yayımlanacak bölümünde Bedri Rahmi - Eren Eyüboğlu aşkı işleniyor 
   
   1949'da bir gün İstanbul Büyük Kulüp'teki bir toplantıda, davetliler Bedri Rahmi Eyüboğlu'ndan bir şiir okumasını istediler. Eyüboğlu ayağa kalktı ve Karadut'u okumaya başladı "Karadutum, çatal karam, çingenem 
   Daha nem olacaktın bir tanem 
   Gülen ayvam, ağlayan narımsın 
   Kadınım, kısrağım, karımsın"... 
   Bedri Rahmi, şiiri okurken aniden gözlerinden yaşlar süzüldü. 
   Salondaki herkes niye ağladığını anlamıştı tabii herkesten çok, hemen yanı başındaki karısı Eren Eyüboğlu... 
   Çünkü şiirde "kadınım, kısrağım, karımsın" dediği kadın, karısı değildi. 
   Bu şiiri 3 yıl önce, bir başka kadın için yazmıştı Mari Gerekmezyan... 
   "Kara saplı bıçak gibi" 
   Mari, Bedri Rahmi'nin asistanlık yaptığı Güzel Sanatlar Akademisi'nin heykel bölümüne misafir öğrenci olarak gelmişti. 
   O dönem askerliğini yapmakta olan şair - ressamın sinesine, "kara saplı bir bıçak gibi" saplanmıştı. 
   Mari, Bedri Rahmi'nin bir büstünü yapmıştı. Bedri Rahmi bu büstü, Mari'nin çeşit çeşit portresiyle ve ona yazılmış şiirlerle yanıtlamıştı. 
   Artık aşklarından bütün İstanbul haberdardı. Bedri Rahmi, sanatında tam bir patlama yaşıyor, Eren Eyüboğlu ise sabırla eşinin kendisine dönmesini bekliyordu. 
   
   Yorgun yürek 
   "Karadut", 1946'da menenjit tüberküloz kaptı. İyileşebilmesi için antibiyotik lazımdı. Savaş yeni bitmişti ve ilaç ateş pahasıydı. 
   Bedri Rahmi, genç sevgilisine ilaç alabilmek için tablolarını elden çıkarmaya başladı. Ancak bu çabalar da sonuç vermedi ve o yıl İstanbul Alman Hastanesi'nden Mari Gerekmezyan'ın ölüm haberi geldi. 
   Bedri Rahmi yıkılmıştı. 
   Sevgilisini sonsuzluğa uğurladıktan sonra keder içinde eve döndüğünde kendisini teselli eden, yine eşi Eren olacaktı. 
   O dönem içkiye başladı ünlü şair... 
   Aşağıdaki şiir, o dönemin ürünüdür 
   "Türküler bitti 
   Halaylar durdu 
   Horonlar durdu .. 
   Hüzün geldi baş köşeye kuruldu Yoruldu yüreğim, yoruldu." 
   Eren Eyüboğlu, eşinin bu zor dönemi atlatmasına yardımcı oldu. Onu yeniden sanatıyla buluşturmak için çabaladı. 
   Başardığını sanıyordu. 
   Ta ki Büyük Kulüp'teki o geceye kadar... 
   "Karadut"u okurken, Bedri Rahmi'nin yanaklarından süzülen gözyaşları, sevda yarasının h l kapanmadığının kanıtıydı. 
   Bunun üzerine Eren, bir süre Paris'te yaşamaya karar verdi. Oradan eşine yazdığı bir mektupta "o gece"yi hatırlattı 
   
   4 Ocak 1950 - PARiS 
   "Canuşkam, 
   Kulüpte bir gece, şiir okumuştun, hani Hatırladın mı Gözlerinden, birden yaşlar döküldüğünü görünce içimin karardığını hissetmiştim. Sesin, nasıl titremişti. 
   Hey Bütün bunları hatırlıyor musun Sanki böğrüme, kızgın bir ütü yapmışmış gibi olmuştum. O gece... Senin seneler sonra bile olsa yanıp tutuştuğunu anlamıştım Bedri'nin ruhuna, insan üstü bir gücün acıyıp, ona güç vermesi için dua etmiştim. Ruhunun çektiği acıları Allah dindirsin. Allah sana resim yapma sevinci versin ve bizim yanımızda yaşamaktan, mutluluk duyabilmeni sağlasın. 
   Eren." 
   
   'Buna katlandımsa.' 
   Bu dualar işe yaradı. 
   Bedri Rahmi, 11 yaşındaki oğluyla eşine döndü. 
   1974'teki ölümüne kadar geçen çeyrek asrı, aynı evde çalışıp üreterek, diz dize birlikte tükettiler. 
   Öldüğü gün, eşi Eren cenazeden dönüşte, 35 yaşına gelmiş oğlunu karşısına oturttu. 
   "Babanı uğurladık" dedi, "Ama şunu bilmeni istiyorum ki, ona çok kırıldım. Yaşadığı ilişkiyi unutmadım. Hiçbir kadın aşağılanmayı kabul etmez. Buna katlandımsa, bil ki, sadece senin hayatın kararmasın diyedir." 
   
   Müze ev 
   "Yüzyılın Aşkları" belgeselinin çekimi için Bedri Rahmi - Eren Eyüboğlu çiftinin oğulları Mehmet Hamdi Eyüboğlu'nun kapısını çaldığımda dinledim bu anıları... 
   4 katlı bu güzelim "müze ev"in duvarlarının her santimetrekaresi, sehpaları, masaları, koltukları, kütüphaneleri, o ilişkiden kalan tablolarla, panolarla, baskılarla ve reng renk sanat ürünleriyle doluydu. 
   Buram buram sanat kokan, şiir kokan evin bir köşesinde h l el baskısı örtüler boyanıyordu. 
   Annesiyle babasının aşk mektuplarını 4 cilt halinde Türkiye İş Bankası yayınlarından yayımlayan Mehmet Hamdi Eyüboğlu, eşi Hughette ve oğulları Rahmi, sanatçı çiftin tablolarını, mektuplarını, fotoğraflarını, görüntülerini cömertçe açtılar. 
   Mehmet Bey'in doyumsuz sohbetinden, bu gece CNN Türk'te ekrana getireceğimiz Bedri Rahmi - Eren Eyüboğlu aşkını dinledim saatlerce... 
   Biz konuşurken "Karadut" imzalı Bedri Rahmi büstü, üst kattan bize bakıyordu. 
   
   Bu arada Bedri Rahmi ve Eren Eyüboğlu'nun tüm dönem resimlerini içeren sergi, Nişantaşı Abdi İpekçi Caddesi'ndeki Dirimart Sanat Galerisi'nde nisan ayı ortalarına kadar görülebilir. 
   
   
      
   
   
</TEXT>
</DOC>
