<DOC>
<DOCNO> 230811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/spor/aspo.html </URL>
<DATE> 2004/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
YALNIZ ADAM LUCESCU 
</HEADLINE>
<TEXT>

   Başkan Serdar Bilgili, Gençlerbirliği maçı sonrası hocanın gönderilmesi için baskı yapan arkadaşlarına, "Beş maç daha sabredin. Sezon sonu herşeyin hesabı sorulacak" dedi 
      ORHAN YILDIRIM 

   
   Geleceği tehlikede 
   BEŞİKTAŞ'IN önce liderliği, ardından lig ikinciliğini kaptırması Teknik Direktör Lucescu'nun da geleceğini tehlikeye attı. Gençlerbirliği beraberliğinden sonra yöneticilerin büyük bir kısmının, Rumen hoca ile yolların ayrılması gerektiği fikrinde birleşerek Başkan Serdar Bilgili'nin kapısına dayandıkları öğrenildi. Bilgili'nin ise beş maçın kaldığını belirterek, sezon sonunda her şeyin hesabını soracağını söylediği bildirildi. 
   
   Engin rapor vermiş 
   LUCESCU'DAN dert yanan yöneticilerin "Ahmet Yıldırım'dan libero, Tayfur'dan sağ kanat ve takımın en kısa boylu oyuncusu Ahmed Hassan'dan da santrfor yaratmaya kalktı. Okan, Serdar ve Sinan kadroda bile yok. Israrla aldığı Ilie'yi böyle maçta oynatmayacak da hangi maçta oynatacak" dedikleri öğrenildi. Menajer Sinan Engin'in de İstanbulspor yenilgisi sonrası yönetime bir rapor vererek, teknik heyette operasyon yapılmasını istediği iddia edildi. 
   
   Aybaba sesleri 
   YÖNETİCİLERDEN Hüsnü Güreli, Muzaffer Nasıroğlu, Emin Önal, Hüseyin Mican ve Erol Obdan'ın da destek verdiği bu raporu Başkan Serdar Bilgili'nin işleme koymadığı belirtildi. Bu arada Lucescu'nun Romanya Milli Takımı ile prensipte anlaştığı ancak 500 bin dolarlık tazminat için istifaya yanaşmadığı öğrenildi. Siyah - Beyazlı kulübün Rumen çalıştırıcı ile yollarını ayırması halinde ilk olarak Samet Aybaba ile masaya oturulacağı belirtildi. 
   
   Duymadı, görmedi, yazmadı    CEMAL ERSEN 

   BEŞİKTAŞ - Gençlerbirliği maçı sonrası aralarında Sergen, Zago, Yasin ve Ahmet Yıldırım'ın da bulunduğu bir grup Siyah - Beyazlı futbolcunun sözlü saldırısına maruz kalan hakem Bülent Demirlek'in raporu "temiz" çıktı. Sergen'in "Hakemlere ağzıma ne geldiyse söyledim" açıklamalarına karşın FİFA kokartlı hakemin federasyona gönderdiği raporunda kendisine ve yardımcılarına yönelik sözlü veya fiili bir saldırı olduğuna dair hiçbir ifade kullanmaması şaşkınlık yarattı. 
   GÖZLEMCİ Abdurrahman Arıcı'nın raporunda da sözlü saldırılarla ilgili bir ifade yer almadı. Bu arada Ahmet Yıldırım'ın, Fenerbahçe Başkanı Aziz Yıldırım'ı hedef alan açıklamalarıyla ilgili olarak da bir işlem yapılamayacağı, televizyon görüntüleriyle cezai işlemin mümkün olmadığı bildirildi. Sergen'in hakeme yönelik sözleri rapor edilmiş olsaydı disiplin talimatının "hakaret" başlıklı 24. maddesine göre asgari 3 maç ceza alması gündeme gelecekti. 
   
   
</TEXT>
</DOC>
