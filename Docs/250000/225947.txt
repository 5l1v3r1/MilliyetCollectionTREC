<DOC>
<DOCNO> 225947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sontur41.html </URL>
<DATE> 2004/03/26/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Peruklu hırsız... 
</HEADLINE>
<TEXT>

     İzmir Bostanlı'daki spor merkezinde bir işadamının dolabından anahtarlarını alarak, otomobilini, bilgisayarını ve parasını çalan ''peruklu'' hırsız, polisin takibi sonucu Bursa'da yakalandı. 
     Alınan bilgiye göre, spor merkezine giden Sabancı Holding'in Ege Bölge Distribütörü Ahmet Hayri Hatunoğlu 55 , soyunma odasında bıraktığı otomobilinin anahtarının alındığını fark etti. Hatunoğlu, 35 FE 499 plakalı Mercedes marka otomobilinin de park ettiği yerde olmadığını görünce, durumu polise bildirdi. 
     Olay yerine gelen ekipler, spor salonuna girip çıkanların kaydedildiği defterdeki isimleri incelemeye başladı. Polis, ''Kadir Aşlamacıer'' kimliğiyle kayıt yaptıran ve olay sırasında salona geldiği belirlenen kişinin bilgilerinin gerçek olmadığını tespit etti. Bu kişinin, kiralık 34 ZZ 67 plakalı Opel Vectra otomobili kullandığı saptanırken, yakalanması için operasyon başlatıldı. 
     Otomobil, Bursa'da polislerce durduruldu ve sürücüsü Mehmet Beşir A. 27 yakalandı. Otomobilde, işadamına ait dizüstü bilgisayar ve 280 milyon lira para da ele geçirildi. 
     Mehmet Beşir A, spor merkezine sahte kimlikle kayıt yaptırdıktan sonra, kiralık otomobille ve peruk takarak Bursa'ya gittiğini, çaldığı otomobili ise Atatürk Mahallesi'nde terk ettiğini söyledi. 
     Polis, terk edilmiş otomobili bulurken, 30'a yakın hırsızlık suçu ve yasadışı örgüt üyesi olmaktan kaydı bulunan cezaevi firarisi Mehmet Beşir A, adliyeye sevk edildi. 
     
</TEXT>
</DOC>
