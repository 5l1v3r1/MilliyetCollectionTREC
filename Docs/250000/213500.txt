<DOC>
<DOCNO> 213500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sondun23.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda Adalet Bakanı'ndan ilginç hapishane modelleri... 
</HEADLINE>
<TEXT>

     Hollanda Adalet Bakanı Piet Hein Donner, cezaevlerindeki hücre sıkıntısını giderebilmek amacıyla ''bazı mahkumların ormana gönderilmesini'' istedi. 
     Algemeen Dagblad gazetesine, ''cezaevlerindeki hücre yetersizliğinin nasıl çözümlenebileceği'' konusunda görüşlerini açıklayan Donner, kısa süreli hüküm giyen sanıklara cezaevleri yerine alternatif mekanlar planlandığını bildirdi. 
     Bu çerçevede, ''mahkumların yerleşim alanı dışındaki ormanların içinde tutulabileceğini'' belirten Donner, böyle bir uygulamanın, ''hücre sıkıntısını önlemesinin yanında daha ekonomik olacağını'' kaydetti. 
     Bakan, genellikle kısa süreli hüküm giyen mahkumların, ormandaki göle demirlemiş gemi içinde tutulabileceğini belirtti. 
     
     ''APARTMANLARIN ÜST KATI DA OLABİLİR'' 
     Donner, bir başka seçenek olarak da ''mahkumların çok yüksek apartmanların üst katlarında tutulabileceğini'' bildirdi. 
     Yüksek apartmanların üst katına yerleştirilecek mahkumların, asansörlere konulacak bekçiler sayesinde apartmanı terk edemeyeceğini ve cezasını orada çekeceğini ifade eden Donner, ağır suç işleyenlerin ise yine cezaevlerinde kalacağını belirtti. 
     Hollanda'da kısa süre içinde 1700 dolayında yeni hücreye ihtiyaç doğabileceğini belirten Donner, planlanan bu uygulamanın ne zaman yürürlüğe gireceği hakkında bilgi vermedi. 
     Hollanda, cezaevlerindeki hücre sorununa çözüm çerçevesinde, geçen yılın ikinci yarısında bir hücreye iki mahkum yerleştirilmesi uygulaması başlatmıştı. 
     
</TEXT>
</DOC>
