<DOC>
<DOCNO> 246437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sondun08.html </URL>
<DATE> 2004/06/09/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Annan Irak'ta BM'nin güvenliği için çalışmalar sürüyor... 
</HEADLINE>
<TEXT>

     BM Güvenlik Konseyi'nin Irak karar tasarısını onaylamasıyla, BM insani yardım personelinin Irak'a dönüşü konusundaki çalışmalar hızlanmaya ve netleşmeye başladı. 
     BM Genel Sekreteri Kofi Annan, Konsey'in kararı kabulünden sonra gazetecilere yaptığı açıklamada, Irak'ta BM personelinin güvenliğini sağlayacak güce asker sağlamayı düşünen bazı ülkelerle görüşmelerin sürdüğünü belirterek, bunun henüz bir tugay mı, yoksa birkaç birlikten mi oluşacağı ya da tek bir komuta altında mı olacağının kesinleşmediğini belirtti. 
     BM'nin böyle bir askeri güç koruması altında çalışmak konusunda yeterince deneyimi bulunduğunu ifade eden Annan, ancak BM'nin çalışmalarını etkili şekilde yerine getirebilmek için hareket serbestisi ve esnekliğin bulunduğu bir ortama gereksinimi bulunduğunun altını çizdi. 
     Annan, ''Yüzde yüz güvenlik ya da güvence istemiyoruz. Gerçek dünyada çalışıyoruz ve riskler bulunduğunu biliyoruz, ancak bizim de kendimize koyduğumuz bazı sınırlar var'' diye konuştu. 
     Genel Sekreter, bir soru üzerine, şu anki geçici hükümetin seçimle gelmemiş olmasına karşın, demokratik seçimlere kadar yürüteceği görevin çok önemli olduğunu ifade ederek, geçici hükümetin, gelecek ay üyeleri seçilecek Ulusal Danışma Meclisi ile birlikte herkese seçilme şansını verecek çalışmalarını yürüteceğini kaydetti. 
     Kofi Annan, bir başka soru üzerine de Özel Temsilci Lahdar Brahimi ile seçim heyetinin başındaki Carina Perelli'nin görevlerinin bu aşamasının sona ermesine karşın, Irak'taki sürecin devam ettiğini ve BM'nin de bu sürece dahil olduğunun altını çizdi. 
     
     ULUSLARARASI KONFERANS 
     Annan, ayrıca Rusya'nın uluslararası konferans talebinin de masada olduğunu belirterek, Irak makamlarının da böyle bir talebi olması durumunda uluslararası topluluk ve BM'nin bu konuda işbirliği yapacağından emin olduğunu söyledi. 
     Genel Sekreter, Irak'taki şartların BM'nin kararda belirlenen rolüne izin vermemesi durumunda ne olacağı yönündeki bir soruya da, ''Bu durumda başka elimizden geldiğince yaratıcı yollar bulmaya çalışmalıyız. Amman'da BM misyonu UNAMI'yi kurduğumuz, Lahdar Brahimi'yi ve Carina Perelli'yi çok sıkı güvenlik şartları altında gönderdiğimiz gibi. Umarım güvenlik şartları düzelir ve oynamak istediğimiz role izin verir, iyimser düşünelim'' yanıtını verdi. 
     Genel Sekreter, Kuzey Iraklı Kürt liderleri Mesud Barzani ve Celal Talabani'nin, içinde yer almadıkça hükümetten çekilme tehditleriyle ilgili bir soruya da, ''Konsey üyelerinin bu konuda bilgileri bulunduğu, ancak kararın eşit ve adil olduğunu, ayrıca tüm tarafların isteklerini karşıladığını düşündükleri'' karşılığını verdi. 
     
     BM PERSONELİNİ KORUMA GÜCÜ 
     Bu arada AA muhabirinin BM çevrelerinden edindiği bilgiye göre, Irak BM personelini ve binalarını korumakla görevlendirilecek askerler, ülkede sayıları 160 bini bulan çokuluslu güç bünyesinde görev yapacak. 
     Muharebe operasyonlarına katılmayacak ve 1000-1500 askerden oluşan bir tugay büyüklüğünde olacak koruma gücünün komutasının kime bağlanacağı ise henüz belli olmadı. 
     
</TEXT>
</DOC>
