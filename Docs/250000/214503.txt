<DOC>
<DOCNO> 214503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/soneko32.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya... Cirio ve SS Lazio'nun eski patronu tutuklandı... 
</HEADLINE>
<TEXT>

     İtalya'da, yatırımcıların zarara uğramalarını da beraberinde getiren Parmalat skandalı yargı ve soruşturma konusu olmaya devam ederken, yaklaşık 1 yıl önce patlak vermiş Cirio skandalının sanıkları hakkında da tutuklama kararı çıktı. 
     Roma Mahkemesi, şirketin eski yöneticilerinden üç kişinin tutuklanmasını, bir kişinin de ev hapsine alınmasını kararlaştırdı. Sanıklar, hileli iflas ve şirket hesaplarıyla ilgili yalan beyanatta bulunmakla suçlanıyorlar. 
     İtalyan gıda şirketi Cirio'nun iflasa sürüklenişi konusunda yürütülen soruşturmada, Cirio ve SS Lazio'nun eski patronu Sergio Cragnotti, oğlu Andrea Cragnotti ve damadı Filippo Fucile'nin hakkında ihtiyati tutuklama kararı çıkarıldı. 
     Cirio'nun ve Serie A takımlarından SS Lazio'nun eski patronu 64 yaşındaki Sergio Cragnotti'nin, savcılığın emri doğrultusunda, Montepulciano'daki tarım şirketi Corte Alla Flora'da bulunduğu sırada bugün tutuklandığı bildirildi. Cagnotti, 2003'te Cirio'yu kurtarabilmek için Türkiye'den Çukurova Grubu'yla da görüşmeler yapmış, ancak herhangi bir sonuç alınamamıştı. 
     Hakkında tutuklama emri çıkartılan kişilerden Fucile, Cirio Finanziaria'da genel müdür, Andrea Cragnotti ise Cirio Del Monte'nin başkan yardımcısı olarak görev yapmıştı. Cirio'nun eski yönetim kurulu üyelerinden Paolo Micolini hakkında da ev hapsi kararı alındığı öğrenildi. 
     Sergio Cragnotti'nin avukatı Giulia Buongiorno, müvekkili hakkında çıkarılan tutuklama kararına tepki gösterdi. Buongiorno, sanıkların kaçma veya delilleri yok etme olasılığının bulunmadığını ileri sürerek, ''Krizin yargıya intikal etmesinin üzerinden 1 yıl 3 ay geçmiş vaziyetteyken, bu türden bir tutuklama kararı çıkarılmasını anlamak mümkün değil'' dedi. 
     
</TEXT>
</DOC>
