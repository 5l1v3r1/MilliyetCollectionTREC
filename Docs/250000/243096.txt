<DOC>
<DOCNO> 243096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonyas14.html </URL>
<DATE> 2004/05/26/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Troy filminin yemenileri Gaziantep'ten... 
</HEADLINE>
<TEXT>

     Gaziantepli yemeni ustası Orhan Çakıroğlu, başrollerini Brad Pitt, Eric Bana ile Orlando Blomm'un oynadığı Troy filminin, başrol oyuncuları ve figüranlarının filmde giyindiği yemenilerin, Gaziantep'e özgü yemeniler olduğunu ve bu yemenileri özel olarak tasarladığını söyledi. 
     Çakıroğlu, AA muhabirine yaptığı açıklamada, ''Brad Pitt bizi yemenilerimizle tanıdı. Bizde kendisini Troy filminde tanıdık. Umarım Troy filmi onlara başarı getirir'' dedi. 
     Troy filminin yapımcısı olan Warner Bross şirketinin kostüm bölümü görevlisine bir İngiliz müşterisinin kendisinden aldığı yemenileri gösterdiğini ve yemenilerin beğenilmesiyle, Troy filmine yemeni gönderme macerasının başladığını anlatan Çakıroğlu, seyirciden büyük ilgi gören bu film ile yemenilerin daha çok tanınacağına inandığını belirtti. 
     Filmin kendilerine referans olacağını belirten Çakıroğlu, temmuz ayında yine bir yabancı film için böyle bir talebin olacağını ifade ederek, şunları söyledi 
     ''Muğla'da yaşayan bir müşterimiz vardı. O müşterimin eşi İngiliz asıllı. Biz onlara turistik ürünler olarak yemeni ve çarık türleri veriyorduk. Müşterimin İngiliz eşi Warner Bross şirketinin kostüm bölümünde görev yapan birine yemenileri gösterince çok beğenmiş ve etkilenmişler. Bizimle bağlantı kurarak yemeni yapmamızı istediler. 
     İlk önce 20 tane numune gönderdik. Bunların içinden 4 örnek beğenildi, bunun haricinde kendilerinin istediği özel modeller oldu. Bunlar üzerine çalıştık ve yaklaşık 1500'e yakın yemeniyi gönderdik.'' Filmde özellikle Brad Pitt'in topuğuna ok saplanan sahnede kullanılmak üzere 15 çift özel yemeni dizayn ettiklerini belirten Çakıroğlu, ''Bunun çoğunluğu sol ayak içindi. Çünkü ok sol ayağa saplanıyormuş, yaklaşık 8 tane sol ayak için yemeni yaptık. Ayrıca, figüranlara ve başrol oyuncularına değişik botlar, çizmeler, çarık ve asker modelleri geliştirdik ve yaptık'' dedi. 
     Filmin bazı sahneleri için özel yemeniler istendiğini belirten Çakıroğlu, suda ve çöl sahnelerinde kullanılmak üzere yemenideki bağcıkların sağlam ve kalın olmasını istediklerini vurguladı. 
     Troy filmini henüz izleyemediğini ancak en kısa zamanda izlemek istediğini ifade eden Çakıroğlu, şöyle devam etti 
     ''Filmi henüz izleyemedim. Ama tabii izlemek istiyorum. Filmde kullanılan kostüme bakmak için gidersem filmi anlayamam önce, filmi anlamak için gideceğim. Daha sonra yaptığım yemeniler nasıl olmuş, onlar nasıl kullanmışlar, onu da ayrı izleyeceğim. Kavga sahnelerinin çok olduğu bir film, çekimin karanlık olduğunu söylüyorlar. Fazla aydınlık değilmiş buna rağmen bir müşterimiz arayıp, O yemenilerden ben de istiyorum dedi. Bu da benim için mutluluk verici bir olay.'' 
     
</TEXT>
</DOC>
