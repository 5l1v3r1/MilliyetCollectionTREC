<DOC>
<DOCNO> 226374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sonsiy38.html </URL>
<DATE> 2004/03/28/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Gaziantep'de seçim gerginliği... 
</HEADLINE>
<TEXT>

     AK Parti Gaziantep Milletvekili Fatma Şahin'in seçim çalışmalarını izlemek için Şehit Şahin Lisesi'ni ziyareti sırasında ve sonrasında CHP'lilerle AK Parti'liler arasında gerginlik yaşandı. 
     Şahin, sandıkları gezerken bir CHP sandık görevlisinin mahalle muhtarından henüz oy kullanmayan bazı kişilerin evlerinden alınıp getirilerek oy kullandırılmasını istediğine tanık olunca olaya müdahale etti. 
     Sandıkta oy kullanmakta olan seçmenlerin de karıştığı tartışmaya okul bahçesinde bulunan CHP'li bir grubun da karışması üzerine Fatma Şahin, tartışma yatışıncaya kadar okul müdürün odasına alındı. 
     Yaşanan gerginliği haber alan Devlet Bakanı Kürşad Tüzmen ile CHP Gaziantep Milletvekili Abdülkadir Ateş, Şahinbey Belediye Başkanı Yaşar Ağyüz ve Belediye Başkan Adayı Ali İhsan Sofuoğlu'da okula geldi. 
     Milletvekili Fatma Şahin'i okulun arka kapısından Ağyüz çıkardı ve otomobille ayrılmasını sağladı. Bu arada Kürşad Tüzmen ve Abdülkadir Ateş el ele tutuşarak okulun bahçesinde taşkınlık yapan grubun yanına gittiler ve onlara yatıştırmaya çalıştılar. Bu sırada, gruptan bazılarının ''Türkiye laiktir laik kalacak'' diye slogan attıkları ve ''yuh'' çektikleri görüldü. 
     Bu arada, yaşanan gerginlik sonrasında Şehit Şahin Lisesi önüne polis takviyesi yapılırken, gerginlik ve taşkınlık yaratan grup okul önünden uzaklaştırıldı. 
     
</TEXT>
</DOC>
