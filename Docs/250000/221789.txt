<DOC>
<DOCNO> 221789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/soneko23.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırım Danışma Konseyi Toplantısı, 15 Mart pazartesi yapılacak 
</HEADLINE>
<TEXT>

     İstanbul, yeni bir zirveye daha evsahipliği yapacak. Başbakan Recep Tayyip Erdoğan'ın başkanlık edeceği Yatırım Danışma Konseyi Toplantısı, 15 Mart pazartesi günü İstanbul Çırağan Sarayı'nda yapılacak. 
     Hazine Müsteşarlığı'ndan yapılan açıklamaya göre, Devlet Bakanı Ali Babacan'ın ev sahipliğinde ve Hazine Müsteşarlığı koordinatörlüğünde düzenlenecek Yatırım Danışma Konseyi Toplantısı, yuvarlak masa istişare toplantısı şeklinde geçecek. Toplantıya, Dünya Bankası Başkanı James D. Wolfensohn ile IMF Avrupa Direktörü Michael Deppler de katılacak. 
     
     PAZAR AKŞAMI AKŞAM YEMEĞİ 
     Devlet Bakanı Babacan, toplantı öncesi 14 Mart Pazar günü, Yatırım Danışma Konseyi üyeleri onuruna bir akşam yemeği verecek. 
     15 Mart Pazartesi günü Bakan Babacan'ın sunuşu ile başlayacak toplantıda ise Başbakan Tayyip Erdoğan, Dünya Bankası Başkanı James D. Wolfensohn ile IMF Avrupa Direktörü Michael Deppler açılış konuşması yapacak. 
     Toplantıda, ''Globalleşen Dünya Ekonomisi'nde Türkiye'' başlığı altında bir yatırım yeri olarak Türkiye'nin diğer ülkelerle kıyaslanması, çok uluslu şirketler Türkiye'nin mevcut durumunu ve gelecekteki potansiyelini nasıl değerlendiriyorlar gibi konular ele alınacak. 
     Toplantının öğleden sonraki bölümünde, ''Türkiye'de Yatırım Ortamı Nasıl İyileştirilmeli'' başlığı altında, mevcut uygulamaların değerlendirilmesi, Türkiye'de yatırım ortamı nasıl daha iyi hale getirilebilir konuları ele alınacak. 
     Toplantıda öncelikler belirlenecek, yerel çalışma gruplarınca takip edilebilmesi için eylem planı belirlenecek ve alınacak tedbirler müzakere edilecek. 
     
     BASIN TOPLANTISI 16.00'DA 
     Basına kapalı gerçekleştirilecek toplantının tamamlanmasının ardından, saat 16.00'da bir basın toplantısı düzenlenecek. 
     Daha sonra Bakan Babacan'ın Yatırım Danışma Konseyi üyeleri onuruna vereceği, Türk iş dünyası ve hükümet temsilcilerinin de katılacağı kapanış resepsiyonu düzenlenecek. 
     
</TEXT>
</DOC>
