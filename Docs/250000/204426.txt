<DOC>
<DOCNO> 204426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/sontur10.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Modern Çarşı'da soğutma çalışmaları sürüyor... 
</HEADLINE>
<TEXT>

     Ankara Valisi Yahya Gür, Ulus'taki Modern Çarşı'da meydana gelen yangının söndürülmesinden sonra devam eden soğutma çalışmalarının öğle saatlerinde tamamlanmış olacağını bildirdi. 
     Ankara Valisi Yahya Gür, Altındağ Kaymakamı Mustafa Altıntaş ve Altındağ Belediye Başkanı Ziya Kahraman'la birlikte Modern Çarşı önüne gelerek soğutma çalışmaları hakkında bilgi aldı. 
     Vali Gür burada yaptığı açıklamada, soğutma çalışmaların öğleye kadar tamamen bitirileceğini söyledi. 
     Binanın tamamına girildiğini, her tarafın kontrol altına alındığını, binadan hala dumanlar yükseldiğini bildiren Vali Gür, ''Bu duman yangından kaynaklanan duman değil, soğutma çalışmalarından kaynaklanan buhar'' diye konuştu. 
     İtfaiye raporunun alınmasından sonra hasar tespit çalışmalarına başlanacağını ve çevredeki iş hanlarının öğleden sonra açılacağını bildiren Gür, yanan iş hanında zarar görmeyen iş yerlerinin ise, bir tutanakla teslim edileceğini ifade etti. 
     Yangınla ilgili olarak Valilik bünyesinde ''kriz masası'' kurulduğunu ve teknik elemanlardan bir heyet oluşturduklarını kaydeden Gür, ''hasar tespit çalışmalarını hakim marifetiyle yapacaklarını'' belirtti. 
     Vali Gür, dünden beri kayıp olduğu belirtilen Salih Pişkin adlı 55 yaşındaki dükkan sahibi hakkında herhangi bir gelişme olmadığını ifade ederek, ''Öldü mü, ölmedi mi bilemiyorum. Kopan bloklar ve devrilen eşyalar var. Bunların altında kalmış olabilir. Arama çalışmaları devam ediyor'' diye konuştu. Gür, bazı esnafın KDV ödemesinin son günü olduğunu hatırlatmaları üzerine, esnafın şikayetlerini yetkili makamlara ilettikleri söyledi. 
     
</TEXT>
</DOC>
