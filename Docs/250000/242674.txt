<DOC>
<DOCNO> 242674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/soneko42.html </URL>
<DATE> 2004/05/25/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Sigorta setörünün büyüklüğü yüzde 39 arttı 
</HEADLINE>
<TEXT>

     Türkiye'de 2003 yılında sigorta sektörünün aktif büyüklüğü bir önceki yıla göre yüzde 39 oranında artarak 8 katrilyon 123 trilyon 181 milyar liraya yükseldi. 
     Sigorta sektörünün aktif büyüklüğü 2002 yılında 5 katrilyon 841 trilyon 515 milyar lira olarak gerçekleşmişti. 
     Hazine Müsteşarlığı Sigorta Denetleme Kurulu tarafından hazırlanan ''Türkiye'de Sigorta Faaliyetleri Hakkında Rapor''un 41. sayısı yayınlandı. 
     Rapora göre, 2003 yılında, Türk sigorta sektöründe 59'u sigorta ve emeklilik, 3'ü reasürans şirketi olmak üzere 62 şirket faaliyet gösterdi. 
     
     24 SİGORTA ŞİRKETİ 2003'Ü ZARARLA KAPATTI 
     Söz konusu yılda sektörde faaliyet gösteren sigorta şirketinin 24'ü bilançolarını zararla kapattı. Bu durumun en önemli nedenlerinden biri 2003 yılında cari rizikolar karşılığının gün esasına göre hesaplanmaya başlanması olarak gösterildi. 
     Rapora göre, sektörün 2003 yılındaki teknik karı 187 trilyon 877 milyar lira olarak gerçekleşti. 2002 yılında bu rakam 299.8 trilyon lira seviyesindeydi. 
     Şirketlerin karlılığında da bir önceki yıla göre düşüş oldu. Aktif karlılığın bilanço karı toplam aktif yüzde 5.27'den yüzde 3.69'a, özkaynak karlılığı bilanço karı özkaynak ise yüzde 24.46'dan yüzde 16.99'a geriledi. 
     
     PRİM ÜRETİMİ 
     Sigorta şirketleri 2003 yılında 4 katrilyon 971.1 trilyon lira direkt prim üretimine mukabil 2 katrilyon 6.6 trilyon lira tazminat ödemesinde bulundular. 
     Rapora göre, 2003 yılında yurtiçi direkt prim üretimi önceki yıla göre yüzde 36.9 oranında arttı. Raporda, TEFE'deki yüzde 18.4'lük oranındaki artış dikkate alındığında, prim üretimindeki artışın enflasyon üzerinde gerçekleştiği kaydedildi. 
     Prim üretimindeki reel artış oranın 15.5 olduğunun belirtildiği raporda, ABD Doları bazında ise yurtiçi direkt prim üretiminin yüzde 61.1 oranında bir artış göstererek 3 milyar 568 milyon ABD Doları'na yükseldiği bildirildi. 
     Raporda, 2002 yılında yurtiçi direkt prim üretiminin Gayri Safi Yurtiçi Hasılaya GSYİH oranın 1.31 olduğu hatırlatılırken, 2003 yılında bu oranın yüzde 1.38'e çıktığı ifade edildi. 
     Alınan yurtiçi direkt prim karşılığı verilen teminatların toplamının, cari alıcı fiyatlarıyla GSYİH değerinin yaklaşık 11 katı olduğu belirtildi. 
     
     SEKTÖRDEKİ İSTİHDAM 
     Geçen yıl sigorta sektöründe istihdam edilen personel sayısı 11 bin 426'ya olurken, bunların yüzde 69.8'ini üniversite ve veya yüksek lisans mezunları oluşturdu. 
     Sektörde doğrudan satış elemanı olarak şirketler bünyesinde 3 bin 596 kişi çalışırken, bunların 1.025'i tek bir şirketin personeli durumunda bulunuyor. 
     
     BİREYSEL EMEKLİLİK SONUÇLARI 
     Sektörde 11 emeklilik şirketinin faaliyet gösterdiği belirtilen raporda, emeklilik şirketlerinin 10'unun hayat ve bireysel emeklilik alanında faaliyet gösterdiği kaydedildi. 
     31 Aralık 2003 itibariyle bireysel emeklilik sistemine katılımcı sayısının 20 bin 351'e, katkı payının ise 5 trilyon 866 milyar liraya ulaştığı açıklandı. 
     
</TEXT>
</DOC>
