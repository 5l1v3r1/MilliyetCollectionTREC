<DOC>
<DOCNO> 234515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/ekonomi/eko05.html </URL>
<DATE> 2004/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kıbrıs'taki sonuç gidişatı etkilemez" 
</HEADLINE>
<TEXT>

   Devlet Bakanı Ali Babacan, Kıbrıs ve AB konularındaki en kötü senaryoların bile ekonomideki genel gidişatı değiştirmeyeceğini söyledi 
      
   Devlet Bakanı Ali Babacan, Türkiye'nin artık ekonomik şoklara karşı çok daha korunaklı olduğunu belirterek, Kıbrıs, Avrupa Birliği AB gibi konularda en kötü senaryolar söz konusu olsa bile ekonomide genel gidişatı değiştirmeyeceğini söyledi. 
   IMF ve Dünya Bankası'nın ilkbahar dönemi toplantılarına katılacak olan Babacan, Washington'da bir basın toplantısı düzenledi. AB konusundaki gelişmeler ne olursa olsun ekonomik programın kararlılıkla sürdürüleceğini belirten Babacan, ABD Merkez Bankası'nın faiz artırma olasılığına ilişkin bir soru üzerine de bunun Türkiye'nin borç dinamiklerine büyük etkisinin olmayacağını söyledi. 
   
   ABD kredisine gerek yok 
   Babacan, ABD'nin, Irak savaşının Türk ekonomisine olumsuz etkisine karşı ayırdığı 8.5 milyar dolarlık kredi için de "Biz de uygun görürsek, işimize gelirse alacağız" dedi. Türkiye'nin 2004 finansman programını yaptıklarını ve sonuçta ABD kredisine, ek kaynağa gerek olmadığı sonucuna vardıklarını söyledi. Babacan, bu krediye belki gelecek yıllar için bakılabileceğini de kaydetti. Bu kredinin kullanılması için bir son tarih bulunduğu yönündeki bir soru üzerine Babacan, teknik bir son tarihin söz konusu olmadığını söyledi. 
   
   
</TEXT>
</DOC>
