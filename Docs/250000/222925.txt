<DOC>
<DOCNO> 222925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonyas31.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Karaca'nın oğlu Babamın eşinin benimle ilgili iddiaları yalan 
</HEADLINE>
<TEXT>

     Bir süre önce vefat eden Cem Karaca'nın oğlu Mehmet Emrah Karaca, üvey annesi İlkim Karaca'nın kendisiyle ilgili tüm iddialarının gerçek dışı olduğunu söyledi. 
     Karaca, hakkındaki iddialara yanıt vermek amacıyla evinde düzenlediği basın toplantısında, ''Cem Karaca'nın oğlu olmadığı ve babasının DNA testi için dava açtığı'' yönündeki iddianın asılsız olduğunu ve böyle bir davanın hiçbir zaman açılmadığını kaydetti. 
     Bunun, şahsına ve ailesine yapılmış bir hakaret olduğunu ifade eden Karaca, bu konuda avukatının hukuki yoldan haklarını arayacağını söyledi. 
     Karaca, veraset ilamıyla ilgili kimsenin kapısına dayanmadığını ve iddia edildiği gibi babasının ölümünden 3 gün sonra değil, 15 gün sonra ilamın çıkarıldığını, mal tespitinin de 37 gün sonra yapıldığını belirtti. 
     Bilirkişi tarafından tespit edilen eşyanın yediemin olarak İlkim Karaca'nın avukatına teslimine karar verildiğini de belirten Karaca, anahtarı olmadığı için evden mal kaçırmasının da mümkün olmadığını söyledi. 
     
     ''İLKİM HANIM HAK ETTİĞİNİ ALACAK'' 
     Emrah Karaca, miras paylaşımıyla ilgili şu bilgileri verdi 
     ''Babaannem ve dedemden kalan Bakırköy Yenimahalle'de 2 daire ve babamın kendi dairesindeki maddi ve daha çok manevi değeri olan eşya ile Türk müzik tarihine bıraktığı 150'yi aşkın eser. Yine hukuki olarak belirlenen miras hakları 4 paydan oluşmuştur ve bunun 3 payı şahsıma, 1 payı da son eşi İlkim Hanım'a aittir. Bu konu mahkeme kararıyla çözüme kavuşturulmuştur. Kendisinin hakkı olanı elbette alacaktır. İlkim Hanım'ın iddia ettiği gibi mal paylaşımı konusunda ne bir hakaret, ne kapıya dayanma söz konusudur. Hatta bu konular kesinlikle konuşulmamıştır.'' Karaca, bu evleri satmak istemesinin de kesinlikle söz konusu olmadığını, tam tersine İlkim Karaca'nın avukatının ''iki evin birleştirilip tek bir ev gibi satılması ve böylece daha fazla gelir elde edilmesi'' önerisinde bulunduğunu savundu. 
     
     ''2 DAİRE DE SATILMAYACAK'' 
     Bu teklifin avukatı aracılığıyla reddedildiğini belirten Karaca, ''2 dairenin satılması söz konusu değildir. Babam Cem Karaca'nın maddi ve manevi mirası tarafımdan korunacaktır. Bu benim görevim'' dedi. 
     Karaca, evlerin müze olma talebine ilişkin olarak da İlkim Karaca'nın 5 yıldır evde doğalgaz olmamasına rağmen oturduğunu, babasının ölümünden 2 gün sonra soğuktan şikayet ederek evden ayrıldığını belirterek, şunları kaydetti 
     ''İlkim Hanım, kendisi babamın ruhuna, eserlerine, anısına ve hatıralarına sahip çıkmazken nasıl bir ciddiyetle bana gelip de babamın mirasının tarafımdan ziyan edileceğini söyler. Doğal olarak bu talep de tarafımdan reddedilmiştir. Kaldı ki babam, her zaman söylediği gibi eserleriyle anılmak isterdi. Benim isteğim de babamın evinde, onun eşyası ve anılarıyla beraber yaşamaktır. Bu da benim ona senelerce hasret kalmamdan dolayı en doğal hakkımdır. Cem Karaca'nın oğlu olarak, Karaca soyadına yakışır bir tarz ile felsefemi birleştirip, sonuna kadar eserlerine ve anılarına sahip çıkacağım.'' Emrah Karaca, babasıyla arasındaki ilişkinin kimseyi ilgilendirmediğini ve kimseye konuşma hakkı vermeyeceğini belirterek, ''Ben, Cem Karaca'nın tek çocuğuyum ve bu gerçeği hiçbir güç değiştiremez'' dedi. 
     
</TEXT>
</DOC>
