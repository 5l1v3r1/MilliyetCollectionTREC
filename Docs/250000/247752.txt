<DOC>
<DOCNO> 247752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/soneko16.html </URL>
<DATE> 2004/06/14/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Profilo Telra, Litvanya'da televizyon üretecek... 
</HEADLINE>
<TEXT>

     Medine Taşdelen 

Profilo Telra Elektronik Grup Başkan Yardımcısı Göksen Körezlioğlu, Litvanya'da küçük ekran televizyon üretmeyi planladıklarını bildirdi. 
     Litvanya'nın Panevezys kentinde bulunan ve Profilo Telra'nın 1996 yılında ortak olduğu, renkli televizyon tüpü üreten Ekranas fabrikası Türk basın mensuplarına tanıtıldı. 
     Körezlioğlu gazetecilere yaptığı açıklamada, bir tüpün, televizyon maliyetinin yüzde 60'ını oluşturduğunu belirterek, bu maliyeti azaltmak için ortak oldukları Ekranas'ta şu anda 3 bin 500 kişi çalıştığını ve yıllık 7 milyon üretim kapasitesi bulunduğunu kaydetti. 
     Ekranas'ın Avrupa'da televizyon tüpü üretiminde üçüncü, küçük ekran üretiminde ilk sırada, en büyük 100 Litvanya şirketi arasında ise 2. sırada yer aldığını bildiren Körezlioğlu, 1996 yılında 300 milyar lira ile yüzde 14.9'una ortak oldukları fabrikanın bugünkü değerinin 500 milyon dolar civarında olduğunu söyledi. 
     Göksen Körezlioğlu, fabrikanın yüzde 51 hissesinin Profilo, Farimex, CPT Limited ve Elecronet'ten oluşan gruba, yüzde 5.9'unun Litvanyalı bir şirkete, yüzde 35.2'sinin çalışanlara ait olduğunu, yüzde 7.8'inin ise Litvanya Borsası'nda işlem gördüğünü bildirdi. 
     Körezlioğlu, 4 ortaklı yapıyı Farimex'in ortağı olan ve kişisel hissesi bulunan Aydın Giz'in temsil ettiğini kaydetti. 
     
     ''BİRER MİLYON KAPASİTELİ 2 MOBİL PAKET'' 
     Profilo'nun Çerkezköy'deki fabrikasının üretim kapasitesinin 3.5 milyon olduğuna işaret eden Göksen Körezlioğlu, şöyle devam etti 
     ''Viyana'da satın aldığımız ve Çerkezköy'e yüzde 70'i getirilen, birkaç gün içinde de taşınma işlemi bitecek olan Grundig'in kapasitesi de 3.5 milyon. Dolayısıyla Çerkezköy'de 7 milyon adetlik bir kapasite söz konusu. Taşınma nedeniyle depo ve operasyonel bölge olarak kullanılmak üzere Çerkezköy'de 17 bin metrekarelik yeni bir bina inşa ettik. Ancak Çerkezköy'de şimdilik 4.5 milyonluk bir üretim kapasitesini kullanacağız. Kalan kapasite için ise 1'er milyon kapasiteli 2 adet mobil paket hazırlıyoruz. Bu mobil paketleri televizyon üretimi için uygun ülkede uygun koşullar gördüğümüzde taşıyıp montajlamak için hazır halde elimizin altında tutacağız. Bu, gideceğimiz ülkede fabrika satın alma veya ortak olma şeklinde olabilir. 
     Litvanya'da üretilen tüpü Türkiye'ye nakletmek oldukça maliyetli. Dolayısıyla mobil paketlerden birini kullanarak bu ülkede küçük ekran televizyon tüpü üretme planımız var. Burası olmazsa Polonya, Romanya gibi pazarları araştıracağız. Bir de gümrük duvarlarının yüksek olduğu Mısır, Cezayir, Tunus, İran gibi ülkeleri düşünüyoruz.'' 
     
     ''EKRANAS'IN YÜZDE 10-15'İNİ ÇİNLİLERE SATABİLİRİZ'' 
     Göksen Körezlioğlu, Çin'in üretimde Avrupa'ya girebilmek için Litvanya ve bölgesinde bir saç ayağı oluşturmak isteyeceğini ifade ederek, ''Bunun için de Çin birilerinin kapısını çalacaktır. Zaten Avrupa'ya ihracat yapabilmek için Ekranas'tan televizyon tüpü satın almak istiyorlar. Biz de satacağız. Çinliler geldiğinde satın alma ve işbirlikleri yönünde fikir alışverişinde bulunuluyor. Çinlilere Litvanya'da ortak olduğumuz televizyon tüpü fabrikası Ekranas'ın yüzde 10-15'ini satabiliriz'' şeklinde konuştu. 
     Ekranas hissesinin yüzde 10-15'inin satılması durumunda değerinin artacağını belirten Körezlioğlu, ''Eğer böyle bir satın alma olayı gerçekleşirse Çinliler Ekranas'ta Profilo'nun ağırlığını istiyorlar. Bunu dile getirdiler'' dedi. 
     
     ''AVRUPA'DA TELEVİZYON TÜPÜNDE LİDERLİK HEDEFLİYORUZ'' 
     Körezlioğlu, Ekranas'ın televizyon tüpü kapasitesinin önümüzdeki yıl 8 milyona çıkacağını kaydederken, birkaç yıl içinde Avrupa'da tüm ekran televizyon tüplerinde lider olmayı hedeflediklerini bildirdi. 
     Profilo Telra'nın beyaz eşyadan hisselerini BSH'ye satarak çekilmesiyle ilgili olarak da Körezlioğlu, ''Amaç tabii ki sadece satmak değil. Doğru partner bulduğunuzda doğru iş yapmak önemlidir. Biz de güzel ortam bulduğumuzda hisselerimizi BSH'ye satarak Türkiye'ye iyi bir yabancı sermaye kazandırmış olduk'' diye konuştu. 
     
     ''TÜRKİYE PAZARINDA YÜZDE 29'LUK PAYA SAHİBİZ'' 
     Ekranas'ın Başkan Yardımcısı Aydın Giz ise 55 bin metrekaresi kapalı olmak üzere toplam 70 bin metrekare alan üzerine kurulu fabrikanın her yıl Türkiye'deki televizyon üreticilerine yaklaşık 3.7 milyon adet küçük ve orta boy televizyon tüpü sattığını ve kalan ihracatın büyük bölümünün Avrupa'ya gerçekleştirildiğini kaydetti. 
     Giz, Türkiye pazarında yüzde 29'luk paya sahip olduklarını belirterek, Litvanya'da Ekranas gibi bir fabrika maliyetinin 800-900 milyon dolar olduğunu, satın alma sayesinde şimdiye kadar 180-190 milyon dolar civarında yatırım yaptıklarını söyledi. 
     Son zamanlarda televizyon tüpü pazarının yeni teknolojiler karşısında zayıflayacağı yönünde görüşler dile getirildiğini anlatan Aydın Giz, şunları kaydetti 
     ''Bu yaklaşım yanlış. Çünkü yeni teknolojinin şu andaki fiyatı tüpün 7-8 katı civarında. Araştırmalar bu farkın 2025 yılında bile ancak 4'e ineceğini gösteriyor. Bu fiyat farkı nedeniyle televizyon tüpü pazarının yokolması imkansız. Özellikle plazmalardaki teknik sorunlar tüp teknolojisine talebi artırıyor. 2 yıl evvel tüp satışları plazma nedeniyle yerlerde sürünüyordu. Şimdi karaborsadayız.'' 
     
     ''IFC'YE CEZA ÖDEYEREK ANLAŞMADAN ÇEKİLDİK'' 
     Aydın Giz, Ekranas'ta yatırım yapmak için IFC'den kredi aldıklarına değinerek, ''Dünyada belki de IFC'yi bu fabrikadan atan ilk yönetici benim. Çünkü aldığımız kredilerle yatırım yaptıktan sonra IFC bizim Philips, Thomson gibi firmalara rakip olacağımızı görerek büyümemizi, yeni yatırım yapmamızı engellemeye çalıştı. Biz de yüksek miktarda ceza ödeyerek anlaşmadan çekildik. İyi ki o cezayı ödedik. Cezayı ödemeseydik şu anda bugünkü durumda olmazdık'' şeklinde konuştu. 
     Giz, Japonya'da satın aldıkları Daewoo fabrikasının parçalarının 3 ayda söküldüğünü, 4 aydır da Litvanya'ya taşınma işlemlerinin sürdüğünü bildirdi. 
     
</TEXT>
</DOC>
