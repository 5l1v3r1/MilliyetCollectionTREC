<DOC>
<DOCNO> 233189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sonsiy11.html </URL>
<DATE> 2004/04/20/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Nikolai ''Rum tarafı 'Hayır' derse KKTC'yi açıkta bırakmayız'' 
</HEADLINE>
<TEXT>

     Hollanda'nın Avrupa İşleri Bakanı Atzo Nicolai, Kıbrıs'ta yapılacak referandumlarda Rum tarafından 'hayır' oyu çıkması durumunda, AB'nin tutumunu yeniden belirlemesi gerektiğini belirtti. Nicolai, ''Kuzey Kıbrıs'ı açıkta bırakamayız'' dedi. 
     Nicolai, Dışişleri Bakanı ve Başbakan Yardımcısı Abdullah Gül ile, Dışişleri Bakanlığı'nda yaklaşık bir saat süren görüşmesinin ardından ortak basın toplantısı düzenledi. 
     ''Referandumlarda Rum kesiminden 'hayır' oyu çıkması durumunda AB dönem başkanlıkları sırasında nasıl bir tavır izleyeceklerinin'' sorulması üzerine, Hollandalı Bakan, iki taraftan da olumlu yönde bir sonuç çıkmasını umduklarını, ancak Rum tarafından 'hayır' oyu çıkması durumunda da AB'nin konuya ilişkin tutumunu yeniden belirlemesi gerektiğini kaydetti. 
     Gül de, Nicolai ile yaptığı görüşmede ağırlıklı olarak Türkiye'nin AB üyeliği sürecini ele aldıklarını, Türkiye'de yapılan reformları ayrıntılı olarak anlatma imkanı bulduğunu kaydetti. 
     Nicolai, Kıbrıs'ta gelinen noktayı ''tarihi bir fırsat'' olarak niteledi ve ''çözüme hiçbir zaman bu kadar yakın olunmadığını'' söyledi. 
     Nicolai, Dışişleri Bakanı ve Başbakan Yardımcısı Abdullah Gül ile, Dışişleri Bakanlığı'nda yaklaşık bir saat süren görüşmesinin ardından ortak basın toplantısı düzenledi. 
     Kıbrıs'ta 24 Nisan'da yapılacak referandumlarda Rum tarafından 'hayır' oyu çıkması durumunda ne olacağının sorulması üzerine, Nicolai, öncelikle iki taraftan da olumlu sonuç çıkmasının önemine işaret etmek istediğini belirtti. 
     ''Bu, tarihi bir fırsat. Kıbrıs'ta çözüme hiçbir zaman bu kadar yakın olmadık'' diyen Nicolai, Rum tarafında ''hayır'' oyu çıkmasının tüm süreç için ''kötü bir sonuç'' doğuracağını söyledi. 
     Türkiye'nin bu süreçte ''çok yapıcı bir rol'' oynadığına dikkati çeken Nicolai, ''Kötü senaryo durumunda, Kuzey Kıbrıs'ı açıkta bırakamayız. Bu sonuç alınırsa, durumun sonuçlarının ne olacağını AB içinde yeniden değerlendirmeliyiz'' dedi. 
     Nicolai, bu yeni değerlendirmeyi yaparken, BM ile de temasa geçebileceklerini belirterek, bu çerçevede Güney Kıbrıs'a büyük bir sorumluluk düştüğünü kaydetti. 
     Hollandalı Bakan, Gül ile yaptıkları görüşmede, ağırlıklı olarak Türkiye'nin AB üyeliği sürecini ele aldıklarını ve kendi dönem başkanlıkları sırasında Aralık ayında yapılacak olan AB zirvesinde neler olacağını konuştuklarını kaydetti. Türkiye'de önemli ve olumlu gelişmeler olduğuna işaret eden Nicolai, AB olarak bu gelişmeleri yakından takip ettiklerini bildirdi. 
     Türkiye'nin AB'ye ne zaman tam üye olabileceğine ilişkin tahmininin sorulması üzerine Nicolai, bunun zor bir soru olduğunu, tahmin yapmanın kolay olmadığını belirtti. Nicolai, Aralık ayında Türkiye'nin tam üyelik müzakerelerine başlayıp başlayamayacağı konusunun ele alınacağını, ''şu aşamada buna yoğunlaştıklarını'' kaydetti. 
     Nicolai, AB Komisyonu'nun ilerleme raporunu sunarak Türkiye'nin Kopenhag kriterlerine uyup uymadığı hakkında görüş belirteceğini, Aralık'taki zirvede de bu raporu değerlendireceklerini kaydetti. 
     
     DIŞİŞLERİ BAKANI GÜL 

     Dışişleri Bakanı ve Başbakan Yardımcısı Abdullah Gül de, Hollandalı Bakanı Türkiye'de görmekten duyduğu memnuniyeti dile getirerek, geçen hafta Hollanda'da yaptığı temaslar sırasında da kendisiyle biraraya geldiğini hatırlattı. 
     Hollanda'nın dönem başkanlığı sırasında Türkiye'nin müzakerelere başlayıp başlayamayacağının belli olacağını anımsatan Gül, bu çerçevede Hollanda ile sıkı işbirliği içinde olduklarını bildirdi. 
     Gül, Türkiye'de yapılan reformları ayrıntılı olarak anlatma imkanı bulduğunu, önümüzdeki dönemde iki ülkenin daha yakın bir şekilde çalışacağını belirtti. 
     Bakan Gül, Nicolai ile ağırlıklı olarak Türkiye'nin AB üyeliğini sürecini ele aldıklarını ve Kıbrıs'la ilgili gelişmeleri değerlendirdiklerini bildirdi. 
     Kıbrıs'ta varılacak anlaşmanın AB temel hukukunun parçası haline getirilmesi konusunu ele alıp almadıklarının sorulması üzerine Gül, bu konuyu geçen hafta Hollanda'daki temasları sırasında görüştüklerini kaydetti. 
     
</TEXT>
</DOC>
