<DOC>
<DOCNO> 202959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sondun53.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta hakim ve avukatlara eğitim veriliyor... 
</HEADLINE>
<TEXT>

     Irak'taki Amerikan sivil yönetiminin eski Irak devlet başkanı Saddam Hüseyin ve yandaşlarının yargılanması için Iraklı hakim ve avukatlara eğitim verdiği bildirildi. 
     Irak'taki Amerikan sivil yönetiminin sözcüsü Dan Senor, başkent Bağdat'ta düzenlediği basın toplantısında, sivil yönetimin adalet kanadının, Irak'ta kurulan savaş suçları mahkemesinde hizmet verebilecek yaklaşık 100 Iraklı hakim ve avukatın eğitimini tamamladığını açıkladı. 
     Senor, ''Seminerin, Irak'ta son 35 yıl hüküm süren eski rejime yönelik suçlamaların araştırılması ve soruşturulması konusunda Iraklı hukukçuları eğitmeyi amaçladığını'' belirtti. 
     Saddam Hüseyin'in davasına dışardan müdahele edilmemesi gerektiğini söyleyen sözcü ''Savaş suçları mahkemesi olan ülkelerde, uluslararası toplum yasal altyapı olmadığı takdirde devreye giriyor, ancak güçlü bir hukuk geleneğinin bulunduğu Irak'ta böyle birşeye gerek yok'' dedi. 
     
     TALABANİ ''SADDAM SAVAŞ SUÇLUSU OLARAK YARGILANACAK'' 
     Öte yandan Irak Geçici Hükümet Konseyi üyesi ve Irak Kürdistan Yurtseverler Birliği lideri Celal Talabani, Berlin'de gazetecilere yaptığı açıklamada, Saddam Hüseyin'i bir savaş suçlusu olarak mahkemeye çıkaracaklarını söyledi. 
     Saddam Hüseyin'e kendisini savunması için tam bir şans verileceğini belirten Talabani, ''O ve Irak halkına karşı ciddi suçlar işleyen diğer suçlular için adil bir mahkeme olacak'' dedi. 
     
</TEXT>
</DOC>
