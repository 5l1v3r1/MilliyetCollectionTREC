<DOC>
<DOCNO> 234502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sonyas06.html </URL>
<DATE> 2004/04/24/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
"Kadından iyi şoför olmaz" diyenlere inat... 
</HEADLINE>
<TEXT>

     ''Kadından iyi şoför olmaz'' diyenlere inat, başkentli kadın sürücüler yarış pistinde buluştu. Başkentte düzenlenen Bayanlar Güvenli Sürüş Kupası 2004'ün ikinci ayağına co-pilotlarıyla birlikte 23 kadın sürücü katıldı. 
     Dunlop tarafından düzenlenen yarış, Bilkent Oteli'nde start verilmesiyle başladı. 
     Co-pilotlarıyla birlikte direksiyon başına geçen kadın sürücüler, pistten 1'er dakika arayla çıktı. Kendilerine bir rota çizilerek verilen adresi bulmaya çalışan 21-50 yaşları arasındaki, B tipi ehliyet sahibi kadın sürücüler ter döktü. 
     Heyecanlı olduğu gözlenen sürücülere eşleri ve çocukları da destek oldu. Hatta teyzesini izlemeye gelen 5 yaşındaki minik bir ''yarış müdavimi'', otomobile binmek isteyince sakinleştirmek anne ve babasına düştü. 
     Yarışa katılan sürücülerden Şehriban Köker, AA muhabirine ilk kez katıldığı yarışa oldukça heyecanlı başladığını söyledi. Kendisinin oldukça iyi bir sürücü olduğuna inandığını vurgulayan Köker, ''Kadından iyi sürücü olmaz diyenlere katılmıyorum. Bunu ispatlamak için geldim'' dedi. 
     
     BAŞÖRTÜLÜ SÜRÜCÜ 
     Zorlu yarışta başörtülü bir ekip de dikkati çekti. Aracın sürücüsü Berrin Kayalar, bir alışveriş merkezini dolaşırken ilanın ilgisini çektiğini ve yarışa katıldığını kaydetti. Kayalar, yarış öncesinde duygularını, ''Bence yarışmak heyecan verici. Kendimi denemek istedim ve şimdi de buradayım. Açıkçası çok hoşuma gitti'' sözleriyle dile getirdi. 
     Yarışla ilgili bilgi veren Burak Akyürek, kadınların iyi birer sürücü olduklarını kanıtlamayı amaçladıklarını söyledi. 
     Akyürek, ''Aslında motor sporları erkek uğraşı olarak bilinir. Ama, biz lastiğin emniyetli sürüş için önemini kadınlar aracılığıyla tüm sürücülere bir kez daha hatırlatmak için bu yarışta kadın sürücüleri seçtik'' dedi. 
     Kadın sürücülerin trafik kurallarına daha çok riayet ettiklerini hatırlatan Akyürek, ''Kadından şoför olmaz diyenlere bunun tersini ispatlamak isteyenlere şans verdik'' diye konuştu. 
     Yarışta önemli olanın zamanı iyi kullanmak, trafik kurallarına riayet ederek güvenli bir şekilde yarışı tamamlamak olduğunu kaydeden Akyürek, hızlı gitmekten çok güvenli bir sürüş gerçekleştirmeyi kriter olarak belirlediklerini belirtti. 
     Yarışın ilk ayağı 16 Nisan'da Antalya'da gerçekleştirilmişti. 
     
</TEXT>
</DOC>
