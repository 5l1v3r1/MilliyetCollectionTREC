<DOC>
<DOCNO> 203293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sontur33.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Weston "Annan planı tek gerçekçi alternatif" 
</HEADLINE>
<TEXT>

     ABD Dışişleri Bakanlığı Kıbrıs Özel Koordinatörü Thomas Weston, Annan planının, Kıbrıs sorununun 1 Mayıs 2004'den önce çözümü çerçevesinde tek gerçekçi alternatif olduğunu savunarak, çözüm için yeterli zaman olduğunu söyledi. 
     Weston, SKY TÜRK Televizyonu'na yaptığı açıklamada, Kıbrıs sorununun çözümüne ilişkin değerlendirmelerde bulundu. 
     Annan planının, Kıbrıs sorununun çözümü için gerçekçi tek plan olduğunu düşündüğünü belirten Weston, ''Annan planı 1 Mayıs 2004'den önce çözüm için tek gerçekçi alternatif. Eğer bu tarihten önce bir bütün olarak AB'ye girmek isteniyorsa, Annan planı üzerinde durulmalı. Tabii ki görüşmeler, müzakereler devam eder, taraflar itirazlarını dile getirir ve ardından referanduma gidilir'' diye konuştu. 
     ABD'nin Annan planı çerçevesinde müzakerelerin başlatılması yönündeki görüşünü tekrarlayan Weston, adadaki tarafların çözüme katkıda bulunmalarının önemine değindi. 
     Weston, bölge turunun ardından edindiği izlenimler çerçevesinde, ''Annan planı referans alınarak Mayıs 2004'den önce çözüme ulaşılmasının mümkün olduğunu'' ifade ederek, bunun için yeterli zamanın bulunduğunu söyledi. 
     ''Bölge turumu, önümüzdeki dönemde KKTC'de ne olacağına dair kafa karışıklığıyla tamamlıyorum'' sözlerinin hatırlatılması üzerine Weston, ''KKTC'de seçim sonrasındaki durumu kastetmiştim. Kimse seçimin eşit sandalye dağılımıyla sonuçlanmasını beklemiyordu. Şu anda çok ortada kalmış bir durum var. Eğer hükümet kurulmazsa yeni seçimlere gidilecek, karışıklıktan kastım buydu'' diye konuştu. 
     Weston, sorunun çözümü için hangi adımların atılması gerektiği yönündeki bir soru üzerine, ''Annan planıyla başlanmalı, her şeyden önce... İki tarafın da bu konuda problemleri var ve bu çok doğal. Sorunun çözümü, müzakerelere başlamak ve gerekli uzlaşma ortamını sağlamaya çalışmak. Sonunda temel sorunların Kıbrıs halkına sorulduğundan emin olunmalı'' dedi. 
     Dışişleri Bakanlığı'ndaki temaslarının verimli geçtiğini söyleyen Weston, Türkiye ile ABD'nin Kıbrıs sorununun bir an önce çözümlenmesi gerektiği ve bunun yöntemleri konusunda benzer görüşleri olduğunu kaydetti. 
     Weston, KKTC'de hükümetin kurulmasının ardından Cumhurbaşkanı Rauf Denktaş'ın müzakereci olarak devam edip etmemesine ilişkin bir soru üzerine, bunun Türk tarafının vermesi gereken bir karar olduğunu vurguladı. 
     
</TEXT>
</DOC>
