<DOC>
<DOCNO> 243509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sondun34.html </URL>
<DATE> 2004/05/28/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Ebu Garib'de bugün 500 esir bırakılacak 
</HEADLINE>
<TEXT>

     Irak'taki Amerikan güçlerinin bugün Ebu Garib cezaevinden bırakmaya başladığı esirlerin sayısının yüzlerce olduğu bildirildi. 
     Amerikan askeri sözcüsü tarafından yapılan açıklamada, 500 ila 600 esirin bugün serbest bırakılacağı duyurulurken, serbest bırakma işleminin gün boyunca sürebileceği kaydedildi. 
     Daha önce esirlerin 13 otobüsle cezaevinden ayrıldığı belirtilmiş, ancak rakam verilmemişti. Otobüslere eskortluk eden Amerikan askerlerine de saldırı düzenlenmişti. Kısa süreli ateş açılmasının hemen ardından, tankların bölgeye gittiği, ancak herhangi bir olay olmadığı kaydedildi. 
     Ajanslar, Ebu Garib cezaevinden hareket eden ve esirleri taşıyan otobüslerin, yolun her iki yönüne doğru araçlarını park ederek trafiği engelleyen ailelerin akınına uğradığını, yakınlarını bulmak için otobüslere yönelen ailelerin, Amerikan askerlerinin uyarısıyla karşılaştığını aktardı. 
     Esirlerden bazılarının otobüslerden inerek aileleriyle evlerine gittiği, otobüslerin çoğunun da Tikrit, Bakuba, Kerkük gibi farklı yönlere ilerlediği belirtildi. 
     Irak'ta Amerikan güçlerinin yönettiği cezaevlerinde toplam 11 bin civarında Iraklı tutsak bulunduğu, yalnızca işkence görüntülerinin basına yansımasıyla dünya gündemine oturan Ebu Garib cezaevindekilerin sayısının mayıs ortası itibariyle 3800 olduğu kaydediliyor. 
     
</TEXT>
</DOC>
