<DOC>
<DOCNO> 219294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sontur06.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşi küçük düşürmek, boşanma nedeni... 
</HEADLINE>
<TEXT>

     Yargıtay, eşini küçük düşüren bir suç işlemenin boşanma nedeni olacağına hükmetti. 
     AA muhabirinin aldığı bilgiye göre, bir kadın, kocasının işlediği suç nedeniyle kendisini ''küçük düşürdüğü'' gerekçesiyle boşanma davası açtı. 
     Yerel mahkeme, istemi reddetti. Kararın temyiz incelemesini yapan Yargıtay 2. Hukuk Dairesi, yerel mahkemenin kararını bozdu. 
     Kararda, davalı kocanın işlediği gasp suçundan tutuklandığı ve kefaletle serbest bırakıldığı belirtildi. 
     Çorum Ağır Ceza Mahkemesi'nin yapılan yargılama sonucunda sanık kocayı, Türk Ceza Kanunu'nun, ''bir kimsenin namus, şeref ve haysiyetini ihlal edecek isnatlarda bulunmak tehdidiyle menfaat istihsal etmek'' suçunu düzenleyen 192. maddesi uyarınca hapis cezasına mahkum ettiği belirtilen kararda, bu cezanın da kesinleştiği kaydedildi. 
     Kocanın işlediği suçun, ''kötü ahlak ve karakter ürünü'' olduğuna işaret edilen kararda, ''Kocanın eylemi küçük düşürücü niteliktedir. Kadının kocasını tutukluyken cezaevinde ziyaret etmiş olması da eşini affettiği anlamını taşımaz. Kocanın bu davranışı birlikte yaşamayı da çekilmez hale getirmiştir. Boşanmaya karar verilmesi gerekirken davanın reddi usul ve yasaya aykırıdır'' denildi. 
     
</TEXT>
</DOC>
