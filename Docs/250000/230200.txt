<DOC>
<DOCNO> 230200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sonsiy06.html </URL>
<DATE> 2004/04/10/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Baykal "Sakıp Sabancı unutulmayacaktır" 
</HEADLINE>
<TEXT>

     CHP Genel Başkanı Deniz Baykal, İşadamı Sakıp Sabancı'nın unutulmayacağını, bir toplum önderi olarak daima sevgiyle ve saygıyla hatırlanacağını bildirdi. 
     Baykal, Hacı Ömer Sabancı Holding A.Ş. Yönetim Kurulu Başkanı Sakıp Sabancı'nın vefatı nedeniyle başsağlığı mesajı yayınladı. 
     Değerli işadamı Sakıp Sabancı'nın vefatından büyük üzüntü duyduklarını belirten Baykal, mesajında şunları kaydetti 
     ''Sakıp Bey, Türkiye'nin sanayileşme hamlesi içinde yer almış değerli bir girişimci, uluslararası düzeyde işbirlikleri ile Türkiye'nin dışarıya açılmasına ve dünya ekonomisi ile bütünleşmesine yönelik katkılar sağlamış değerli bir işadamımızdır. 
     Türk halkı ile sıcak bir diyalog geliştirerek toplumun sorunlarına ilgiyi yükseltmiş, sosyal sorumluluk bilinci yüksek birisi olarak, birçok kalıcı eğitim, sağlık, spor ve kültür tesisi kurmuştur. Bütün bu yönleriyle Türkiye'de birçok insanın dostluğunu, sevgisini kazanmış bir insandır. Sakıp Sabancı unutulmayacaktır. Bir toplum önderi olarak daima sevgiyle, saygıyla hatırlanacaktır.'' Baykal, Sakıp Sabancı'nın eşi, çocukları başta olmak üzere bütün ailesine, tüm Sabancı topluluğu çalışanlarına, sevenlerine sabır ve başsağlığı diledi. 
     
</TEXT>
</DOC>
