<DOC>
<DOCNO> 210264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/guncel/gun20.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Yargıdaki seçimde 'Çiçek'li protesto    Yargtay 8. Ceza Dairesi Başkanlığı için yapılan 224. tur oylamadan da sonuç alınamazken, bazı oy pusulalarından Adalet Bakanı Cemil Çiçek'in ismi çıktı. Yargı çevreleri bu durumu "yargıya yönelik rüşvet iddiaları konusunda başlatılan Neşter 2 Operasyonu'na tepki" olarak yorumladı. Eski Başkan Naci Ünver'in Mart 2003'te emekliye ayrılmasıyla başlayan seçim maratonu, adaylardan hiçbirinin gerekli 126 oyu alamaması nedeniyle yine sonuçlandırılamadı. 
   
   Öğrenciler cumaya karnelerini alıyor    2003 - 2004 eğitim - öğretim yılının 15 Eylül 2003'te başlayan ilk yarısı yarın sona erecek. İlköğretim okullarındaki toplam 10 milyon 171 bin, ortaöğretimdeki 2 milyon 656 bin öğrenci ile öğretmenler 2 hafta süreyle dinlenecek. Okullar 9 Şubat'ta açılacak ve yaklaşık 4 ay sürecek ikinci dönem 15 Haziran'da sona erecek. Ankara Milli Eğitim Müdürü Murat Bey Balta, Bakan Çelik'in yayımladığı genelgeye göre karnelerin fiyatının 250 bin lira olarak belirlendiğini açıkladı. 
   
   MİHA'lılar yarın akşam buluşuyor    Hazırladığı özgün haber ve röportajlarla yazılı ve görüntülü medya için önemli bir kaynak haline gelen Marmara Üniversitesi İletişim Fakültesi Haber Ajansı MİHA 10 yaşında. Ajansın eski ve yeni çalışanları, geleneksel yemeğin bu yılki randevusunda yarın saat 19.00'da Karaköy'deki New Galata Restaurant'ta buluşacak. MİHA, fakülte öğrencilerinin röportajlarını daha önce kitaplaştırmıştı. 
   
   
</TEXT>
</DOC>
