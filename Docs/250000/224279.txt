<DOC>
<DOCNO> 224279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sontur09.html </URL>
<DATE> 2004/03/21/ </DATE>
<TIME> 13.46 </TIME>
<AUTHOR>  </AUTHOR>
<HEADLINE>
İstanbul'da Nevruz kutlamaları... Vali ateşin üstünden atladı... 
</HEADLINE>
<TEXT>

     İstanbul Valisi Muammer Güler, Türk ulusunun, Atatürk ilkeleri doğrultusunda birlik, beraberlik ve barışın hakim olduğu, kardeşliğin pekiştiği, savaştan uzak, bir bütünlük içinde sonsuza dek varlığını sürdüreceğini söyledi. 
     İstanbul Valiliği Türk Dünyası ve Akraba Toplulukları Koordinatörlüğü tarafından Sultanahmet Meydanı'nda Nevruz Şöleni düzenlendi. 
     Saygı duruşu ve İstiklal Marşı'nın okunmasıyla başlayan şölende konuşan Vali Güler, ''Uzunca süren bir kışı geride bırakıp bahara adım atmanın heyecanıyla bugün Nevruz'u Yeni Günü kutlamak için biraraya geldik'' dedi. 
     Tüm Türk dünyasının Nevruz Bayramı'nı kutladığını ifade eden Güler, ''Sıkıntıdan uzak, kardeşçe, birlik içinde, el ele ferah günler diliyorum'' dedi. 
     ''Nevruz, Türk'ün dirliğini, birliğini, kardeşçe yaşama bilincini, geleceğe umudunu simgeler'' diyen Güler, Nevruz'un aynı zamanda kıştan uyanma, bahara kavuşma, sıkıntılardan kurtularak feraha kavuşmanın coşkusunu ifade ettiğini anlattı. 
     Tarihin derinliklerinden günümüze bir kültür ırmağından akıp gelen Nevruz'un, bizden sonraki nesillere de akıp gideceğini dile getiren Güler, şunları kaydetti 
     ''Akılcılığı, bilimi ve teknolojiyi rehber kabul edip, milli birlik ve beraberlik ve bütünlüğümüzü korumak, dayanışma ve barış içinde bulunup, ayrılıkları değil, ortaklıkları ön plana çıkararak hoşgörü içinde insan sevgisiyle dolu, evrensel bir düşünceyi ön planda tutan Büyük Önder Atatürk, kişilerin, zümrelerin ve sınıfların egemenliğini reddederek, ırkçılığa karşı çağdaş, insancıl bir milliyetçiliği benimsemiştir. 
     Türk ulusu, Atatürk ilkeleri doğrultusunda birlik, beraberlik ve barışın hakim olduğu, kardeşliğin pekiştiği, savaştan uzak bir bütünlük içinde sonsuza dek varlığını sürdürecektir. Dostluk ve kardeşliğin bayramını en içten duygularla kutlarım.'' 
     
     MÜSTEŞAR BİRİNCİ'NİN KONUŞMASI 

     Milli Eğitim Bakanlığı Müsteşarı Necat Birinci de milletlerin belli günleri bulunduğunu ve bu günlerin milli varlık ve birliği beslediğini belirterek, Nevruz'un da Türk dünyası için böyle bir gün olduğunu kaydetti. 
     Birinci, milletleri birarada tutan kültürel değerlerinin millet olmanın önemli unsurlarını oluşturduğunu da ifade ederek, bu kültürel unsurların daima yaşatılması gerektiğini belirtti. Birinci, Türk milleti ve Türk dünyasının Nevruz Bayramı'nı kutladı. 
     İstanbul Milli Eğitim Müdürü Ömer Balıbey de milletleri yarınlara taşıyan unsurların gelenek, görenek, adet ve kültürel değerleri olduğunu belirterek, Nevruz Bayramı'nın da Türk dünyası için büyük önem taşıyan kültürel değerlerden biri olduğunu söyledi. 
     Nevruz'un aynı zamanda Türkler'in Ergenekon'dan çıkış günü olarak kabul edildiğini de belirten Balıbey, Nevruz Bayramı'nın milli birlik ve beraberliğin pekiştirileceği bir şölen havasında kutlanmasının önemini vurguladı. 
     Balıbey, Nevruz Bayramı'nın, Türk dünyasının dilde, fikirde ve işte birliğini pekiştirmesine katkı sağlamasını diledi. 
     Vali Güler, Birinci, Balıbey ve Türk dünyası temsilcileri, konuşmaların ardından Nevruz ateşi üzerinden atladı. 
     Güler ardından, Türkler'in Ergenekon'dan çıkışını temsilen demir döverek, yumurta tokuşturdu. 
     Nevruz şarkıları eşliğinde ateş çevresinde halay çeken öğrencilere de eşlik eden Vali Güler, ikram edilen pilavdan yedi. 
     Şölende daha sonra, Azerbaycan, Türkmenistan, Kırgızistan, Kazakistan'dan şölene katılan sanatçılar ve öğrenciler şarkılar söyleyip folklor gösterileri sundu. Ayrıca, Nevruz konulu şiir, resim ve kompozisyon yarışmalarında dereceye girenlere ödüller verildi. 
     
     VALİ GÜLER'İN DOĞUM GÜNÜ KUTLANDI 

     Vali Güler, Sultanahmet Meydanı'ndaki törenlerden önce Türk dünyası vakıf ve dernek temsilcilerini Valilik'te kabul ederek, bayramlaştı. 
     Türk Cumhuriyetleri temsilcileri, Güler'e çeşitli hediyeler verdiler. 
     Boğaziçi Üniversitesi'nde öğrenim gören Azerbaycanlı öğrenciler tarafından, baharın gelişi, bolluk ve bereketi simgeleyen çimlenmiş buğday ve ekmekten oluşan ''semeni'' Vali Güler'e hediye edildi. Güler, bu öğrencilerle yumurta tokuşturdu. 
     Bu arada, 21 Mart 1949 doğumlu olan Vali Muammer Güler'in doğum günü, valilik personeli ve basın mensupları tarafından kutlandı. 
     Doğum günü pastasındaki mumları üfleyen Güler, ''Herkesin Nevruz Bayramı'nı kutlarım. Milletimize sağlık, huzur ve barış içinde nice yıllar dilerim'' dedi. 

     
</TEXT>
</DOC>
