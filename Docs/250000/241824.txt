<DOC>
<DOCNO> 241824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/guncel/axgun02.html </URL>
<DATE> 2004/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakıcı'nın kafe ruhsatı Engin'den 
</HEADLINE>
<TEXT>


Eski Beşiktaş Menajeri Engin'in, Çakıcı'nın adamlarının işlettiği bir kafeteryanın ruhsat sorunu için üst düzey bir Emniyet yetkilisinden yardım istediği iddia edildi 

ERDAL KILINÇ, SERHAT ÜNAL İstanbul 

Beşiktaş Jimnastik Kulübü'nün yazısıyla vize alarak yurtdışına kaçan Alaattin Çakıcı ile defalarca konuştuğu ortaya çıkan eski BJK Menajeri Sinan Engin'in, sadece vize değil, başka işlerin takibini de yaptığı öne sürüldü. Engin'in, Çakıcı'nın adamları tarafından işletilen bir kafeteryanın ruhsat sorununu, üst düzey bir Emniyet yetkilisini araya sokarak çözdüğü iddia edildi. 
İstanbul DGM'ye sunulan belgeler arasında, bu emniyet yetkilisinin adının yer aldığı öğrenildi. Aynı Emniyet yetkilisinin, yeraltı dünyasıyla ilişkileri hakkındaki bazı bilgileri de DGM'ye ulaştırdığı iddia edildi. Ayrıca konuyu araştırmak için İçişleri Bakanlığı bünyesinde bir araştırma başlatıldığı, bunun için 2 polis müfettişinin görevlendirildiği bildirildi. Hakkında suçlamalar bulunan Emniyet yetkilisinin, soruşturmayı yürüten DGM Savcısı'na ifade vereceği kaydedildi. 

Emniyet müdürü araştırıyor 
İstanbul Emniyet Müdürü Celalettin Cerrah, Engin, Çakıcı ve bir Emniyet müdürünün Bebek Oteli'nin restoranında birlikte yemek yediği iddiasını araştırdıklarını söyledi. Böyle bir kişinin varsa ortaya çıkarılacağını belirten Cerrah, şöyle dedi 
"İddiaları titizlikle araştırıyoruz. Şu an bunlar tamamen bir iddiadan öteye geçememiştir. Yetkili arkadaşları bugün Engin'le görüştürüp konu hakkında bilgi almalarını istedim. Engin'in de arkadaşlarımıza verdiği cevap aynen şöyle 'Çakıcı ve benim yemek yediğim masada oturup bize eşlik edecek bir İl Emniyet Müdürü veya sıradan bir polisin deli olması lazım. O gün Çakıcı'yla yemiş olduğumuz yemekte hiçbir polis yetkilisi yoktu.' Ama biz her şeye rağmen araştırmalarımızı sürdürüyoruz." 


</TEXT>
</DOC>
