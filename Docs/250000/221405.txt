<DOC>
<DOCNO> 221405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/siyaset/siy01.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'RTÜK seyahat ' 
</HEADLINE>
<TEXT>

   Devlet Denetleme Kurulu, RTÜK üyelerinin görevleri olmadığı halde sık sık resmi araçla Ankara dışına çıkarak Bodrum'da tatil yaptıklarını tespit etti 
   Ezelhan Üstünkaya Ankara 

   
   Cumhurbaşkanı Ahmet Necdet Sezer'in talimatı ile Cumhurbaşkanlığı Devlet Denetleme Kurulu DDK tarafından yapılan Radyo ve Televizyon Üst Kurulu'nun RTÜK 2001 - 2003 dönemine ilişkin denetimi, Bodrum'un kurul üyelerinin en gözde ilçesi olduğunu ortaya çıkardı. 
   Cumhurbaşkanlığı'nın web sitesinde açıklanan rapora göre, denetim dönemi içinde kurul üyeleri resmi araçla ya da yol paralarını kurumdan alarak çalışma günlerinde sık sık Ankara dışına çıkıyorlar. Gezilerin bir bölümünde üyelere tren, otobüs ve uçak ücreti de ödeniyor. 
   
   Bodrum Bodrum 
   DDK raporunda, üyelerin genellikle Muğla, İstanbul, İzmir ve Bodrum'a gittikleri vurgulandı. Raporda, "Genellikle hafta sonunu içeren şekilde perşembe - pazartesi, cuma - pazar, cuma - salı günlerini kapsaması herhangi bir görev amacı güdülmediğini göstermektedir" denildi. 
   DDK, devamsızlığı alışkanlık haline getiren üyelerle ilgili soruşturma yapılması ve geziler konusunda tüm "yersiz" ödemelerin yol, akaryakıt ve şoför giderleri üyelerden geri alınmasını istedi. 
   Kuruluş kanununa göre, raporları Cumhurbaşkanlığı'na sunulduktan sonra Başbakanlığa gönderilen, gerek görüldüğünde adli makamlara da iletilen DDK'nın RTÜK'e ilişkin diğer saptamaları şöyle 
   Özel nitelikli gezilerde, şoför harcırahı ve benzin gideri, kamu zararına neden olmuştur. Her bir üye aracı ile 2001'de ortalama 25 bin 642 km., 2002'de ortalama 23 bin 187 km. yol yapılmıştır. 
   
   Karar alamıyorlar 
   Kurul gündemine alınan konuların bir bölümü, "karar yeter sayısı bulunmadığı" gerekçesiyle karara bağlanamamıştır. Bu durum çoğu kez toplantıya katılan üyelerden bazılarının toplantıyı terk etmelerinden kaynaklanmaktadır. Bu tutum sonucu izleme ve değerlendirme raporlarından 2001'de 62'si, 2002'de 52'si, 2003 Mayıs sonuna kadar 10'u üst kurulca karara bağlanamadığından gündemden düşmüş, ilgili kuruluşlara yaptırım uygulanamamıştır. 
   Uzmanların bir bölümü, kurula bekçi, teknisyen, daktilograf, sekreter, memur veya şef gibi unvanlarla atanmış, bir süre sonra uzman kadrosuna geçmişlerdir. 
   Uzman unvanı taşımayan 9 kişiye uzmanlık gerektiren yayın izleme ve değerlendirme görevi yaptırılmaktadır. 
   
   Cihazlar depoda 
   Kurul, 1 jeneratör ve 5 koordinat saptama aygıtı satın almış, firma, alacağının ödenmemesi üzerine, dava açıp kazanmış, firmaya 95 milyar lirası anapara, 371 milyar lirası gecikme faizi olmak üzere 466 milyar 125 milyon lira ödeme yapılmıştır. Minibüs veya kamyonetin üzerine monte edildiğinde saptama yapan bu cihazlar, bu araçlar satın alınmadığından depolarda atıl durumda bulunmaktadır. Soruşturulması gerekmektedir. 
   Kurul, ihalesiz olarak verilen temizlik işleri için 2001'de 618 milyar lira, 2002'de 632.5 milyar lira ödemiştir. Kurumun zarara uğratılması konusunda soruşturma açılması gerekmektedir. 
   
   
   
</TEXT>
</DOC>
