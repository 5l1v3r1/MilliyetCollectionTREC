<DOC>
<DOCNO> 229163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/spor/bnba.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Lakers'a son ihtar 
</HEADLINE>
<TEXT>

   NBA'in en çok dikkat çeken ekibi, son şampiyon Spurs'a sahasında yenilirken, sıkıntılarını görme şansı da buldu. L.A savunma ve hücumdaki aksamalar için şapkasını önüne koymak zorunda 
      NBA'e yakın plan METE AKTAŞ 

   
   Son bir aylık dönemdeki başarılı basketbollarının yanı sıra Shaquille O'Neal, Kobe Bryant, Karl Malone, Gary Payton gibi yıldızların attıkları her adımın olay olmasından ötürü Los Angeles Lakers ismi, o kadar çok ön plana çıkıyor ve ilgi görüyor ki, San Antonio Spurs'un h l "NBA Şampiyonu" unvanına sahip olduğu gerçeği çoğu zaman göz ardı ediliyor. Spurs'un süper yıldızı Tim Duncan'ın dediği gibi "Her yıl aynı şey oluyor. İnsanlar play - off'lar yaklaştıkça Lakers, Sacramento gibi takımlara odaklanıyor. Biz de dikkat çekmeden arka kapıdan play - off'a giriyoruz ve işi bitiriyoruz". 
   Ancak Siyah - Beyazlılar geçen pazar Lakers'ı, Staples Center'da 95 - 89'luk skorla yenip arka arkaya 6. galibiyetlerini alırken, hem "Bizi unutmayın" mesajını verdiler, hem de normal sezonun bitimine çok az süre kala Batı Konferansı'nın zirvesindeki Sacramento Kings'in 1.5 maç arkasına yerleştiler. 
   
   Hatalar yumağı 
   Spurs, her zaman olduğu gibi Lakers'ı basit, ama etkin hücum sistemi ve sıkı savunması ile geçmeyi bildi. İlk yarıda 11 sayılık üstünlük kurduktan sonra ikinci yarıda 19 -6'lık seri ile maçı kopardılar. Lakers bitime 1 27 dakika kala farkı dört sayıya kadar indirdiyse de, kritik pozisyonlardan sonuç alamayınca maçı kurtaramadı. 
   Bu maç Lakers savunmasının geçen yıllarda yaşadığı sıkıntılarının bir özeti gibiydi. Lakers kısaları başta, maçı 29 sayı ile tamamlayan Spurs'un Fransız point guardı Tony Parker olmak üzere, Spurs kısalarının ellerini kollarını sallaya sallaya içeri penetre etmelerini engelleyemediler, takım olarak pick - and - roll savunmasını yine yapamadılar. Hücumda ise Kobe Bryant'ın ligin savunma uzmanlarından Bruce Bowen karşısında olayı kişisel bir rekabete dönüştürmesi ve zorlama şutları kaçırdıkça kaçırması maç sonunda 26 9 gibi düşük, "Iversonvari" bir şut yüzdesi ile maçı tamamlamasına neden oldu. Bryant'ın 26 top kullandığı bu maçta Shaq - Payton ikilisinin toplam 26 top kullanmış olması başka söze gerek bırakmıyor. Shaq gibi bir kuvvetin topla daha erken, rakip savunma pozisyon almadan buluşturulmadığı müddetçe Lakers'ın hücumda kısmi felç yaşayacağı bir kez daha ortaya çıktı. 
   
   Ders almak şart 
   Yine de bu mağlubiyet L.A Lakers için Amerikalıların "blessing in disguise" yani "gizli bir lütuf" olarak tabir ettikleri mağlubiyetlerden biri olarak değerlendirilebilir. Zira play - off öncesinde Spurs karşısında alınan bu yenilgi Lakers'a şapkasını önüne alıp hücumda ve savunmada yaşadığı sorunları yeniden gözden geçirip, yeni çareler üretmesini sağlama imkanı verecektir. 
   
   HAFTANIN TAKIMI 
   SAN ANTONIO SPURS 
   SAN Antonio haftaya, play - off yarışında yer almak için vargüçleri ile çabalayan ve her maça final havasıyla çıkan Utah ve Cleveland'ı yenerek başladı. Sonra Sacramento'yu ve ardından deplasmanda Lakers'ı yenerek öz güvenlerini arttırıcı 4 galibiyet aldı. 
   
   BU MAÇ KAÇMAZ 
   SACRAMENTO-LA LAKERS 11 Mart Pazar 
   İKİ ezeli rakibin normal sezon içindeki 4. ve son randevusundan çıkacak sonucun Pasifik Grubu sıralamasının ve Batı Konferansı play-off tablosuna son şeklini vermesi ihtimali çok yüksek. Kings sahasında zor yenilen bir takım ama ibre 51 Lakers'dan yana. 
   
   HAFTANIN OYUNCUSU 
   DIRK NOWITZKI Dallas Mavericks 
   KLİŞE olacak belki ama, Dallas'ın Alman forveti Dirk Nowitzki geçen hafta gerçekten tam bir Alman panzeri gibi ortalığı yakıp yıktı. Dallas'ın 3 - 0 ile kapadığı haftada 2.13'lük All-Star forvet 32.0 sayı 57.1 Şut İsabeti 11.6 ribaund 4.0 asist 1.3 top çalma 1.0 blok ortalamaları elde etti. 
   
   NE DEDİN NE DEDİN 
   "Bu yenilgide iki suçlu var. Birisi ben, diğeri de "Yaz Saati" uygulamasını icat eden salak. 1 saat daha fazla uyusaydım her şey farklı olabilirdi." Shaquille O'Neal'a göre Spurs'e yenilmelerindeki en önemli faktörlerden biri kış saatine göre öğlen 12 30'da oynanması gereken maçın saatlerin o gün 1 saat geri alınmasından dolayı 11 30 gibi erken saatte oynanması. 
   "Biz Spurs vanilyalı dondurma gibiyiz. Kimse bizi fazla dikkate almıyor. Lakers ise acayip gösterişli isimlere sahip, çekici çikolatalı dondurma gibi. Herkes onlara ilgi gösteriyor." Spurs forveti Bruce Bowen iki takım arasındaki "reyting farkını" bu benzetmeyle anlatmaya çalıştı. 
   "Daha önce de bunu açık bir şekilde dile getirdim. Eğer öldükten sonra beni Hall - Of - Fame'e seçerlerse, katılım törenine kesinlikle katılmayacağım". Yıllardır Hall - Of - Fame'e seçilmeyi bekleyen 72 yaşındaki eski NBA oyuncusu ve coachu ve aynı zamanda yorumcu Johnny "Red" Kerr'ün ilginç açıklaması. 
   
   SAYILARLA GEÇEN HAFTA 
   2076 Lakers'ın 40 yaşındaki forveti Karl Malone geçen hafta 19 yıllık NBA kariyerindeki 2076. top çalmasını gerçekleştirdi ve en çok top çalan 9. oyuncu oldu. 
   100 Hidayet Türkoğlu, Lakers maçında bu sezonki 100. üç sayılık basketini attı. Hido, 3 sayı krallığında 44.8 isabet oranıyla 4. durumda. 
   6 Basketbol dünyasının en büyük onursal ödülü olan "Hall - Of - Fame", yani Ünlüler Holü'ne girme şerefini bu yıl yaşayacak olan 6 isim açıklandı. Bugüne kadar sadece 253 isim ile 5 takımın kabul edildiği Hall of Fame'e bu yıl katılacak 6 yeni üye şu isimlerden oluşuyor NBA tarihinin en iyi 50 oyuncusundan biri olan 1995'te Houston forması ile NBA şampiyonluğu yaşayan Portland ve Houston'ın unutulmaz All - Star'ı Clyde Drexler, Phoenix Suns Başkanı ve WNBA'in kurucularından Jerry Colangelo, efsane oyuncu ve coach Bill Sharman, 1984 Olimpiyat şampiyonu olan ABD takımının yardımcı kaptanı ve ilk bayan Harlem Globetrotters oyuncusu Lynette Woodard, 1956'da Yılın Çaylağı seçilen, bir maçta geçirdiği sakatlık sonucu felç olup, 1970'de 36 yaşındayken hayatını kaybeden Maurice Stokes ile Avrupa'nun en büyük guardlarından biri olan eski Yugoslavya Milli Takımı oyuncusu Drazen Dalipagic. 
   2 Indiana'daki ilk sezonunda takımına Merkez Grubu şampiyonluğunu kazandıran coach Rick Carlisle, böylece Pat Riley'den sonra coachluk kariyerinin ilk 3 yılında 3 defa grup şampiyonluğu kazanan 2. coach oldu. Carlisle önceki iki sezon da Detroit Pistons ile iki defa Merkez Grubu şampiyonluğunu kazanmıştı. 
   
   HAFTANIN OLAYI 
   San Antonio Spurs'un Los Angeles Lakers'ın 11 maçlık galibiyet serisini sona erdirmesi. 
   
   HAFTANIN BEŞİ 
   Dirk Nowitzki Dallas 
   Kevin Garnett Minnesota 
   Richard Jefferson New Jersey 
   Steve Nash Dallas 
   Emanuel Ginobili San Antonio 
   
   NBA'de dün 
   Utah Jazz-Memphis Grizzlies 92-81 
   
   
</TEXT>
</DOC>
