<DOC>
<DOCNO> 223412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sondun41.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Arnavut ve Barış Gücü askerleri çatıştı 
</HEADLINE>
<TEXT>

     Kosova'da uluslararası yönetim ve yerel yöneticilerin protesto gösterilerine son verilmesi çağrılarına rağmen, bazı kentlerde gösteriler düzenlendi. 
     Priştine'nin 10 kilometre kuzeyindeki Obiliç kasabasında öğle saatlerinde Sırplarla Arnavutların çatıştığı, Kosova Barış Gücü KFOR mensuplarının Sırpları tahliye etmesinin ardından, Sırp kilisesinin ateşe verildiği bildiriliyor. 
     Çatışmaların dün en yoğun olduğu Mitroviça'nın güney kesimindeyse KFOR engelini aşmak isteyen göstericiler, KFOR güçleriyle çatışmalarının ardından Sırp kilisesini ateşe verdi. 
     Priştine'de ise Priştine Üniversitesi öğrencileri, şiddet eylemlerini öğretim görevlileriyle birlikte protesto etti. Faillerin yakalanarak cezalandırılmalarını isteyen göstericiler, Kosova Meclisi'nden de bağımsızlık ilan etmesi talebinde bulundu. 
     Öğrenciler, olaysız geçen protesto gösterisinin ardından, Priştine'nin 2 kilometre dışındaki Çaglaviça Sırp köyüne yakın Veternik'te toplandılar. 
     Sırp köyüne yürümek isteyen 2 bin gösterici, KFOR engeliyle karşılaştı. KFOR güçleri, göstericileri dağıtmak için gözyaşartıcı gaz kullanırken, çıkan olaylarda her iki taraftan da yaralananlar oldu. 
     Bu arada, Ferizovik kentinde yakılan kiliseyi görüntülemek isteyen Yunan gazeteciler saldırıya uğradı. 
     KFOR mensupları olaya müdahale ederek, gazetecileri bölgeden çıkardılar. 
     Gilan, Yakova, Prizren, Poduyeva ve diğer yerleşim birimlerinde de protesto gösterileri yapılıyor. 
     
</TEXT>
</DOC>
