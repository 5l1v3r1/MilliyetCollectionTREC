<DOC>
<DOCNO> 224051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sonspo01.html </URL>
<DATE> 2004/03/20/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Özberk Futbolcularım büyük maçlarda daha iyi oynuyorlar... 
</HEADLINE>
<TEXT>

     Diyarbakır Teknik Direktörü Sakıp Özberk, futbolcularının büyük maçlara daha çok motive olduklarını söyledi. 
     Özberk, maçtan sonra yaptığı açıklamada, kendileri için zor bir maç olduğunu ancak Beşiktaş için daha da önemli bir maç olduğunu kaydetti. 
     Sezon başında, lig bitimi için 36 puanı geçmeyi hedeflediklerini ifade eden Özberk, ''Birdenbire kendimizi UEFA yarışındaki takımlar arasında bulduk. Futbolcularım, büyük maçlara daha çok motive oluyorlar'' dedi. 
     Golü bulduktan sonra Beşiktaş'ın üzerlerine gelmeye başladığını belirten Özberk şöyle devam etti 
     ''Beşiktaş'ta ligin ilk yarısına göre bir gerileme var. Bu, bütün futbolcularda var. Biz de bundan istifade ettik. İlk yarıda gol atan taraftık. Her iki takımın da değerlendiremediği pozisyonlar oldu. Böyle keyifli bir maç için futbolcularımı kutluyorum. Hakem, maçı iyi yönetti. Dozajı öyle yüksek bir maçtı ki, hakem bundan daha iyisini yapamazdı. Ben, şahsen memnunum.'' Beşiktaş Teknik Direktörü Mircea Lucescu ise Diyarbakırspor'u tebrik ettiğini, rakiplerinin akıllı ve müthiş bir şevkle oynadıklarını belirterek, ''Biz de iyi oynadık. Ama inanılmaz hatalar yaptık. Özellikle tecrübeli futbolcularım böyle hatalar yapmamalıydılar'' diye konuştu. 
     Sergen'in golünün geçerli olduğunu kaydeden Lucescu şöyle konuştu 
     ''Bu gol verilseydi farklı olurdu. Ekip kapalı bir defansa karşı iyi oynuyordu. 2 kontratağı durdurmalıydık. Bu atakları durduracak fauller yapmalıydık. Ama şimdiye kadar 90 sarı ve kırmızı kart gören futbolcularımın faul yapacak cesareti kalmadı. Rakiplerimiz daha agresif ve etkili oynadı. Her şartta Diyarbakırspor'u tebrik ediyorum. Galibiyeti hak ettiler. Ancak lig sürüyor.'' Beşiktaş Futbol Şube Sorumlusu Asbaşkanı Haşmet Bedii Kürüm de, artık Fenerbahçe'nin kaybetmesini beklemekten başka çareleri kalmadığını söyledi. 
     Menajer Sinan Engin ise maça iyi başladıklarını, Sergen'in golünün sayılması durumunda sonucun böyle olmayacağını belirterek, ''Taraftarlarımızdan özür diliyoruz. Kötü oynadık. Önemli bir yara aldık. Ama mücadelemizi sürdüreceğiz'' dedi. 
     
</TEXT>
</DOC>
