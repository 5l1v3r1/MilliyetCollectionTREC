<DOC>
<DOCNO> 207963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/sontur25.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Kültürel zenginliğimizin öne çıkarılması 2010'un önceliği 
</HEADLINE>
<TEXT>

     Başbakan Recep Tayyip Erdoğan, kültürel mirasın korunmasını, Türkiye'nin muhteşem kültürel çeşitlilik ve zenginliğinin öne çıkarılmasını, 2010 turizm vizyonunun bir numaralı önceliği saydıklarını bildirdi. 
     Başbakan Erdoğan, Kültür ve Turizm Bakanı Erkan Mumcu ile Lütfi Kırdar Uluslararası Kongre ve Sergi Sarayı'nda düzenlediği basın toplantısında, ''Türkiye'nin 2010 turizm vizyonu ve 2. hamle dönemine ilişkin hükümetin turizm politika ve hedeflerini'' açıkladı. 
     Başbakan Erdoğan, 2004-2006, 2006-2010 dönemleri için hazırlanan program ve projeleri dile getireceğini belirterek, bunların özünde vizyon kavramının saklı olduğunu söyledi. 
     Türkiye'nin, sorunları olan ancak potansiyeli de çok büyük bir ülke olduğunu ifade eden Erdoğan, turizmi sadece ekonomik bir olgu olarak görmediklerini kaydederek, şöyle dedi 
     ''Bizim turizm vizyonumuzun temelinde ülkemizi, kültürümüzü ve insanımızı kendi doğallığı, gerçekliği ve güzelliği içinde ortaya koyma düşüncesi vardır. Onun içindir ki, vizyonumuzun temelinde tesis ve işletme odaklı bir anlayış değil, çevre odaklı bir turizm yaklaşımı vardır. Bu nedenle kültürel mirasımızın korunmasını, Türkiye'nin muhteşem kültürel çeşitlilik ve zenginliğinin öne çıkarılmasını, 2010 turizm vizyonumuzun bir numaraları önceliği saydık.'' Başbakan Erdoğan, kültür ve turizm bakanlıklarının birleştirilmesi ile bu önceliğin hayata geçirilmesi için gereken örgütsel altyapıyı oluşturmayı amaçladıklarını, bu sayede önümüzdeki dönemde turizm ekonomisinin yarattığı dinamizmin kültürel çevre duyarlılığı ile birleşerek Türkiye'yi rakipsiz kılacak bir sinerjiye dönüşeceğini söyledi. 
     Yıllarca duyarsız yönetimlerin kültürel varlıklarımızın ziyarete açılmasından elde edilen gelirleri, bu gelirlerin kaynağı olan müze ve ören yerlerinin perişan hallerine sırt çevirerek çarçur ettiklerini söyleyen Erdoğan, kendilerinin bu yağmaya son vererek, sorumsuzluk ve umursamazlık devrini kapattıklarını, sorumlu ve akılcı yönetim dönemini başlattıklarını ifade etti. 
     Erdoğan, bundan böyle müze ve ören yeri gelirlerini döner sermaye aracılığıyla kültürel mirasın korunmasıyla ilgisi olmayan işlere harcanmayacağını, bu gelirlerin, doğrudan insanlık mirası olan bu eserlere tahsis edileceğini söyledi. 
     Erdoğan, döner sermaye işletmesinin 6 ay gibi bir zamanda borç batağından kurtarılarak kar eden ve kültürel mirasa yılda 50 milyon doların üzerinde kaynak ayırabilen bir işletmecilik yapısına kavuşturulduğunu da kaydetti. 
     Türkiye'nin sahip olduğu kültürel varlıkların büyüklüğünün yanında bu rakamların yeterli olmadığını, yeni proje, yeni program ve yeni kaynaklarla bu pastayı büyütmek gerektiğini kaydeden Başbakan Erdoğan, bu amaçla vergi kanunlarında bir değişiklik yaparak, özel sektörün, şirketlerin ve özel şahısların kültürel mirasın korunması amacıyla hazırlanan projelere katkı niteliğindeki harcamalarını bilançolarına gider olarak kaydedebilmelerine imkan sağladıklarını bildirdi. 
     Erdoğan, ''Lütfen, imkanları müsait olan çok değerli işadamlarımız, adlarının büyüklüğüne yakışır hamiyetperverliklerini kültür mirasımızdan esirgemesinler'' dedi. 
     
     "HERKES SORUMLU" 

     Başbakan Erdoğan düzenlenen basın toplantısında, Türkiye'nin tarihi, doğal ve kültürel zenginliklere sahip güzel bir ülke olduğunu ve bu güzellikleri korumanın ve geliştirmenin herkesin ortak sorumluluğu olduğunu vurguladı. 
     Bu sorumluluğun sadece devlete ve siyasetçilere yüklenemeyeceğini ifade eden Erdoğan, bütün bu medeniyetin herkesin ortak ilgisini beklediğini, hükümetin samimiyetinin bir göstergesi olarak 2004 yılında 100 trilyon lira ilave bir ödenek tahsis ettiğini, bakanlık, Vakıflar Genel Müdürlüğü ve il özel idarelerinin tahsis ettiği kaynaklarla birlikte bu yıl en az 300 milyon dolarlık bir kaynağın kültürel mirası koruma projelerine ayrılmış olacağını bildirdi. 
     Başbakan Erdoğan, en büyük 500 şirketin her birinin 1 eserin hamiliğine talip olduğunu hayal ettiğinde, 3-4 yıl gibi bir zamanda tüm dünyanın ayakta alkışlayacağı bir tablonun ortaya çıkacağını ifade etti. 
     Vizyonlarının verimlilik, rekabet ve sürdürülebilirlik ilkelerine dayandığını vurgulayan Erdoğan, turizm sektörü gibi küresel rekabete açık bir sektörde bu ilkelerin ''olmazsa olmaz'' denilebilecek kadar önemli olduğunu söyledi. 
     Başbakan Erdoğan, Türk turizminin rahmetli Cumhurbaşkanı Turgut Özal ile çıktığı yolda önemli ilerlemeler kaydettiğini, ancak ''1. hamle dönemi'' denilebilecek bu evreden sonra ''2. hamle dönemini'' başlatmanın zamanının geldiğini vurguladı. 
     
     SPOR YATIRIMLARIYLA İLGİLİ PROJELER 

     Erdoğan, Türk turizminin ana ürünü olarak görülen deniz-kum-güneş üçlüsünün önemini küçümseyen bir anlayışa sahip olmadıklarını, turizm vizyonunu oluştururken bir taraftan ana ürünleri dünyadaki yeni eğilimler doğrultusunda değiştirerek geliştirmenin hesaplarını yaptıklarını ve buna paralel olarak başta golf olmak üzere kayak, binicilik, futbol ve daha pek çok turizm dinamiğini barındıran spor yatırımlarıyla ilgili projeler geliştirdiklerini anlattı. 
     Erdoğan, termal kaynakların yanı sıra sağlık ve güzellik alanında rakipsiz bir ürün zenginliğini ortaya çıkarmanın planlarını yaptıklarını ve daha çok kıyı bölgelerinde yoğunlaşan turizm hareketliliğini Anadolu içlerine ve tüm ülke sathına ulaştıracak kapsamlı projeler hazırladıklarını bildirdi. 
     
     SİVİL HAVACILIK 

     Hükümetin 15 bin kilometre duble yol hedefi etap etap hayata geçirildikçe Anadolu'nun turizm potansiyelinin kısa zamanda ürüne, işe, gelire dönüşeceğini kaydeden Erdoğan, turizmi geliştirmek amacıyla atılan önemli adımlardan birisinin de sivil havacılık olduğunu söyledi. 
     Bu sektörün önündeki engelleri bir bir kaldırdıklarını, havaalanı tarifelerini yeniden düzenlediklerini, bazı özel vergileri iptal ettiklerini anlatan Erdoğan, böylece hem Türkiye'nin çeşitli illeri arasında güvenli ve adeta dolmuş gibi işleyen bir hava trafiği oluşacağını, hem de 10 günlüğüne Türkiye'ye gelen turistin, 3-4 gününü Anadolu'nun güzelliklerini keşfetmeye ayırabilmesine olanak sağlanacağını kaydetti. 
     Erdoğan, Türk mutfağının korunması, geliştirilmesi ve tanıtılması konusunda da önemli hazırlıklar yaptıklarını ve bu çerçevede Türk Mutfağı Enstitüsü'nü 2004 yılı içinde İstanbul'dan başlayarak hayata geçireceklerini ifade ederek, 2010 vizyonunun bir diğer önemli unsurunun da ''planlı gelişme kavramı'' olduğunu bildirdi. 
     Başbakan Erdoğan, bu nedenle sadece kapasite ve sayılara odaklanmış tesis-işletme odaklı turizm anlayışını terk ettiklerini, turizm planlamasında insana ve insanın tabiatla sağlıklı ilişkisine yoğunlaşan kalite odaklı turizm anlayışını ve planlama yaklaşımını hayata geçirdiklerini söyledi. 
     Turizmi Teşvik Kanunu'nda yapılan değişikliklerle planlı gelişme, sürdürülebilir ve hızlı büyüme vizyonunun altyapısını tamamladıklarını ifade eden Erdoğan, ''Biliyoruz ki güçlü bir turizm, güçlü bir sektör yapılanmasına bağlıdır. Bundan sonraki süreçte Türk turizmi daha güçlü bir sektör yapısına kavuşacaktır. Sektörün hukuki ve kurumsal sorunlarının giderilmesi için geçen kısa sürede çoğunu gerçekleştirdiğimiz hukuki düzenlemeleri hızla tamamlayacağız. Bu çerçevede hazırlıkları tamamlanan turizm hizmet birlikleri ve meslek birlikleri yasalarını önümüzdeki günlerde meclis gündemine getireceğiz'' dedi. 
     
     2. TURİZM HAMLESİ 

     Başbakan Erdoğan, Türkiye tarihine ''2. turizm hamlesi'' olarak geçeceğine inandığı projeleri 2004-2006 ve 2006-2010 yıllarını içine alan 2 aşamalı bir süreç içerisinde gerçekleştireceklerini kaydetti. 
     Erdoğan, 2010 yılı itibariyle Türk turizminin şu hedefleri gerçekleştireceğini kaydetti 
     ''Toplam yabancı ziyaretçi sayısı 30 milyon turiste ulaşacaktır. Bu rakam, bugünkü gerçekleşmelerin yaklaşık 2 katıdır. Artan ziyaretçi sayılarına paralel olarak uygulayacağımız ürün çeşitlendirme ve zenginleştirme projelerinin sonucunda, bir yılda turizmden elde edeceğimiz toplam gelir 30 milyar dolar olarak gerçekleşecektir. Bu rakam da bugünkü gerçekleşmenin yaklaşık 3 katı büyüklüğündedir. 
     Türkiye'nin kurulu, nitelikli yatak kapasitesi 1 milyonun üzerine taşınacaktır. Bu da 2010 yılına kadar Türkiye'nin kurulu kapasitesinin yaklaşık 2 kat büyümesi demektir. Mevcut kapasite üzerinden yapılan yatırım fiyatlandırma kriterlerini kabul edecek olursak, 7 yılda en az 25 milyar dolarlık yeni yatırımın gerçekleşeceğini öngörebiliriz.'' Erdoğan, bu yatırımların turizm sektörünün doğrudan ilişkili bulunduğu 36 sektör üzerine yaratacağı dolaylı ve zincirleme etkileri gözönüne alındığında, iş ve istihdam sürecinin hangi boyutlarda olacağının da görülebileceğini kaydetti. 
     Erdoğan, turizm sektörünün doğrudan unsurları sayılan konaklama, ulaştırma, yeme-içme, eğlence, rehberlik ve benzeri alanlarda istihdam edilen insan sayısının 3 milyona ulaşacağını, bu rakamın 7 yılda 1.5 milyon kişiye daha sektörde istihdam imkanının doğması demek olduğunu söyledi. 
     
     500 BİN KİŞİYE İŞ İMKANI DOĞACAK 

     Başbakan Recep Tayyip Erdoğan, 2006 yılı itibariyle toplam yabancı ziyaretçi sayısında 20 milyon turist ve 18 milyar dolar gelir düzeyine ulaşılacağını belirtti. Erdoğan, ayrıca yeni yatırımlar ve ürün çeşitlendirmesi sayesinde 3 yıllık süre içinde 500 bin kişiye yeni iş imkanı yaratılacağını kaydetti. 
     Bu hedeflere ulaşacak olan proje, kaynak ve iş planlarını da açıklayan Erdoğan, ''Bizim en önemli ve öncelikle projemiz İstanbul projelerimizdir'' dedi. 
     Sadece İstanbul'un, gerçek potansiyeli ile Türk turizminde hak ettiği yeri almasının, Türkiye'nin hedeflerinin gerçekleşmesi açısından tek başına yükün yarısını taşıyabileceğine işaret eden Erdoğan, bu nedenle İstanbul'a daha fazla özen gösterilmesi gerektiğini ifade etti. 
     Erdoğan, İstanbul Büyükşehir Belediye Başkanı iken çeşitli projeler yapmalarına karşın, Ankara'ya seslerini duyuramadıklarını, ancak şimdi bu projelerini gerçekleştirecek fırsatların ellerinde olduğunu vurgulayarak, ''İstanbul'da en önemli ve öncelikli işimiz, tarihi yarımadanın kurtarılması, korunması ve yeniden İstanbullular'a, Türkiye'ye ve insanlığa kazandırılmasıdır'' diye konuştu. 
     Bu projeleri için kaynak sıkıntısı olmayacağını ifade eden Erdoğan, tarihi yarımadanın bir ''müzekent'' olarak yeniden kazanılması için ihtiyaç duyacakları asıl kaynağın, bilgi birikimi ve sosyal motivasyon olduğunu söyledi. 
     
     PROJENİN PARÇALARI 

     Erdoğan, Haliç, Beyoğlu, Süleymaniye, Zeyrek, Fener ve Balat'ın da bu projelerin önemli parçalarını oluşturduğuna işaret ederek, bu proje kapsamında koruma kurulları, üniversiteler, belediye ve uluslararası kuruluşlarla işbirliği halinde sivil ya da anıtsal mimari eserlerin restore edilerek yeniden kazandırılacağını anlattı. 
     Bu çerçevede sosyal dokunun ihmal edilmeyeceğini, insansızlaştırma ya da dekora dönüştürme yanlışına düşülmeyeceğini vurgulayan Erdoğan, tarihin kültürel dokuya uygun, rekreasyon ve sosyal donatı alanları gerçekleştirilerek, ticari ve turistik fonksiyonlandırmalarda titizlik gösterileceğini söyledi. 
     Tarihi Feshane binasının kültür merkezi olarak, eski Silahtar Santral binasının da müze olarak İstanbul'a yeniden kazandırılacağını bildiren Erdoğan, Camialtı Tersanesi, Perşembe Pazarı ve Salı Pazarı bölgelerinin de İstanbul projeleri içinde yer aldığını kaydetti. 
     Erdoğan, Salı Pazarı'nda Denizcilik İşletmeleri ve Gümrük Müsteşarlığı kullanımına verilmiş olan binalar ve antrepoların, tamamlanmak üzere olan yepyeni bir proje ile dünya çapında bir kültür ve turizm merkezi olarak İstanbul'a kazandırılacağını ifade ederek, Galata Limanı adı verilen bu projenin 250 milyon dolarlık bir yatırımla, yap-işlet-devret modeliyle gerçekleştirileceğini ve projeye bu yıl içinde start verileceğini bildirdi. 
     Kilyos kıyısı ve maden ocakları bölgesinin de İstanbul projelerinin bir ayağını oluşturacağını anlatan Erdoğan, bu bölgenin de mevcut çevreyolları ve havalimanı ile irtibatlandırılarak, yat limanları, golf alanları, günübirlik tesisler ile çeşitli spor, eğlence, dinlenme, kültür ve konaklama gibi tesislerle planlı yatırıma açılacağını kaydetti. 
     
     YENİ TURİZM ÇEVRELERİ 

     Erdoğan, yeni turizm çevreleri oluşturma projeleri bulunduğunu belirterek, buna örnek olarak Tarsus Turizm Bölgesi ve Dalaman Turizm Kenti projelerini tanıttı. 
     Kapadokya ve GAP başta olmak üzere diğer bölgelerin de ürün çeşitlendirme ve kapasite kazandırma projelerinden nasibini alacağını ve bu bölgede yeni golf, kongre ve konaklama projelerinin korumacı ve sürdürülebilir bir anlayışla hayata geçirileceğini anlatan Erdoğan, Diyarbakır, Batman, Gaziantep, Adıyaman, Şanlıurfa, Mardin ve çevresinin entegre bir destinasyon geliştirme vizyonu içinde bu yıl başlatılacak kültür ağırlıklı projelerle yeni bir anlayışa kavuşturulacağını söyledi. 
     Erdoğan, Karadeniz Bölgesi ile Doğu Anadolu'da kış, yayla ve kültür turizmiyle ilgili pek çok proje hazırlandığını, bu çerçevede Türk turizminin dinamosu olan Antalya için de amaçlarının sürdürülebilirlik, planlı gelişme ve ürün çeşitlendirmesi yoluyla mevsimi uzatarak, kapasite kullanım verimliliğini artırmak olduğunu ifade etti. 
     Bunun için bu yıl Antalya turizm çevrelerine 90 trilyon lirayı aşan bir bütçeyle içme suyu, kanalizasyon, katı ve sıvı atık arıtma ve derin deniz deşarjı projelerini başlatarak tamamlayacaklarını belirten Erdoğan, ayrıca Manavgat ve Side çöplüğü gibi çirkin görüntülerden Antalya'yı kurtaracaklarını kaydetti. 
     Erdoğan, Antalya-Alanya bölünmüş yolunun bu yıl sonunda tamamlanacağını, tüneller hariç Antalya-Kemer yolunun da yıl sonuna kadar duble yol standardına getirileceğini, Finike-Demre arasındaki yolun da daha elverişli standartlara getirilmesi işine de bu yıl başlanarak yarısının tamamlanacağını anlattı. 
     Başbakan Erdoğan, Kültür ve Turizm Bakanlığı'nın, yaklaşık 12 bin ilave yatak kapasitesi oluşturacak yeni yatırım alanlarının ve en az 7 adet golf sahasının arazi tahsis işlemlerini tamamlayarak, yatırımlara başlanılmasını sağlayacağını sözlerine ekledi. 
     
     KÜLTÜR VE TURİZM BAKANI MUMCU 

     Kültür ve Turizm Bakanı Erkan Mumcu da, turizm ekonomisinin toplam Türk ekonomisi içinde önemli bir yere sahip bulunduğunu, turizm ekonomisinin Türkiye'nin GSMH içindeki payının yaklaşık yüzde 5 olduğunu söyledi. 
     Turizmin her yıl Türkiye'ye döviz cinsinden 10 milyar dolar gelir ve 1.5 milyon kişiye doğrudan istihdam sağladığına işaret eden Mumcu, bu rakamın kayıtlı istihdamın dörtte birini oluşturduğunu kaydetti. 
     Bakan Mumcu, Türk turizminin potansiyeli ve imkanlarının çok daha büyük olduğunu, ancak bu potansiyeli ürüne, yatırıma, istihdama ve gelire dönüştürmenin başlı başına bir vizyon ve proje meselesi olduğunu bildirdi. 
     AK Parti'nin seçim beyannamesinde, hükümet programında ve acil eylem planında ifadesini bulan turizm vizyonunun, aradan geçen 1 yıl içinde ciddi hazırlıklarla somut hale getirildiğini anlatan Mumcu, bütün Türkiye'nin ve sektör temsilcilerinin özlediği ve beklediği yepyeni bir vizyonu ve anlayışı bugün ortaya koyacaklarını sözlerine ekledi. 
     Toplantıda, Türkiye'nin turizm bölgelerini tanıtan film gösterisi de yapıldı. 
     
</TEXT>
</DOC>
