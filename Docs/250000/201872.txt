<DOC>
<DOCNO> 201872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/sontur14.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Mevlana'ya ziyaretçi akını... 
</HEADLINE>
<TEXT>

     Mevlana Müzesi, bu sabah erken saatlerden itibaren ziyaretçi akınına uğradı. Müzeyi, 4 saatte yaklaşık 4 bin kişinin ziyaret ettiği belirtildi. 
     Mevlana Müzesi Müdürü Erdoğan Erol, AA muhabirine yaptığı açıklamada, 10 Aralık'ta başlayan Mevlana'nın 730. Vuslat Yıldönümü Anma Törenleri nedeniyle düzenlenen etkinlikler kapsamında müzeyi ziyaret edenlerin sayısında, ciddi artış olduğunu söyledi. 
     Kış döneminde turistlerin fazla ilgi göstermediği Mevlana Müzesi'ni, törenlerin başladığı gün olan 10 Aralık'ta 1200 kişinin ziyaret ettiğini belirten Erol, 11 Aralık'ta 1300, 12 Aralık Cuma günü ise 2 bin 600 kişinin müzeye giriş yaptığını bildirdi. 
     Hafta sonu olması ve iki ayrı sema gösterisi düzenlenmesi nedeniyle bugün Konya dışından çok sayıda kişinin kente geldiğini ifade eden Erol, ''Öğleyin düzenlenecek gösteri için turistler, sabahın erken saatlerinden itibaren müzeye gelmeye başladı. Yoğunluk nedeniyle müze girişinde uzun kuyruklar oluştu. 4 saat içinde, yaklaşık 4 bin kişi müzeye giriş yaptı'' dedi. 
     Yoğunluğun akşam saatlerine kadar sürmesini beklediklerini söyleyen Erol, ''Bugün ziyaretçi sayısının 10 bine ulaşmasını bekliyoruz. Özellikle törenlerin son 3 gününde yabancı turistlerin de gelmesiyle yoğunluk daha da artabilir'' diye konuştu. 
     
</TEXT>
</DOC>
