<DOC>
<DOCNO> 219478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sondun45.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Haiti'li isyancılar silahlarını bırakıyor 
</HEADLINE>
<TEXT>

     Haiti'de, isyancıların lideri Guy Philippe, kendisine bağlı güçlerin silahlarını bırakacağını ve başkent sokaklarında devriye gezmeyeceğini açıkladı. 
     Philippe, başkent Port-au-Prince dışında düzenlediği basın toplantısında, uluslararası güvenlik güçlerinin, devrik Devlet Başkanı Jean-Bertrand Aristide yandaşlarını silahsızlandırmak için Haiti'ye hareket etmesi üzerine bu kararı aldığını söyledi. 
     Kendisini dün, ordunun ve polisin lideri ilan eden Philippe, ''Artık, Haiti halkını korumaya söz veren, bunu garanti eden yabancı askerler var. Silahlarımızı teslim etmeye karar verdik'' dedi. 
     Aristide, başkent kapılarına dayanan isyanın ardından pazar günü ülkesinden ayrılarak sürgüne gitmiş, daha sonra ABD'nin darbesiyle karşı karşıya olduğunu açıklamıştı. ABD, Aristide'in iddialarını yalanlamıştı. 
     
</TEXT>
</DOC>
