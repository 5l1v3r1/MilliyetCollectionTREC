<DOC>
<DOCNO> 223132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/soneko47.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK Başkanı Cuma günü Kobi piyasalarının startını vereceğiz 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, İstanbul'da Cuma günü KOBİ Piyasaları A.Ş.'nin startını vereceklerini belirterek, ''Bu anlamda ABD'deki Nasdaq benzeri elektronik ortamda işlem gören bir piyasayı KOBİ'ler açısından uygulamaya geçireceğiz'' dedi. 
     SPK ve İstanbul Sanayi Odası İSO işbirliğiyle düzenlenen ''Sermaye Piyasaları Tanıtım ve Bilgilendirme'' seminerinde konuşan Cansızlar, sanayi-sermaye piyasası işbirliğinin hem şirketler ve sanayi, hem de sermaye piyasaları açısından çok önemli olduğunu vurguladı. 
     Türkiye'deki ekonomik dengelerin giderek yerine oturmaya başladığını belirten Cansızlar, iki önemli kriz nedeniyle halka açılan şirket sayısının 2001'de 1, 2002'de 4, 2003'te 2 olduğunu anımsatarak, ''2004'te henüz 1. Bu arada 11'e yakın şirket halka açılmak üzere bize başvurdu. Bunun artacağını umut ediyoruz'' diye konuştu. 
     İMKB'ye kote edilen şirket sayısının 300'e yakın olduğunu, halka arz edilen şirket sayısının da 600'ü aştığını bildiren Cansızlar, ''Şirket sayılarının çok fazla olduğunu söylemek mümkün değil. Halka açıklık oranları da maalesef yüzde 30 seviyesinde, bu da çok yüksek değildir'' dedi. 
     Bütün olumsuzluklara, geçmişteki krizlere rağmen İMKB'nin reel ekonomiye 24 milyar dolar civarında katkı sağladığını belirten Cansızlar, son günlerde faizlerdeki düşüşlerle tasarruf araçlarının sermaye piyasalarına yönlendiğini vurguladı. 
     SPK Başkanı Cansızlar bir şirketin halka arza başvurmasıyla likidite imkanının çok daha kolay olduğunu ve halka arz neticesinde şirketin prestijinin arttığını dile getirerek, kurumlar vergisinin halka açılma oranlarına paralel bir şekilde düşürülmesinde büyük yarar olduğunu kaydetti. 
     Şirket skandallarından sonra kurumların iyi yönetilip yönetilmediği hususunun önem arz etmeye başladığına dikkat çeken Doğan Cansızlar, uygulamaya geçirdikleri kurumsal yönetim ilkelerini de yavaş yavaş izahnamelere yerleştirmeye başlayacaklarını bildirdi. 
     
     FONLAR BORSAYA GELİYOR 
     Doğan Cansızlar Bireysel Emeklilik Sistemi'nin BES şu anda çok başarılı bir şekilde uygulandığını ifade ederek, ''Bu yıl içerisinde Borsa'da işlem görecek fonların düzenlemesini bitiriyoruz. Yine onlara yatırım yapan fon müessesesini gündeme getiriyoruz. Finansal araçları çeşitlendirmek için çalışmalarımız var'' diye konuştu. 
     İMKB'nin prestij borsası olduğunu belirten Cansızlar, vadeli işlemler piyasasını da bu yıl İzmir'de açacaklarını bildirdi. KOBİ piyasaları ile ilgili bir düzenleme yaptıklarını ve çalışmaların devam ettiğini anlatan Cansızlar, şunları kaydetti 
     ''Burada Cuma günü Sanayi ve Ticaret Bakanı Ali Coşkun, TOBB Başkanı Rifat Hisarcıklıoğlu, İMKB Başkanı Osman Birsen ve banka genel müdürleriyle biraraya geleceğiz. KOBİ Piyasaları Anonim Şirketi'nin startını vereceğiz. Bu anlamda ABD'deki Nasdaq benzeri elektronik ortamda işlem gören bir piyasayı KOBİ'ler açısından uygulamaya geçireceğiz. Buradaki kotasyon koşulları biraz daha farklı olacak, maliyetler çok daha farklı olacak. Bu piyasaları Anadolu'nun ayağına götürüyoruz. Burada yastık altındaki tasarrufların gerçek manada reel sektör finansmanında kullanılmasına yardımcı olacak bir mekanizmayı inşallah çok kısa sürede hayata geçireceğiz.'' Doğan Cansızlar, sermaye piyasasının 2004 sonunda hem teknik hem de hukuki altyapı olarak AB direktifleri ve uluslararası sermaye prensipleri çerçevesinde modern olmasına çalışacaklarını aktardı. 
     
     EKONOMİK DEMOKRASİNİN YAYGINLAŞMASI 
     SPK Ortaklıklar Finansmanı Dairesi Başkanı Vahdettin Ertaş da, finansman kaynaklarının çeşitlendirilmesi, vadenin uzatılması ve maliyet avantajlarının sermaye piyasası araçlarının kullanımını zorunlu hale getirdiğine işaret etti. 
     Kurumsal Yatırımcılar Daire Başkanı İbrahim Dönmez ise tüm girişimcileri sermaye piyasasının sağladığı finansman imkanlarından yararlanmaya, böylece ekonominin büyümesine, istihdamın artışına ve ekonomik demokrasinin yaygınlaşmasına katkıda bulunmaya davet ettiklerini söyledi. 
     Kurumsal yatırımcı eksikliğinin zaman içinde azalacağını belirten Dönmez, KOBİ borsaları konusuna da yaklaşık 1 yıl içinde başlayacaklarını bildirdi. 
     
</TEXT>
</DOC>
