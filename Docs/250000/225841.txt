<DOC>
<DOCNO> 225841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/soneko48.html </URL>
<DATE> 2004/03/26/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
TSKB, 41 trilyon lira net kar açıkladı... 
</HEADLINE>
<TEXT>

     Türkiye Sınai Kalkınma Bankası TSKB geçen yıl 41 trilyon lira net kar açıkladı. 
     TSKB'nin bugünkü olağan genel kuruluna ilişkin yapılan açıklamada, TSKB'nin 2003 yılında, enflasyona göre düzeltilmiş brüt karını 91 trilyon liraya çıkardığı ve brüt kar üzerinden 50 trilyon lira kredi ve diğer alacaklar için karşılık ayırdıktan sonra net 41 trilyon lira kar elde ettiği bildirildi. 
     Açıklamada, 2003 yılı dönem sonu karının kanuni ve anasözleşme uyarınca ayrılması gereken yedeklerden sonra kalan 28,5 trilyon lirasının hisse senedi verilmek sureti ile dağıtılacağı belirtildi. 
     Bankanın aktif büyüklüğünün yüzde 18'lik artışla 1 milyar 158 milyon dolara ulaştığı ve geçen yıl özel sektör yatırımlarını finanse etmek için 260 milyon dolar kredi kullandırıldığına yer verilen açıklamada, bankanın kredi portföyünün 690 milyon dolar olduğu, 79 trilyon lira tutarındaki takipteki kredilere yüzde 100 oranında karşılık ayrıldığı ve sermaye yeterlik oranının da yüzde 32.3'e yükseldiği kaydedildi. 
     TSKB Genel Müdürü Halil Eroğlu, TSKB'nin reel sektöre kaynak yaratma konusunda son derece başarılı bir banka olduğunu, yeni kaynakların sağlanması konusunda çeşitli kuruluşlarla görüşmeler yapıldığını bildirdi. 
     Eroğlu, ''Avrupa Birliğine giriş sürecindeki olumlu gelişmeler kaynak yaratma imkanlarını artıracaktır'' dedi. 
     
</TEXT>
</DOC>
