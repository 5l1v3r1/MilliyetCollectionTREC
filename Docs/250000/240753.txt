<DOC>
<DOCNO> 240753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sonspo29.html </URL>
<DATE> 2004/05/17/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Galatasaray, UEFA Kupası'nı kazandığı günü unutmuyor... 
</HEADLINE>
<TEXT>

     Galatasaray Kulübü, UEFA Kupası'nı kazanmalarının 4. yıldönümünü unutmadı. 
     Sarı-kırmızılı kulübün resmi internet sitesi ''www.galatasaray.org''dan taraftarlara yapılan çağrıda, bugün işyerlerine veya okullarına UEFA Kupası şampiyonluğunu hatırlatacak simgelerle gidilmesi istenildi. 
     Siteden yapılan çağrıda, şöyle denildi 
     ''Biliyoruz, futbolda geçmiş yoktur, hep bugün vardır. Ama 17 Mayıs 2000, Galatasaray'a gönül verenler için bir ilk olarak her zaman o özel yerini koruyacaktır. 17 Mayıs, UEFA Kupası'nı kazandığımız gecenin 4. yıldönümü. Gelin, o günü hep birlikte yaşamımızda küçük bir değişiklik yaparak anımsayalım ve kutlayalım. 4 yıl önce Parken stadında maç seyredebilme şansına erişenler, televizyon başında o unutulmaz anları yaşayanlar, bugün işyerlerine, okullarına 17 Mayıs'ı hatırlatan bir simgeyle, bir rozet, bir kravat ya da mümkünse sarı-kırmızı formayla gidelim. 
     Türkiye'nin gururu olduğumuzu, Türkiye'nin futbol tarihini değiştiren adımı atan kulübün taraftarları olduğumuzu hatırlamanın, unutanlara hatırlatmanın zamanıdır.'' Siteden yapılan diğer bir açıklamada, UEFA Kupası'nın kazanıldığı gün ile doğum günü aynı olan ve 32 yaşına giren Ergün Penbe de kutlandı. 
     
</TEXT>
</DOC>
