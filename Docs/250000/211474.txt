<DOC>
<DOCNO> 211474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/soneko35.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan 2004'te vergiler daha etkin denetlenecek 
</HEADLINE>
<TEXT>

     Maliye Bakanı Kemal Unakıtan, bu sene daha fazla matrah farkı yakalanmasının kayıtdışılığın yükselmesinden ileri gelmediğini, vergi denetiminin daha etkin olmasından kaynaklandığını kaydetti. 
     Unakıtan, 2004 yılında daha etkin bir vergi denetimi olacağını belirtirken, bu konuda sektörler arasında daha riskli olanları seçeceklerini söyledi. 
     2002 yılında konsolide bütçe giderlerinin GSMH'ye oranının yüzde 42.3 iken 2003'te yüzde 39.2'ye düştüğünü kaydeden Unakıtan, bütçenin GSMH'ye oranının giderek düşmesi gerektiğine dikkati çekti. 
     Bununla ilgili ''kayıtdışı ekonomi 2003 yılında gittikçe artıyor, Vergi Barışı da hedefine varmamış'' yönündeki haberler üzerine Unakıtan, bunların düz mantıkla varılan sonuçlar olduğunu kayderek, şöyle devam etti 
     ''Bunu ileride açıklayacağım. Zaman zaman yanlış değerlendirmeler oluyor. Mesela faiz dışı fazlayı hesaplarken, bütçe rakamları her ay değişir, her ayın ayrı bir özelliği vardır maliyede. 
     Bu sene en yüksek tahsilat oranını yaşadık. Tahakkukun tahsilata oranı yüzde 93, geçmiş senelerde bu yüzde 91, yüzde 90 ya da daha düşük oldu.'' Bunun üzerine, gazetecilerin ''Gazetecileri suçluyorsunuz. Kayıt dışını siz nasıl ölçüyorsunuz '' sorusuna Unakıtan, ''Ben sizi suçlamıyorum. Medya vazifesini yapıyor. Sizin göreviniz kamuyu aydınlatmak. Bunu yaparken, yanlış anlaşılmalara meydan verilmemesi için söyledim'' dedi. 
     Unakıtan daha sonra, hükümetin, kamunun genel ekonomi içindeki payının düşmesi ve özel sektöre dayalı serbest piyasa ekonomisine bağlı bir hükümet olduğunu belirterek, ''Biz istiyoruz ki bundan sonra yatırımlar, özel sektör tarafından yapılsın. İhracat, üretim, istihdam, özel sektör ağırlıklı olsun. O zaman bu memleketin ayakları daha sağlam basar'' şeklinde konuştu. 
     
     VERGİ İDARESİNDE STRATEJİK PLAN 
     Unakıtan, Gelirler Genel Müdürlüğü'nün vergi idaresi alanında gelişmeleri sağlamak ve sunulan hizmet kalitesini artırmak için 2004-2006 yıllarını kapsayan stratejik plan oluşturma sürecini başlattığını bildirdi. 
     Bu planla gelir idaresini geliştirmek suretiyle tüm mükellefler için daha adil ve etkin bir vergileme anlayışını hayata geçirmeyi amaçladıklarını kaydeden Unakıtan, stratejik planla ilk defa gelir idaresi için bir misyon tanımı yapıldığını söyledi. 
     ''Bunları söyleyip duruyoruz ama eskiler bir şey yapmadı manasında değil. Onu yanlış anlamayın benden önceki maliye bakanları da, bizden önceki hükümetler de bu hususta kıymetli hizmetler yapmıştır'' diyen Unakıtan, şöyle devam etti 
     ''Kendimizi metetmek için size söylemek istemiyorum. Bu işi kurumsallaştırmak istiyoruz. Benim burada olmam, bu sandalyede olmam önemli değil. Benim oturduğum sandalye geçici. Bugün var, yarın yok. Başkası gelecek oturacak. Ama bu işin Türkiye'nin menfaatine açısından yürümesi lazım. Bu koltuğa kim gelirse gelsin, onun vazifezi bu kayıt dışı ekonomiyi hergün biraz daha azaltmak olmalıdır. Biz şimdi bir misyon, hedef belirliyoruz. Bu hedef üzerinde bunun da kurumsallaşması lazım.'' 
     
     PLAN İÇİN DESTEK 
     Stratejik Plan'ın hayata geçirilmesi için, kamuoyu ve çalışanlardan destek istediklerini ve bu desteği gördüklerini kaydeden Unakıtan, bununla ilgili vergi idaresinin yeniden yapılandırılması için, TÜSİAD'ın Vergi Konseyi ile yaptığı çalışma örneğini verdi. 
     Unakıtan, bu konuda sivil toplum örgütlerinde gerekli destek ve yardımı gördüklerini kaydetti. 
     
</TEXT>
</DOC>
