<DOC>
<DOCNO> 236441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sondun34.html </URL>
<DATE> 2004/05/01/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Viyana'da 1 Mayıs kutlamalarına 120 bin kişi katıldı... 
</HEADLINE>
<TEXT>

     Avusturya'da 1 Mayıs kutlamaları genel olarak olaysız geçti. 
     Ana muhalefet konumundaki Sosyal Demokrat Parti'nin SPÖ başkent Viyana'da belediye sarayı önünde düzenlediği kutlamalara yaklaşık 120 bin kişi katıldı. 
     Katılımcılar, ''eşit işe eşit ücret'', ''sosyal adalet istiyoruz'', ''hükümet istifa'' sloganları attı. 
     SPÖ Genel Başkanı Alfred Gusenbauer yaptığı konuşmada, AB'nin genişleme sürecini anımsatarak, ''Bugün Avrupa'da tarih yeniden yazıldı ve kıtamızın en büyük barış projesi tamamlandı'' dedi. 
     Gusenbauer, Hıristiyan demokrat eğilimli Halk Partisi ÖVP ile aşırı sağ eğilimli Özgürlükçüler Partisi'nin FPÖ oluşturduğu koalisyon hükümetini de eleştirdi ve hükümetin istifa etmesi gerektiğini savundu. 
     Geçen hafta sonu yapılan cumhurbaşkanlığı seçimini SPÖ'nün adayının kazandığını hatırlatan Gusenbauer, ''Cumhurbaşkanlığı seçim sonuçları hükümetin mutlak çoğunluğu kaybettiğini açıkça gösterdi. Hükümet ya istifa etmeli ya da erken seçim kararı almalı'' diye konuştu. 
     Belediye sarayı önündeki tören alanına SHP ve CHP yandaşları, ''Türkiyeli sosyal demokrat yoldaşlarımız'' anonsu ile alındı. 
     Bu arada, 1 Mayıs kutlamaları nedeniyle ülke genelinde otobüs, tramvay, metro, tren gibi toplu taşıma araçları yerel saatle 13.00'a kadar çalışmadı. 
     
</TEXT>
</DOC>
