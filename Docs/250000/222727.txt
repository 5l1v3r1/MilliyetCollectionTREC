<DOC>
<DOCNO> 222727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sondun36.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum tarafı rahatsız De Soto'nun sunduğu yeni belgede neler var 
</HEADLINE>
<TEXT>

     BM Genel Sekreteri'nin Kıbrıs Özel Temsilcisi Alvaro de Soto'nun dün taraflarla dolaylı görüşmeler çerçevesinde ayrı ayrı yaptığı görüşmede al-ver sürecini başlatmak amacıyla sunduğu yeni belgeden, Rum tarafının rahatsız olduğu bildirildi. 
     Rum basınına göre, de Soto'nun belgesini ''Türk görüşlerine daha fazla ağırlık verildiği'' gerekçesiyle ''dengesiz'' olarak niteleyen Rum tarafı, belgeden rahatsızlık duydu. Rum tarafı, de Soto'nun yeni belgesinin, ağırlıklı olarak Rumların daha az alıp, daha çok vermesine dayandığı kanısında. 
     Fileleftheros gazetesi, ''derogasyonlar ve güçlendirilmiş iki bölgeliliğin masada olduğunu'' belirttiği haberinde, de Soto ve ekibinin konuları iki kategoriye ayırdığını yazdı. 
     Buna göre, en önemli konular birinci kategoride toplandı ve 12 maddeden oluşuyor. Daha az önemli ikinci kategorinin 7 maddesi var. 
     ''De Soto'nun ekibinin yürüttüğü mantıkla Kıbrıs Rum tarafının daha çok verip, daha az alması gerekmektedir'' görüşünü savunan gazete, yeniden şekillendirilen görüşler içerisinde, Türk tarafının talebi olan AB müktesebatında sürekli derogasyonlar ayrıcalıklar ve iki bölgeliliğin güçlendirilmesi konuları bulunduğunu kaydetti. Gazeteye göre, De Soto'nun yeni belgesi, Rum yönetimi lideri Tasos Papadopulos'un ortaya attığı ve başkanlık konseyi üyelerinin sayısının artırılması, asliye mahkemesi kurulması ve iade edilecek bölgelerin BM denetimine verilmesi gibi konuları da içeriyor. Toprak konusunda, de Soto belgesinde sadece harita yer aldı, detay ise yok. 
     
     TÜRK VE RUM TARAFININ TALEPLERİ 
     Politis gazetesi ise ''25 noktada al-ver olacağını'' yazdı. Gazeteye göre, de Soto belgesi Türk tarafının talep ettiği şu ciddi konuları da içeriyor 
     ''1.AB müktesebatından sürekli sapmalar derogasyon . 
     2.Toprak ayarlaması nedeniyle yer değiştirecek Kıbrıs Türklerinin rehabilite yöntemi. 
     3.Senatoda 24 24 oranının korunması. 
     4.Türkiye'nin AB üyeliğinden sonra da adada Türk askerinin kalması. 
     5.KKTC'nin Türkiye ile özel ilişkilerinin korunması. 
     De Soto belgesi, Rum tarafı için ise diğerleri yanında şu konuları da içeriyor 
     ''1.İade edilecek toprağın denetiminin BM'ye verilmesi. 
     2.Başkanlık Konseyinin 4 Rum, 2 Türk yerine, 6 Rum, 3 Türk üyeden oluşması. 
     3.Başkanlık süresinin 40 ay Rum tarafı, 20 ay Türk tarafı için olması. 
     4.Asliye Mahkemesi kurulması. 
     5.Türkiye kökenlilerin sayısı ve referandumda kimlerin oy kullanacağı. 
     6.Güvenlik. 
     7.Geçici dönem ve çözümle federal organların derhal çalışmaya başlama gerekliliği.'' 
     
     DÖRTLÜ KONFERANS 
     Bu arada, Rum basını, Kıbrıs konusundaki dörtlü konferansın büyük ihtimalle 24 Mart'ta İsviçre'nin Lüzern kasabasında başlayacağını ve BM'nin üç otelde rezervasyon yaptırdığını yazdı. 
     Rumlar ile Türklerin aynı otelde, farklı katlarda kalmasının düşünüldüğü belirtilen haberlerde, Kıbrıs Rum heyeti ve Yunan heyeti aynı katta, Kıbrıs Türk heyeti ile Türkiye'den gelen heyet ise başka bir katta kalacak ve bu süreç 31 Mart'a kadar devam edecek. 
     Haberlerde, dörtlü konferansın Bourgenstock Otel'de olacağı da yer aldı. 
     
</TEXT>
</DOC>
