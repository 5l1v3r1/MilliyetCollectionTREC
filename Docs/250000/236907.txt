<DOC>
<DOCNO> 236907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonsiy02.html </URL>
<DATE> 2004/05/03/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Araştırma görevlisi kadrosu serbest bırakılıyor... 
</HEADLINE>
<TEXT>

     Üniversitelerin araştırma görevlisi kadrolarının kullanımı konusunda yaşadığı sıkıntı AKP iktidarıyla had safaya ulaşırken, hükümetin bu ay içinde boşalan araştırma görevlisi kadrolarının kullanımı konusunda üniversitelere yetki vereceği bildirildi. 
     Geçen hafta, Başbakan Recep Tayyip Erdoğan ile aralarında ODTÜ, Ankara, Gazi, Kocaeli, İTÜ ve Yıldız Teknik üniversitesi rektörlerinin bulunduğu ve 4 saate yakın süren görüşmede üniversitelerin en önemli sorunları arasında yer alan araştırma görevlisi kadrolarının kullanımına ilişkin sıkıntının aşıldığı kaydedildi. Görüşmede, rektörlerin "üniversitelerdeki bilimsel çalışmalar durdu" şeklinde ilettiği sorun üzerine Başbakan Erdoğan'ın devreye girdiği kaydedildi. Erdoğan'ın toplantıya katılan Devlet Bakanı Mehmet Ali Şahin'e çözüm bulunması yönünde talimat verdiği kaydedildi. 
     Şahin'in, araştırma görevlisi kadrolarının serbest hale getirilmesi yönündeki düzenleme üzerindeki çalışmaların sürdüğünü ve en geç bu ay sonunda sorunun çözüme ulaştırılacağını söylediği öğrenildi. Şahin'in, "Mayıs ayında sorununuz çözülecek" dediği toplantıda, rektörlerin özellikle Maliye Bakanlığı'nın el koyduğu araştırma fonlarındaki paraların geri alınması konusu ile vakıflara getirilen yeni düzenleme nedeniyle yaşanılan sorunlara dikkat çektiği, Başbakan Erdoğan'ın da not alarak sorunların çözüme ulaştırılacağını ifade ettiği kaydedildi. 
     Üniversitelerin araştırma görevlilerine ilişkin yaşadığı sıkıntı yükseköğretim kurumlarında geçen bir yıllık süreçte ciddi sorunlar doğurdu. Araştırma görevlisi kodrusundan tez vererek bir üst kadroya atananların yerine yenilerinin alınamaması üniversitelerin araştırma yapamamasına neden olmuştu. 
     
</TEXT>
</DOC>
