<DOC>
<DOCNO> 236507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sonspo23.html </URL>
<DATE> 2004/05/01/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Beşiktaş'ta futbolculara ceza gündemde... 
</HEADLINE>
<TEXT>

     Birinci Süper Futbol Ligi'nin ikinci yarısında inanılmaz bir düşüşe geçen ve son olarak ligden düşmesi kesinleşen Adanaspor'a yenilerek, şampiyonluk ve ikincilik şansını yitiren Beşiktaş'ta futbolculara ağır para cezası verileceği öğrenildi. 
     Beşiktaş Kulübü Yönetim Kurulu'nun 3 Mayıs Pazartesi günü yapacağı olağan toplantısında futbolculara ve teknik heyete ağır para cezası vermesi bekleniyor. 
     Beşiktaş Kulübü Asbaşkanı ve Futbol Şube Sorumlusu Haşmet Bedii Kürüm, Adanaspor maçı sonrası yaptığı açıklamada, pazartesi günü yapılacak yönetim kurulu toplantısında çok önemli kararlar alacaklarını söylemişti. 
     
     ENGİN'DEN TRANSFER HAREKATI 
     Geçen hafta içinde basın toplantısı düzenleyerek sezon sonunda görevi bırakacağını açıklayan Futbol Takımı Menajeri Sinan Engin, yabancı futbolcu izlemek için bu sabah erken saatlerde Belçika'ya gitti. 
     Yine geçen hafta düzenlediği basın toplantısında, ''Anlaştığımız ve anlaşmak üzere olduğumuz futbolcular var ama bunları durdurduk'' diyen Engin'in, buna rağmen yeni gelecek yönetime yardımcı olmak amacıyla futbolcu izlemeye karar verdiği, Jestorovic'in yanı sıra birkaç futbolcuyu daha takip edeceği öğrenildi. 
     
     TAKIM 2 GÜN İZİNLİ 
     Beşiktaşlı futbolcular, Adanaspor yenilgisi sonrası Teknik Direktör Mircea Lucescu'nun verdiği izinle 2 gün dinlenecek. 
     Siyah-beyazlılar, Akçaabat Sebatspor maçının hazırlıklarına 3 Mayıs Pazartesi günü yapacakları antrenmanla başlayacak. 
     
</TEXT>
</DOC>
