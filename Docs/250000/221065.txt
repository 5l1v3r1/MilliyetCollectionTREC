<DOC>
<DOCNO> 221065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sontur19.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP, mali krizi aşmak için Genel Merkez otoparkını satıyor 
</HEADLINE>
<TEXT>

     ANAP yönetimi, mali krizi aşmak için genel merkez otoparkını satma kararı aldı. 
     Edinilen bilgiye göre, 3 Kasım seçimlerinin ardından hazine yardımından yoksun kalan ANAP'ta, mali krizi aşmak için genel merkez binasının yanındaki otopark olarak kullanılan arazinin satılmasına karar verildi. 
     3 bin 500 metrekare civarında olan arsanın satılması için Merkez Karar ve Yönetim Kurulu MKYK üyelerinden imza toplanmaya başlandığı belirtildi. 
     Arsanın tahmini bedelinin 2 milyon dolar civarında olduğu ifade edilirken, satıştan elde edilecek gelirin bir kısmıyla İstanbul İl Başkanlığı için yeni bir bina satın alınması düşünülüyor. 
     Partinin kendi mülkü olan İstiklal Caddesi üzerindeki 4 katlı binanın da il başkanlığının yeni binaya taşınmasının ardından gelir getirecek şekilde değerlendirilebileceği belirtildi. Ayrıca, genel merkezde daha önce de yapıldığı gibi yeni tasarruf önlemlerinin alınmasın gündemde olduğu ifade edildi. 

     
</TEXT>
</DOC>
