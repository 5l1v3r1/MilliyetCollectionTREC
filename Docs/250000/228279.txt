<DOC>
<DOCNO> 228279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sonspo31.html </URL>
<DATE> 2004/04/03/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Fenerbahçe liderliğe devam ediyor 
</HEADLINE>
<TEXT>

     Karşılaşma Fenerbahçe'nin 4-2 üstünlüğüyle sona erdi. 
     
     İlk Yarı 

     Birinci Süper Futbol Ligi'nde Fenerbahçe, Akçaabat Sebatspor karşısında ilk yarıyı 3-1 önde kapadı. 
     1. dakikada ani gelişen Akçaabat Sebatspor atağında sağdan ceza alanına giren Selahattin'in sert şutunda, top kaleci Volkan'ın müdahalesine karşın filelere gitti ve konuk ekip 1-0 öne geçti. Golden sonra Fenerbahçeli futbolcular ve teknik direktör Christoph Daum, topun Selahattin'e atıldığı sırada taca çıktığı yönünde itirazda bulundu. 
     4. dakikada Petkov'un sağdan kullandığı serbest atışta, Tuncay'ın kafayla gönderdiği topu Van Hooijdonk arka direkte filelere gönderdi. Ancak hakem Mustafa Çulcu, yardımcı hakeminin uyarısıyla ofsayt kararı verdi. 
     8. dakikada savunmanın arkasına sarkan Van Hooijdonk, kaleci Metin'i de geçtikten sonra meşin yuvarlağı kafayla kaleye gönderdi. Çapraz pozisyonda yan direkten dönen topa Nobre'nin yakın mesafeden vuruşunda, Semavi gol çizgisi üzerinden meşin yuvarlağı çıkardı. 
     12. dakikada Petkov'un soldan ortasında, Luciano'nun ceza alanı içinden kafa vuruşunda, top üstten auta çıktı. 
     15. dakikada Ali'nin sağdan ortasında Van Hooijdonk, ceza alanında topu kafayla Tuncay'ın önüne bıraktı. Kaleciyle karşı karşıya kalan Tuncay, meşin yuvarlağı kaleci Metin'in üzerinden aşırarak filelere gönderdi 1-1. 
     19. dakikada sağdan Ümit'in ortasında ceza alanı sağ çaprazında topu göğsüyle önüne alan Serhat, yerden sert bir vuruşla meşin yuvarlağı filelere göndererek, Fenerbahçe'yi 2-1 öne geçirdi. 
     22. dakikada Ali'nin ceza alanı dışından sert şutunda, kaleci Metin uçarak iki hamlede topu kontrol etti. 
     44. dakikada Fenerbahçe kontraatağında Van Hooijdonk'un orta alanın solundan attığı uzun pasta, topla sağ çaprazda buluşan Serhat, ceza alanı dışına çıkan kaleci Metin'i de geçtikten sonra meşin yuvarlağı filelere gönderdi ve ilk yarının skorunu belirledi 3-1. 
     
     İkinci Yarı 

     46. dakikada Ali'nin sağdan ortasında topu ceza yayı içinde göğsüyle kontrol eden Tuncay'ın yerden şutunda, kaleci Metin yatarak meşin yuvarlağı kornere çeldi. 
     48. dakikada Tuncay'ın soldan ortasında Van Hooijdonk'un ceza alanı içinden kafa vuruşunda kaleci Metin topu iki hamlede kontrol etti. 
     54. dakikada Van Hooijdonk'un ceza alanı dışından kullandığı serbest atışta, top az farkla yandan auta gitti. 
     63. dakikada Petkov'un soldan kullandığı korner atışında, savunmanın uzaklaştırmak istediği topla ceza alanı dışında buluşan Ümit'in sert şutunda, kaleci Metin yatarak meşin yuvarlağa sahip oldu. 
     66. dakikada şık çalımlarla ceza alanına giren Tuncay, topu müsait durumdaki Nobre'nin önüne bıraktı. Bu futbolcunun vuruşunda kaleci Metin'in müdahalesine rağmen kaleye yönelen topu Semavi son anda çıkararak, mutlak bir golü önledi. 
     72. dakikada Van Hooijdonk'un sağdan ortasında Tuncay'ın arka direkten kafa vuruşunda, yerden seken top üst direkten döndü. Savunma topu kornere atarak, tehlikeyi uzaklaştırdı. 
     74. dakikada Ümit'in soldan ortasında Ali'nin ceza alanı içinden rövaşata vuruşunda top üst direğe çarparak auta çıktı. 
     78. dakikada Tuncay'ın soldan ortasında Nobre'nin kale sahası içinden kafa vuruşunda kaleci Metin topa sahip oldu. 
     79. dakikada sağdan çalımlarla kale sahası içine kadar inen Ümit'in şutunda top az farkla yandan auta çıktı. 
     85. dakikada Rebrov'un sağdan kullandığı korner atışında, Van Hooijdonk kale sahası içinde yatarak kafayla topu filelere göndererek, farkı 3'e çıkardı 4-1. 
     86. dakikada Orhan'dan aldığı topla ceza alanına giren Oktay, kaleciyle karşı karşıya kaldığı pozisyonda meşin yuvarlağı kaleci Volkan'ın üstünden aşırarak ağlara gönderdi 4-2. 
     
</TEXT>
</DOC>
