<DOC>
<DOCNO> 221634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/ekonomi/aeko.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Mevduattan şüphelendim' ifadesi iki tutuklama getirdi 
</HEADLINE>
<TEXT>

   İmar Bankası davasında mevduatlardan sorumlu müdür yardımcısı Sami Bulut'un, 'Mevduattan şüphelendim ama amirlerimden bilgi alamadım' ifadesi üzerine tutuksuz sanıklardan Tacettin Pak ile Yeşim Öztürk'ün tutuklanmasına karar verildi 
      NEZİH GÜROL İstanbul 
   
   Kırmızı bültenle aranan Kemal, Yavuz ve Hakan Uzan'ın da aralarında bulunduğu 25 sanıklı İmar Bankası yolsuzluğu davasında, mevduatlardan sorumlu müdür yardımcısı Sami Bulut'un savunması, tutuksuz yargılanan iki sanığın tutuklanmasına sebep oldu. Bulut, ifadesinde şüphelendiği işlemlerden kopya alınmamasını araştırıp amirlerinden bilgi alamadığını, ısrar edince müdürü tarafından terslendiğini öne sürdü. Mahkeme, bilgi vermekten kaçındığı öne sürülen Personel ve İdari İşlerden Sorumlu Müdür Yardımcısı Tacettin Pak ile Mali Kontrol Müdürü Yeşim Öztürk'ün tutuklanmasına karar verdi. 
   Katrilyonluk zarara neden oldukları gerekçesiyle "dolandırıcılık" ve "zimmet" suçlarından 145 bin 18 yıl hapis istemiyle yargılanan 10'u tutuklu 22 sanık İstanbul 8. Ağır Ceza Mahkemesi'nde dün görülen duruşmada hazır bulundu. Duruşmada tutuksuz 12 sanık savunma yaptı. Sanıklar suçlamaları kabul etmezken Uzanlar'ın akrabası olduğu öğrenilen bankanın eski dört kadın müdiresi birikimlerini bankada değerlendirdiklerini ve mağdur olduklarını öne sürdüler. Bulut, bankada 12 yıl önce işe başladığını belirterek, şöyle dedi 
   "Bankanın genel ve şubelerdeki mevduatlarını göremiyorduk. Bilgi almak istedim. 'Birim amirlerim bu konuyu bilmediklerini ve kimseye bilgi verilmediğini' söyledi. Hatta bu konuda Pak'a ısrar edince bana sert bir biçimde kendisinin bilgisi olmadığını söyledi. Yeşim Hanım da genel müdür Hilmi Başaran'ın bu konuda bilgi verilmemesi için kesin talimatı olduğunu söyledi." 
   
   'Etkin konumum yoktu' 
   Babası ile Kemal Uzan'ın akraba olduğu kaydeden sanık Öztürk ise bankada etkin konumda olmadığını belirterek, "El konmadan bir gün önce arabamı satıp 25 milyarımı bankaya yatırmıştım. Asıl ben mağdur durumdayım" dedi. Savcı Selamettin Celep, Pak ve Öztürk'ün tanık anlatımları ve savunmalara göre bir takım eylemlere katıldıklarına dair kuvvetli delil bulunduğu iddiasıyla tutuklanmalarını istedi. Mahkeme, talebi kabul etti. 
   
   
   
</TEXT>
</DOC>
