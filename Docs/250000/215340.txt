<DOC>
<DOCNO> 215340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/son/sontur18.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişli ve Beyoğlu'nda Öcalan gösterileri... Çok sayıda gözaltı var 
</HEADLINE>
<TEXT>

     Terör örgütü elebaşı Abdullah Öcalan'ın Türkiye'ye getirilişinin 5. yıldönümü nedeniyle Şişli ve Beyoğlu'nda izinsiz gösteri yapan bazı gruplar, taş, sopa ve molotofkokteyleri ile 1 polis aracı, 1 halk otobüsü ile bazı işyerlerine zarar verdi. 
     Kurtuluş Semti'ndeki son durakta toplanan bir grup, sopa ve taşlarla 1 halk otobüsü ile bazı işyerlerine saldırdı. Otobüs ve işyerlerine maddi hasar veren göstericiler, güvenlik kuvvetleri olay yerine gelmeden ara sokaklara girerek kaçmaya başladı. 
     Kaçan kişileri takip eden "Akrep" adlı zırhlı polis aracına, Dolapdere'de molotofkokteyl atıldı. 
     Polis aracında küçük çaplı hasar oluşurken, kaçmaya devam eden göstericilerden bir bölümü Taksim'e çıkmak isterken çevik kuvvet ekiplerinin müdahalesiyle karşılaştı. 
     Müdahale sonucu 21 kişi gözaltına alınırken, Şişli'de gerçekleştirilen uygulamada da olaylara karıştıkları gerekçesiyle 3 kişi daha yakalandı. 
     Göstericilerin, kaçarken girdikleri ara sokaklarda da bazı işyerlerine taş atarak zarar verdikleri görüldü. 
     Bu arada, Beyoğlu İstiklal Caddesi üzerindeki Galatasaray Lisesi önünde toplanan başka bir grup da, terör örgütü elebaşı Öcalan'ın yakalanarak Türkiye'ye getirilmesi ve Medya TV'nin lisansının iptal edilerek kapatılmasını protesto etti. 
     
</TEXT>
</DOC>
