<DOC>
<DOCNO> 245240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sondun20.html </URL>
<DATE> 2004/06/04/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Hakimlerden Başbakan'a mektup Bakan baskı uyguluyor 
</HEADLINE>
<TEXT>

     Bulgaristan'da İçişleri Bakanlığı yetkililerinin ülkedeki suç eylemlerinin önlenememesinin en önemli nedeni olarak adalet sistemini göstermesi yargıçların sert tepkisine neden oldu. 
     Toplam 266 yargıç, Başbakan Simeon Sakskoburgotski'ye protesto mektubu yollayarak, yürütme organlarının adalet sistemine baskı uyguladığını öne sürdü. 
     Mektupta, özellikle İçişleri Bakanlığı Genel Sekreteri General Boyko Borisov'un, mahkeme kararlarını haksız yere eleştirdiği belirtilerek, ''Polis hukukun üzerine çıkarsa o ülkede hukuk devletinden söz edilemez'' ifadesi yer aldı. 
     Mektupta şu görüşlere yer verildi 
     ''Her hukuk devleti yargının bağımsızlığını garanti altına almak zorundadır. Her şeyin yasalara uygun olarak yapılması gerekir. Hiçbir kurum veya kuruluş yasaların üzerinde olamaz. İçişleri Bakanlığı yetkililerinin mahkeme kararlarını eleştirmesi, hem halkın mahkemelere güvenini zedelemekte, hem de demokrasi için tehdit oluşturmaktadır. Bizler yargının bağımsızlığının korunmasını ve eleştiri yoluyla yapılan baskılara son verilmesini istiyoruz'' Yargıçların eleştirilerinin ana hedefi İçişleri Bakanlığı Genel Sekreteri Boyko Borisov, mektup konusunda yorum yapmak istemediğini söyledi. Borisov, ''Benim için Europol ve İnterpol'ün görüşleri onların görüşlerinden daha değerlidir'' dedi. 
     Hükümet sözcüsü Dimitar Tsonev de Başbakan Simeon Sakskoburgotski'nin konuyu inceledikten sonra bir açıklama yapacağını bildirdi. 
     Bulgaristan'da İçişleri Bakanlığı ile adalet organları suç eylemlerinin engellenememesi konusunda uzun süredir birbirlerini suçluyorlar. İçişleri Bakanlığı yetkilileri, yargıç ve savcıları, polisin yakaladığı suçlulara gerekli cezayı verememekle, Adalet Bakanlığı yetkilileri, polisi işlenen suçla ilgili yeterli delilleri toplayamamakla suçluyor. 
     
</TEXT>
</DOC>
