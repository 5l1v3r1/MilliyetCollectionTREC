<DOC>
<DOCNO> 217047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/guncel/gun20.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Organ bağışlayana 'yaldızlı' kimlik...    AYŞEGÜL AYDOĞAN İstanbul 
   CHP Ankara Milletvekili Dr. Muzaffer Kurtulmuşoğlu, yüzlerce kişinin organ beklerken hayatını kaybettiği Türkiye'de bağış yapmayı teşvik için TBMM'ye kanun teklifi sundu. Buna göre, bağışta bulunanlara altın yaldızlı nüfus cüzdanı verilecek, ölüm halinde organlar aileye sorulmadan alınacak. 2238 sayılı kanunun 14. maddesinde değişiklik yapılmasına dair kanun teklifinde Kurtulmuşoğlu, gerekçesini şöyle açıkladı 
   
   'Bağışlara büyük katkısı olur' 
   "Ülkemizde organ bulamadıkları için yurtdışında nakil yaptıran vatandaşlarımız tam olarak iyileşmeden gönderilmektedir. Bugün bir böbrek hastasının aylık maliyeti devlete en az 1 - 2 milyardır. Devlet tarafından verilecek altın yaldızlı nüfus cüzdanı, vatandaşlarımızı teşvik edecektir." Kurtulmuşoğlu, bugün organ bağışında bulunan kişilerin isteğinin gerçekleşmesinin ailesinin rızasına bağlı olduğunu, bunun da organ bağışının önündeki en önemli engel olduğunu hatırlattı. 
   
   Ankara'da El-Ezher müfredatlı kurs    YÖK'ün denkliğini tanımadığı ve zaman zaman devlet kademesinde ayıklamalara yol açan El - Ezher Üniversitesi'nde hazırlanan özel eğitim programıyla Arapça ve Osmanlıca öğrenmek isteyenler için Ankara'da bir kursun faaliyet gösterdiği öğrenildi. Hira Arapça Kursu, gazetelere verdiği ilanda "Kursumuz Arap asıllı ve uzman hocaların denetiminde El - Ezher Üniversitesi'nde hazırlanan özel eğitim programıyla, mütedeyyin bir ortamda bay ve bayan şubeleriyle Kızılay'da hizmetinizdedir" ifadeleri yer aldı. İlandaki telefonu arayanlara göre, kursa ilişkin bilgiye ancak, hocalarla yapılacak mülakatta ulaşılabiliyor. İki aylık kurlarla her iki dilde eğitim verildiğini söyleyen kurs görevlisi, kurs ücretinin aylık 60 - 75 milyon lira arası olduğunu belirtti. 
   
   
   
</TEXT>
</DOC>
