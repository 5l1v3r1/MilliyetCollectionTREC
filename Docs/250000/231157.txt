<DOC>
<DOCNO> 231157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/siyaset/siy09.html </URL>
<DATE> 2004/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermenistan'a Karabağ çağrısı 
</HEADLINE>
<TEXT>

   Sezer ve İlham Aliyev'den Ermenistan'a mesaj Yukarı Karabağ'dan çekil. Türkiye de eşzamanlı sınırları açsın 
      UTKU ÇAKIRÖZER Ankara 

   
   Cumhurbaşkanı Ahmet Necdet Sezer, Türkiye'yi Cumhurbaşkanı olarak ilk kez ziyaret eden İlham Aliyev'le birlikte Çankaya Köşkü'nde yaptıkları görüşmenin ardından düzenledikleri ortak basın toplantısında, Ermenistan'a, Bakü ve Erivan arasındaki Yukarı Karabağ sorununun kademeli olarak çözümü çağrısında bulundu. 
   
   Aşamalı çözüm... 
   Sezer ve Aliyev'in Ermenistan'a yaptıkları çağrının içeriğini Milliyet'e aktaran Dışişleri yetkilileri, "eskiden Ermenistan'ın işgal ettiği Yukarı Karabağ'dan tamamen çekilmesi, Bakü ve Ankara için vazgeçilmez şarttı. Türkiye, bu yerine getirilmeden Ermenistan'la yumuşama yönünde adım atamıyordu. Ancak son dönemde sorunun güven arttırıcı önlemler yoluyla çözümü, uluslararası alanda daha fazla kabul görmeye başladı. Biz de Bakü'ye böyle aşamalı bir çözüm süreciyle sonuç almanın daha kolay olacağı telkininde bulunduk" diye konuştu. 
   Aliyev'in gezisi öncesi Ermenilerin işgal ettikleri 7 bölgeden 5'inde çekilmeleri halinde Azerbaycan - Ermenistan sınırlarını açabilecekleri sözü verdiğini anımsatan yetkililer, "'Aşamalı çözüm' budur. Bunun karşılığında Azerbaycan da o bölgedeki Ermenilere bağımsızlık dışında en üst düzey haklar verecek. Ermenistan'ın diğer önemli kazancı, Ankara'nın da bu sürece katkı sağlamaya hazır olmasıdır" bilgisini verdi. 
   Kaynaklar, Erivan yönetiminin güven arttırıcı bu yaklaşıma sıcak bakarak Yukarı Karabağ'ın bir bölümünden çekilmesi durumunda, uluslararası kamuoyunda 'Ermenistan'la sınırları aç" baskısıyla karşılaşan Türkiye'nin de "eşzamanlı" olarak Ermenistan'la sınırın açılması konusunda jestte bulunacağını belirtti. 
   
   
   
</TEXT>
</DOC>
