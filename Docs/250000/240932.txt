<DOC>
<DOCNO> 240932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/soneko14.html </URL>
<DATE> 2004/05/18/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Zonguldak'ta tren ferisi projesi hayata geçiriliyor... 
</HEADLINE>
<TEXT>

     Zonguldak'ta, yatırım bedeli 14 milyon dolar olan ''Tren Ferisi Projesi'' kapsamında, limanda derinleştirme çalışması başlatıldı. 
     TTK Genel Müdürlüğü yetkililerinden alınan bilgiye göre, Zonguldak Limanı ile Ereğli Demir ve Çelik Fabrikaları ERDEMİR Limanı arasında tren vagonlarını yüklemek üzere özel olarak dizayn edilmiş gemilerin, iki liman arasındaki gidiş-gelişleri kapsamında uygulamaya konulan projenin, yıl sonuna kadar hayata geçirilmesiyle 4 milyon 500 bin ton yıl dökme yük taşıma kapasitesine sahip olunacak. 
     Yetkililer, proje kapsamında Ulaştırma Bakanlığı Demiryolları, Limanlar ve Hava Meydanları DLH İnşaat Genel Müdürlüğü'nce, Acılık Deresi'nden dökülen atıkların denizin derinliğini azaltması nedeniyle liman içersinde gemiye yerleştirilen iş makineleri yardımıyla dip taraması gerçekleştirme işine başlandığını belirttiler. 
     Projeyle söz konusu taşımacılığın geliştirilmesinin yanı sıra ülke ekonomisine de katkı sağlanacağını anlatan yetkililer, projenin hayata geçmesiyle İskenderun Demir ve Çelik Fabrikaları, Karabük Demir ve Çelik Fabrikaları ile ERDEMİR'in demiryolu bağlantılarının da sağlanacağını kaydettiler. 
     
</TEXT>
</DOC>
