<DOC>
<DOCNO> 248846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonyas16.html </URL>
<DATE> 2004/06/17/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Öğretmen-öğrenci aşkı adliyelik oldu 
</HEADLINE>
<TEXT>

     Neşet KARADAĞ ADANA, DHA 

ADANA Merkez Endüstri Meslek Lisesi coğrafya öğretmeni 32 yaşındaki Mehmet Şimşek, öğrencisi 18 yaşındaki B.K. ile evinde sevişirken yakalandı. 
     Emniyet Müdürlüğü Ahlak Bürosu'na yapılan bir ihbar üzerine polisler öğretmen Şimşek'in Meydan Mahallesi'ndeki evine baskın yaptı. Eve giren polisler, Şimşek ile 9'ncu sınıf öğrencisi B.K.'yi yatak odasında çıplak halde buldu. Üzerlerini giyen öğretmen ve öğrencisi gözaltına alınarak Emniyet Müdürlüğü'ne götürüldü. 
     Eşini yaz tatili nedeniyle 2 çocuğuyla birlikte memleketine gönderdiği belirtilen öğretmen Şimşek, polisteki sorgusunda, B.K. ile duygusal ilişkileri olduğunu doğruladı. B.K. ise öğretmeninin evine kendi isteği ile gittiğini ifade ederek, "Birbirimizi seviyoruz'' dedi. 
     Adli Tıp Kurumu'na götürülen B.K.'nin cinsel ilişkiye girmediği belirlenirken, öğretmen Şimşek dün adliyeye sevk edildi. Suçüstü Cumhuriyet Savcısının tutuklama istemi ile mahkemeye sevk ettiği öğretmen Şimşek, Nöbetçi 1'inci Sulh Ceza Mahkemesi'nce B.K.'nın şikayetçi olmaması ve yaşının 18 olması nedeniyle tutuksuz yargılanmak üzere serbest bırakıldı. 
     Yedi yıllık öğretmen olduğunu belirten Şimşek, "B.K.'yi kendi isteği üzerine evime götürdüm. Ama, cinsel ilişkiye girmedik. Suçsuz olduğum için serbest bırakıldım. Düşünmeden yaptığım bir hata'' dedi. 
     Öğrencisiyle uygunsuz halde yakalanıp mahkemece serbest bırakılan öğretmen Şimşek, gazetecilerin fotoğrafını çekmek istemesi üzerine eliyle yüzünü kapattı. Polis memurları da ellerindeki evrakı Şimşek'in yüzüne götürerek gazetecileri engellemeye çalıştı. 
     
</TEXT>
</DOC>
