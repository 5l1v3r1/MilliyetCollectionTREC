<DOC>
<DOCNO> 244466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/soneko41.html </URL>
<DATE> 2004/06/01/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Onur Air'dan bilet fiyatlarına yüzde 12.5 zam... 
</HEADLINE>
<TEXT>

     Onur Air İletişim Direktörü Rauf Gerz, yurtiçi bilet fiyatlarına, döviz kurundaki artış ve akaryakıta yapılan zamdan dolayı yaklaşık yüzde 12.5 zam yapmak zorunda kaldıklarını söyledi. 
     Gerz, Ravanda Hotel'de basın mensupları ile yaptığı sohbet toplantısında, zam kararını bugünden itibaren uygulamaya başladıklarını belirtti. 
     Zamdan sonra Gaziantep-Ankara ulaşım bedelinin 79 milyon liradan 89 milyon liraya yükseldiğini belirten Gerz, ''24 uçağımız var, bu uçaklarla yurt içi ve yurt dışı seferler düzenliyoruz. Gaziantep'e İstanbul ve Ankara bağlantılı haftada 12 sefer yapıyoruz'' dedi. 
     Gerz, zam kararını, döviz kurundaki artış ve akaryakıt fiyatlarına yapılan zam nedeniyle aldıklarını yineleyerek, şunları anlattı 
     ''Eğer döviz kuru 1 milyon 380 bin liraya düşerse yaptığımız zammı geri alır, yolcularımızı yine 79 milyon liradan taşırız. Zammı mecbur kaldığımız için yaptık. Seferlerde doluluk oranımızın yüzde 98 olması bizi memnun ediyor. Bu ilgi, geleceğe yönelik olarak bizi umutlandırıyor, yeni seferler düzenlememize neden oluyor.'' Gerz, Onur Air olarak otobüs yolcularını taşımak gibi bir amaçlarının olmadığını vurgulayarak, ''Bizim amacımız Türk Hava Yolları gibi tekel oluşturan firmalara rakip olarak halkımıza en kaliteli havayolu ulaşım hizmetini sunmak'' diye konuştu. 
     
</TEXT>
</DOC>
