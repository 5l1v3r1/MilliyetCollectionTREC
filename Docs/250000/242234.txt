<DOC>
<DOCNO> 242234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/guncel/agun.html </URL>
<DATE> 2004/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
PİLOTLAR BÜYÜLENDİ 
</HEADLINE>
<TEXT>


Motorlu planörlerle Almanya ve Fransa'dan gelen pilotlar, dün İstanbul'dan Ankara'ya uğurlandı. Pilotlar, büyülendikleri İstanbul manzarasını telsizlerinden öve öve bitiremedi 

Milliyet gökyüzünde MURAT ÖZTÜRK 

'Türkiye uçuşu" adını verdikleri iki günlük gezi kapsamında motorlu planörlerle İstanbul'a gelen Alman ve Fransız pilotlar uçuş sırasında gördükleri manzarayla büyülendi. Pilotlar yaptıkları telsiz konuşmalarında sık sık manzaranın güzelliğini övdü. 
Ankara üzerinden Ürgüp'e uçmayı hedefleyen 2'şer kişilik 13 planör, dün sabah saat 11.20'de İstanbul Hezarfen'den Topair ve Hezarfen Havaalanı yetkilileri tarafından Ankara'ya uğurlandı. Önce ekip lideri havalandı ve meydan üzerinde toplanan konuk uçaklar, uçuş turunu planlandığı gibi başlattı. Fatih Sultan Mehmet Köprüsü üzerinden Sarayburnu istikametine giden pilotlar gördükleri manzaradan çok etkilendi. 

Yeni rota Ürgüp meydanı 
Yol boyu 3500 feet yükseklikte 11 metreyi bulan kanatlarıyla adeta süzülerek uçan planörler, Esenboğa radarıyla temas kurarak havaalanına indi. Ankara'da 30 - 40 yıllık, antika sayılabilecek motorlu planörlere yakıt ve yağ ikmali yapıldı. İki saat süren uçuşun ardından planörler Tuzköy Ürgüp Meydanı'na ulaşmak için yeniden havalandı. 
3.5 - 4 saat süren yolculuk sonrası motorlu planörler Ürgüp'e indiler. İniş öncesi Ürgüp üzerinde tur da attılar. Bu işe en çok sevinenler pilotların eşleri ve tabii onları bekleyen Ürgüplülerdi... 


</TEXT>
</DOC>
