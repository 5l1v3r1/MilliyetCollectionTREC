<DOC>
<DOCNO> 233040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/yasam/yas03.html </URL>
<DATE> 2004/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ölür' dediler 7 yaşına girdi 
</HEADLINE>
<TEXT>

   Sekiz aylıkken 'kök hücre tedavisi'yle hayata dönen Müslüm'ün yaşayacağı gecekonduyu gören doktor, 'Fazla yaşamaz' dedi ama o gelecek yıl okula başlıyor 
      NESRİN COŞKUN İzmir DHA 
   
   Doğuştan bağışıklık sistemi olmadığı için sekiz aylıkken kemik iliği kök hücre nakliyle yaşam bulan Müslüm Ökten, suyu bile bulunmayan gecekonduda altı yaşını doldurdu. 
   Doğanlar köyünde oturan Karanfil - Zafer Ökten çiftinin dördüncü çocuğu Müslüm, rahatsızlanınca Ege Üniversitesi Hastanesi Çocuk Hastalıkları Kliniği'ne kaldırıldı. Doğuştan bağışıklık sisteminin olmadığı belirlenen Müslüm'e abisi Şahin'den 1998'de kök hücre nakli yapıldı. Nakil yapılan en küçük bebeklerden olan Müslüm, ameliyattan bir ay sonra iyileşerek taburcu oldu. Müslüm'ün yaşamak zorunda olduğu gecekonduyu gören doktorlar çocuğun bu evde ölebileceği uyarısında bulundu. Ama Müslüm, direndi ve yaşadı. 
   Gelecek yıl okula başlayacak olan Müslüm'ün annesi Karanfil Ökten, "Hastanede o kadar temiz ortamda bakıldı ki, gecekondumuzda öleceğinden çok korktuk. Suyumuz akmıyor, süt içiremiyorum, kırmızı ete hasret. Müslüm'ün okuyup büyük adam olmasını istiyorum" dedi. 
   Prof. Dr. Savaş Kansoy da çocuğun yaşamasını naklin başarısına bağlarken şunları söyledi "Eğer böyle sonuç vermeseydi hijyen ve beslenme açısından yeterli olmayan ev koşullarına dayanamazdı. Bu koşullarda yaşaması mucize. Ancak tüm kötü koşullarına rağmen anne ve babasının sevgisinin çocuğun yaşamasındaki rolleri de çok büyük." 
   
   
</TEXT>
</DOC>
