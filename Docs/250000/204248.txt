<DOC>
<DOCNO> 204248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sontur28.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Valisi Şurada patlama olacak tarzında bir durum yok 
</HEADLINE>
<TEXT>

     İstanbul Valisi Muammer Güler, ilde herhangi bir yere ''saldırı olacağı'' şeklinde bir durum olmadığını, sadece yılbaşı nedeniyle alınan bir önlem bulunduğunu belirterek, ''Kesinlikle, şurada bir patlama olacak, burada bir saldırı olacak tarzında bir durum yok'' dedi. 
     Vali Güler, Kartal Soğanlık'taki Köy Hizmetleri İl Müdürlüğü'ne yeni iş makinelerinin katılımı nedeniyle düzenlenen tören sonrasında basın mensuplarının sorularını yanıtladı. 
     Bir gazetecinin ''bir alışveriş merkezine bombalı saldırı olabileceği yönündeki bilginin kamuoyuna sızdırılmasıyla'' ilgili sorusu üzerine Güler, şöyle konuştu 
     ''Meydana gelen olay, bir istihbarat değerlendirmesi olarak şube içerisinde yapılan bir yazışma. Arkadaşlarımızın hatası nedeniyle dışarıya yansıtılmış. Aslında o şu anlama geliyor 'Yılbaşı nedeniyle belli yerlerde hassasiyet oluşabilir, dikkatli olun'. Arkadaşlarımız, tutmuşlar dışarıya yansıtmışlar. Bunun hata olduğunu kabul ettik. Arkadaşları da görevden aldım. Bir hata değil, basit bir ihmalin sonucu olarak değerlendirdiğimiz için de haklarında işlem yaptırmakla beraber açığa almadım. Ama görev yerlerini değiştirdim. Ama hata olduğunu kabul ediyorum. Kesinlikle 'şurada bir patlama olacak, burada bir saldırı olacak' tarzında bir durum yok. Ama her yılbaşında olduğu gibi, özellikle 15-20 Kasım'daki terör olaylarını da dikkate alarak, personelin, dikkatli olunması konusunda şube içerisinde uyarılmasından ibarettir. Rutin bir işlemdir. Ama maalesef, sanki böyle bir olay olacakmış gibi dışarıya yansımış.'' Vali Güler, ''Böyle bir alarm durumu meydana gelmesi halinde halkı bilgilendirir misiniz '' sorusuna ise ''Böyle bir alarm durumu meydana geldiğinde elbette biz vatandaşa bilgi veririz. O bizim görevimiz'' karşılığını verdi. 
     
     ''BİRAZ SABREDİN, GÖRECEKSİNİZ'' 

     Muammer Güler, bir gazetecinin ''ABD'den Türkiye'ye terör konusunda uyarı geldiği'' yolundaki sözleri üzerine şunları kaydetti 
     ''Bizim dünyanın 42 ülkesiyle ikili, 6 ülkesiyle de çok taraflı güvenlik ve işbirliği anlaşmalarımız var. Bir de uluslararası güvenlik örgütleri var. Bunlar birbirleriyle bilgi akışı sağlarlar. Aldıkları istihbaratları değerlendirirler, olaylarla ilgili olarak birbirlerini bilgilendirirler. Bu anlamda Amerika aldığı istihbaratı, biz de aldığımız istihbaratı bu çerçevede paylaşırız. Bu bilgiler elbette ki ülkeler arasında paylaşılıyor. Ama şu anda olayla ilgili olarak çalışmamız devam ediyor. Önümüzdeki 1-2 gün içinde çok önemli açıklamalar yapabileceğimiz bir çalışma içerisindeyiz. Biraz sabredin göreceksiniz.'' ''Genel anlamda bir alarm seviyesi var mı, Türkiye'de böyle bir uygulama var mı '' sorusu üzerine de Vali Güler, İstanbul'daki terör olaylarından sonra belli noktalardaki güvenlik önlemlerinin artırıldığını hatırlatarak, şöyle dedi 
     ''Elbette daha dikkatliyiz. Yani böyle bir terör olayından sonra belli konularda daha değişik önlemler alındı. İstanbul, ilk defa böyle bir şehir terörüne muhatap oldu. O zaman ne yaptık Değişik bir konsept içerisinde tedbirlerimizi geliştirdik. Bu sadece bizim için değil, özel güvenlik için de geçerli. Elbette Amerika'da da 11 Eylül öncesi gibi değil durum. İstanbul'da da 15-20 Kasım olayları, bize birçok konuda daha farklı tedbirler almamız gerektiğini anlattı.'' 
     
     BOMBALI SALDIRILARA İLİŞKİN SORUŞTURMA 

     İstanbul Valisi Güler, bombalı saldırılara ilişkin soruşturma aşamasının sorulması ve ''örgütün artık çökertildiği, önemli isimlere ulaşıldığı konularında duyumlar olduğunun'' söylenmesi üzerine de, şunları kaydetti 
     ''Elbette önümüzdeki günlerde bir açıklama yapacağız. Şimdiye kadar yapılan çalışmaları toplu olarak sunduğumuz bir açıklamayı, arkadaşlarımız hazırlıyorlar. Eldeki şu anda gözaltında bulunan sanıklarla ilgili soruşturmaların da bitirilmesinden sonra, ele geçirilen malzemelerle ilgili bir toplu bilgilendirme yapacağız. Çok önemli bir aşamaya gelindi, başlangıca göre. 35 kişi tutuklanmış durumda. Bu az bir rakam değil. 200'e yakın kişinin bilgisine başvuruldu veya gözaltına alındı. Bu küçük bir rakam değil. Bu aşamada çok önemli noktalara, çok önemli bilgilere ulaşıldığını söyleyebilirim. Örgütün birçok alanına girildi. Örgüt elebaşı durumunda olan birkaç kişi hariç birçok kişi sorgulandı, alındı, tutuklandı. Ama örgütle ilgili birçok bilgiye ulaşıldığını söyleyebilirim.'' 
     
     ''EL KAİDE'NİN UNSURLARINCA GERÇEKLEŞTİRİLDİĞİ KESİN'' 

     Vali Güler, ''El Kaide'nin Türkiye'de örgütlendiğini söyleyebilir miyiz '' şeklindeki soruyu, ''Örgütlenme anlamında şu anda bir şey söylemek erken, ama El Kaide'nin Türkiye'deki yapılanmış bulunan unsurları tarafından gerçekleştirildiği artık kesin'' diye yanıtladı. 
     '''El Kaide Türkiye'de taban oluşturmuş diyebilir miyiz '' sorusu üzerine de Güler, ''Hayır, 'taban oluşturmuş' diyemeyiz. Ama daha önce çeşitli yerlerde birarada olan insanların, bu anlamda yaptığı müşterek bir hareket var tabii ki'' dedi. 
     Muammer Güler, ''terör örgütünün ortaya çıkarılması için bütün yapısıyla ortaya konulması gerektiğini'' vurgulayarak, ''Sadece bir-iki olay için biraraya gelmiş bir yapılanma da söz konusu olabilir, köklü bir teşkilat söz konusu olabilir. Örgütün kadrosu vardır, kaynakları vardır, bunların hepsi ayrı ayrı değerlendiriliyor. Ama El Kaide'ye ait olduğu büyük ölçüde kesinleşmiş oldu'' diye konuştu. 
     
</TEXT>
</DOC>
