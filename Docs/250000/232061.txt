<DOC>
<DOCNO> 232061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sonspo07.html </URL>
<DATE> 2004/04/16/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Trabzonspor Elazığ'a umutlu gitti, hedef ilk galibiyet... 
</HEADLINE>
<TEXT>

     Birinci Süper Futbol Ligi'nde yarın deplasmanda Elazığspor ile karşılaşacak olan Trabzonspor, özel bir uçakla Elazığ'a gitti. 
     Ligde bugüne dek Elazığspor ile yaptığı 3 maçta 1 yenilgi ve 2 beraberlik alan bordo-mavililer, rakipleri karşısında ilk galibiyetlerini alarak şampiyonluk ve Avrupa Şampiyonlar Ligi hedefinde yoluna kayıpsız devam etmek istiyor. 
     
     5 HAFTADA 15 PUAN 

     Kulüp asbaşkanı Nevzat Şakar, ligin son dönemecine girdiklerini belirterek, ''Bundan sonra hiçbir mazeretimiz yok. Son 5 haftada 15 puan alacağız. Elazığspor maçı bu maçlardan biri. Kazanmak zorundayız'' dedi. 
     Şakar, ligde Fenerbahçe ve Beşiktaş kadar şampiyonluk şanslarının bulunduğunu dile getirerek, ''Avrupa Şampiyonlar Ligi'ne katılmayı hedefliyorduk ancak son haftalarda aldığımız sonuçlarla şampiyonlukta da iddialı konuma geldik. İyi bir yoldayız ve bundan sonra puan kaybetmek istemiyoruz'' diye konuştu. 
     
     3 EKSİK VAR 

     Kulüp futbol şubesi sorumlusu Süleyman Atal ise Elazığspor maçını bir dönem maçı olarak gördüklerini söyledi. 
     Elazığspor karşısında sahadan galibiyetle ayrılmaları durumunda önlerinin daha da açılacağını ifade eden Atal, ''Herkesin ne kadar varsa bizim de o kadar şampiyonluk şansımız var. Elazığspor maçı için kazanmaktan başka bir şey düşünmüyoruz'' dedi. 
     Trabzonspor'da Somers, Hasan ve Tayfun sakatlıkları nedeniyle Elazığspor deplasmanında forma giyemeyecek. 
     Karadeniz ekibinin yarınki karşılaşmaya Petkoviç, Emrah, Tolga, Erdinç, Volkan, İbrahim Ege, Hüseyin, Romaschenko, Gökdeniz, Mehmet Yılmaz ve Fatih muhtemel 11'iyle çıkması bekleniyor. 
     
</TEXT>
</DOC>
