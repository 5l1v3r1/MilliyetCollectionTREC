<DOC>
<DOCNO> 241847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/magazin/amag.html </URL>
<DATE> 2004/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ne Müslüm Baba'yım ne de Yılmaz Güney ' 
</HEADLINE>
<TEXT>


Albümü çok yakında çıkacak Bayhan, "Dünyaya ikinci bir Müslüm gelmez, Yılmaz Güney ise efsanedir. Ben sadece Bayhan'ım" diyor 

Birsen Altuntaş 

İlk Türkstar'ın resmi olmayan galibi olarak görülen Bayhan Gürhan'ın albümü, mayıs sonu DMC etiketiyle piyasaya çıkacak. Bayhan'ın merakla beklenen albümünde üç tane kendisine, iki Ercan Saatçi'ye, birer tane Çelik, Sezen Aksu ve MFÖ'ye ait şarkı ile bir de sürpriz İngilizce parça yer alacak. Artık yaşadığı acıları geride bıraktığını söyleyen 24 yaşındaki Bayhan ile albümünü ve 'starlık' hayatını konuştuk... 

İlk Türkstar'da geçmişiniz, sesiniz ve tarzınızla en çok eleştirilen sizdiniz... Yarışmada bana karşı hatalı düşünen insanlar vardı. Hiç kimseye 'Şunu yapamazsın' diyemezsin. Dediğin zaman kaybetmişsindir. Buradan parantez içerisinde bazı kişilere şu ders çıkıyor. Hiçbir şey göründüğü gibi değildir ve asla insanlara karşı önyargıyla yaklaşılmaması gerekir. 

"Mazlumun ahı çıkar" 
Yaşadığınız olaylardan dolayı size Yılmaz Güney benzetmesi yapıldı.. 
Kendimi bir Yılmaz Güney ya da Müslüm Gürses gibi göremem. Sanmıyorum ki bu dünyaya ikinci bir Müslüm Gürses gelsin. Yılmaz Güney ise sevgisi insanların yüreğinden silinmemiş bir efsanedir. Ben hiç biri olamam, ancak Bayhan olabilirim. 

Askerliğinizi Kuzey Irak'ta yapmış biri olarak bölgede yaşananlara ne diyorsunuz 
Kuzey Irak'ta askerlik yapmak da yaşantımda bir dönüm noktası oldu. Biz orada kendi Misak - ı Milli sınırlarımızın bekçisi Mehmetçikler olarak askerlik yaptık. Dışarıda yaşanmış olan her şeyin, olur da kopukluk yaşanırsa, bizim de başımıza geleceğini asla unutmamalıyız. Gerçek olan bir şey var ki orada işkence çeken mazlumların ahı, hiçbir zaman yerde kalmaz. 

Şimdi sevgiliniz var mı 
Sevgilim yok, nefsine karşı savaşmış bir insan olarak kolay kolay şık olmam ama bir aşkım olacaksa onun sadığı olacağım da kesin. Şimdiye kadar çok sayıda telefon numarası değiştirdim. Çoğunlukla benden yaşça büyük, küçük genç kızlar aradı. Onlara kimseden üstün olmadığımı söyledim, boş yere ümit vermedim. 

'Kendimi oyuncak yaptırmayacağım' 

Bayhan, Türkstar'daki favorilerini sorduğumuzda da şöyle dedi "Ne kendi dönemimdeki arkadaşlarla ne de şimdiki yarışmacılarla ilgili yorum yaparım. Herkes kendinden sorumlu, ne yaparsa kendisine yapar. Beş yıllık anlaşmam olan Medyapım, beni kararlarımda serbest bıraktı. Halkımın benden beklediğinin dışında hiçbir şeyi yapmam. Halka olan itibarımın bekçisiyim. Kemal Sunal'ın, filmlerinde bize çok önemli mesajları vardı. Bir filminde halkın starıydı ama garibimi reklam filmleri uğruna kılıktan kılığa soktular. Onun filmde düştüğü duruma düşmemek gerek." 




</TEXT>
</DOC>
