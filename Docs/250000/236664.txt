<DOC>
<DOCNO> 236664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/soneko12.html </URL>
<DATE> 2004/05/02/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Turkcell, kayıtlı sermayesini 1.5 katrilyona çıkarıyor... 
</HEADLINE>
<TEXT>

     Türkiye'nin ilk GSM operatörü olan Turkcell, kayıtlı sermaye tavanını 1.5 katrilyon lira düzeyine ulaştırıyor. 
     Sermaye Piyasası Kurulu SPK , Turkcell'in kayıtlı sermaye başvurusunu kayda aldı. Ortaklık, 500 trilyon lira düzeyinde bulunan sermaye tavanını 1 katrilyon 500 trilyon liraya çıkaracak. Şirket, 500 trilyon liralık sermayesini bu yıl 118 trilyon 158.6 milyar lirası 2003 yılı karından, 856 trilyon 460.8 milyar liralık kısmı ise enflasyon düzeltmesi farklarından karşılanmak üzere toplam 974 trilyon 639.3 milyar lira artırmayı planlıyor. 
     Kurul, Alternatif Yatırım'a sermaye tavanını 6 trilyon liradan 15 trilyona, İntema'ya 4 trilyon 860 milyar liradan 10 trilyon liraya çıkarması için izin verdi. Öte yandan, Pınar Su kayıtlı sermayesini 11 trilyon 305 milyardan 50 trilyona, Çelebi Hava Servisi 9 trilyon liradan 45 trilyon liraya, Selçuk Gıda 15 trilyon liradan 30 trilyon liraya yükseltmek amacıyla Kurul'a başvurdu. 
     
     DIŞBANK SERMAYE ARTIRIYOR 
     Dışbank, sermayesinde artırıma gitmeye hazırlanıyor. Banka, 92 trilyon 344 milyar liralık bedelsiz sermaye artırımı gerçekleştirmek için başvuruda bulundu. Kurul, beş ortaklığın sermaye artırımına ise izin verdi. Anadolu Hayat Emeklilik sermayesini 35 trilyon liralık bedelsiz artırımla 65 trilyon liradan 100 trilyon liraya, Edip İplik 32 trilyon 405 milyarlık bedelsiz artırımla 17 trilyon 595 milyardan 50 trilyona, Gentaş 7 trilyon 278 milyarlık bedelsiz artırımla 16 trilyon 174 milyar liradan 23 trilyon 452 milyara çıkaracak. Sidaş sermayesini 15 trilyon 473 milyarlık bedelsiz artırımla sermayesini 15 trilyon 500 milyara, Gersan 3 trilyon 852 milyarlık bedelsiz artırımla 13 trilyon 482 milyara yükseltecek. 
     
</TEXT>
</DOC>
