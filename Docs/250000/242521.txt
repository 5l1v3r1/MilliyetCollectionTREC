<DOC>
<DOCNO> 242521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/guncel/agun.html </URL>
<DATE> 2004/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli atletlerimiz ayı korkusu yaşadı 
</HEADLINE>
<TEXT>


Olimpiyatlar'a hazırlanan milli atletler Bolu'da ayıdan zor kaçtıklarını söyledi. Tesis müdürü ise görülen hayvanın buzağı olduğunu öne sürdü 


Atina Olimpiyat Oyunları'na hazırlanan milli atlet Elvan Abeylegesse ile kendisine idman veren milli atletler Kemal Koyuncu ve Tezeta Dsela, kamp yaptıkları Aladağ'da ayı korkusu yaşadı. Ancak tesis müdürünün yaptığı araştırma sonunda, hayvanın ayı değil tüylü buzağı olduğu ileri sürüldü. 
Gençlik ve Spor Genel Müdürlüğü'nün GSGM Bolu Aladağ'daki tesislerinde kampta bulunan milli atletlerden Koyuncu, dün sabah tesislere 2 kilometre uzaklıkta yaptıkları antrenmanı tamamlayıp tesislerin demir sürgülü kapısına kadar geldiklerini kaydetti. Koyuncu, olayı şöyle anlattı 

Köpekler saldırdı 
"Tezeta arkadaşım bana 'sol tarafta inekler var' dedi. 'Kemal bu hayvan ne böyle' dedi. Baktım, üzerimize doğru geliyor. Ayı olduğunu fark ettim. Aramızda 100 - 150 metre kadar kaldı. Arkadaşlarıma 'kaçın' diye bağırdım. Onlar da kaçmaya başladı. Emin olmak için biraz koştuktan sonra durdum. Gerçekten ayı olduğunu gördüm. Tesisin köpekleri ayıya saldırmaya başladı. Ayı tekrar bana doğru koşmaya başladı. Ben de tesislere doğru kaçtım." 
Kemal Koyuncu, tesislere gelerek tesis müdürü Osman Acar'a "Bize ayı saldırdı" dediğini söyledi. Osman Acar da, bu şik yet üzerine olayın bulunduğu yaylaya gittiğini, ancak orada yaşayan yaşlılara hayvanı sorduğunda, kendisine tüylü bir buzağı gösterdiklerini belirtti. Acar, "Bu mevsimde buzağı doğumu çok fazladır. Hepsi de tüylüdür. Sanırım atletler, haklı olarak, tüylü buzağıyı uzaktan ayı sandılar. Ama ayılar, tesisin çevresi tel örgülerle çevrili olduğu için buralara kadar inmez" diye konuştu. Olay sonrasında tedirgin olduklarını ve antrenman yerini değiştirdiklerini söyleyen Koyuncu, "Antrenörlerimiz burada yok. Antrenmanlarda bundan sonra tesis görevlileri ve köpekler de başımızda bulunacak" dedi. 


</TEXT>
</DOC>
