<DOC>
<DOCNO> 213953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/ekonomi/aeko.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Doları zenginler de tutamadı 
</HEADLINE>
<TEXT>

   G - 7 zirvesinden "Aşırı oynak kura hoşgörü yok" mesajı çıktı. Alınan kararlar, 'ABD dolarının düşüşünün süreceği ama Avrupa'nın da gerektiğinde müdahale edebileceği' şeklinde yorumlandı 
   EKONOMİ SERVİSİ 
      
   Sanayileşmiş yedi ülkenin oluşturduğu Yediler Grubu'nun G - 7 zirvesinde, global ekonomideki iyileşmenin hız kazandığı ve kurlarda 'aşırı oynaklığa' hoşgörü gösterilmeyeceği konusunda görüş birliğine varıldı. Bununla birlikte ABD yönetimi, G - 7'nin diğer üyelerinden döviz kurlarında daha fazla esnekliğin devamı yönünde desteğini kazandı. Bu durum, doların daha fazla değer kaybına ve aynı zamanda da merkez bankalarının döviz piyasalarına müdahalesine "yeşil ışık" olarak yorumlandı. 
   Florida'nın Boca Raton kentinde bir araya gelen G - 7 ülkelerinin maliye bakanları ve merkez bankası yetkilileri, döviz piyasalarını sakinleştirmeye ve euronun yükselişinden endişe duyanları rahatlatmaya çabaladılar. 
   Avrupa ülkeleri, uluslararası piyasalarda rekabet güçlerini artırmak için güçlü bir doları tercih ettiklerini belirtirken, G - 7'nin kapanış bildirisinde "Döviz kurlarındaki aşırı oynaklık ve düzensiz hareketler ekonomik büyüme açısından arzu edilmeyen gelişmelerdir" ifadesi yer aldı. Bu açıklama, eylül ayında Dubai'de gerçekleştirilen ve parada daha fazla esneklik isteyen G - 7 toplantısının etkisini dengelemek amacıyla olduğu şeklinde yorumlandı. Dubai'deki açıklamanın ardından yaşanan dolar satışı, söz konusu para biriminin değerini euro karşısında yüzde 10 düşürmüştü. 
   
   Avrupa dolara oynayabilir 
   Analistlere göre bildiri, piyasaları kısa vadede etkileme yetisine sahip ancak doların düşüşünde rekor seviyedeki ABD bütçe açıklarının da etkisi olduğundan uzun vadeli düşüş trendi değişmeyecek. ABD Hazine Bakanı John Snow konuyla ilgili olarak, "Güçlü bir dolar ulusal çıkarlarımız arasındadır. Ancak paraların göreceli değerleri, en iyi şekilde rekabete açık para piyasalarında belirlenir" diye konuştu. 
   Merrill Lynch Stratejisti Marcel Kasumovich, euronun değerlenmesinin devam etmesi halinde Avrupa'nın euro satıp dolar alabileceği olasılığına işaret ederek "Bir müdahaleye daha yakınız" yorumunda bulundu. 
   
   Zirvelerin değişmez misafirleri oradaydı    G7toplantısına ev sahipliği yapan Florida, globalleşme karşıtı küçük bir grubun gösterisine sahne oldu. Dünyanın en zengin devletlerinin maliye bakanları ve merkez bankası yetkililerine seslenen protestocular, kur ve borç tartışmalarının kamuoyu önünde yapılması çağrısında bulundular. G - 7 toplantısının yapıldığı Boca Raton kentinde toplanan göstericiler, "Barış ve adalet", "Şirketlerin gözü doysun" gibi sloganlar attı. Bir protestocunun taşıdığı "Fakirleri kim temsil ediyor " yazılı pankart dikkat çekerken, globalleşme karşıtı bir gösterici "G - 7 başlı canavar" adını verdiği kostümüyle ilgi topladı. Protestocular, G - 7 yetkililerinin işçileri ve çevreci grupları dikkate almadığından ve yalnızca küresel şirketleri dinlediğinden yakınarak toplantılarda söz sahibi olmak istediklerini belirttiler. Sakin geçen gösterilerde tutuklanan olmadı. 
   
   Büyüme tahminleri en yüksek seviyeye çıkarıldı    Toplantılarda ayrıca esnekliği artırıcı arz yönlü yapısal politikalara önem verilmesinin gerekliliği ve uluslararası ticaretin hayati olduğu konularının altı çizildi. ABD, İngiltere, Kanada, Japonya, Fransa, İtalya ve Almanya'yı temsil eden bakanlar verimlilik, büyüme ve istihdamla ilgili politikalara ağırlık verilmesi çağrısında bulundular. 
   Zirvenin ardından yayımlanan bildiride, "2004 yılı için büyüme projeksiyonları gözden geçirilerek son üç yılın en yüksek seviyelerine çekilmiştir. Mali ve parasal politikalar bu sevindirici gelişmelerin ortaya çıkmasına yardımcı olmuştur" denildi. 
   
   Teröre mali önlem 
   Sonuç bildirgesinde terörizmin finanse edilmesine karşı çabaların artırılması gerektiğine de değinen G - 7 ülkeleri, IMF ve Dünya Bankası'nın ülkelerin terörle mücadele çabalarını dikkate alması gerektiği belirttiler. 
   Ortadoğu'da ekonomik gelişmenin desteklenmesi ve Irak ile Afganistan üzerindeki borç yükünün azaltılması konusunda işbirliği de alınan kararlar arasında. 
   Zirve bildirgesinde Arjantin'den ekonomik reformları ilerletmesi ve kreditörleriyle yapıcı ilişkiler kurması istendi. 
   Bu arada, Rusya Maliye Bakanı Alexei Kudrin, faiz borçları haricinde, Irak'tan alacakları olan 8 milyar doların yaklaşık yüzde 65'ini silmeye hazırlandıklarını bildirdi. 
   Afganistan Maliye Bakanı Eşrefe Gani, mart ayı sonlarına doğru Almanya'da düzenlenecek kreditörler konferansında 28.5 milyar dolar ek yardım ve yeniden inşa finansmanı talep edeceklerini anlattı. 
   
   
</TEXT>
</DOC>
