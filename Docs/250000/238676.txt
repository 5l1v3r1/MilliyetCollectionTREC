<DOC>
<DOCNO> 238676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/ekonomi/eko09.html </URL>
<DATE> 2004/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ŞİRKET HABERLERİ 
</HEADLINE>
<TEXT>



Ali Taran yurtdışına açıldı Türkiye'nin önde gelen ajanslarından Ali Taran Creative Workshop ATCW , Filli Boya'nın Romanya'daki boya markası Tex için hizmet vermeye başladı. ATCW'nun Romanya için özel olarak hazırladığı reklam filminde Beşiktaş'ın ünlü Rumen futbolcusu Daniel Pancu rol alıyor. Yönetmenliğini Umut Aral'ın yaptığı 30 saniyelik reklam filminin yapımcılığını Atlantik Film üstlendi. Film Romanya televizyonlarında yayına girdi. 

Çaykur yaş çay alımına erken başlıyor İklim şartlarının iyi geçmesi nedeniyle yaş çay alımına erken başlayan Çaykur, geçen yıl 517 bin ton yaş çay alım oranını bu sene 550 bin tona çıkarmayı planlıyor. Çaykur Genel Müdür Yardımcısı Yunus Kaldırım, 6 ay devam edecek 2004 yılı yaş çay alım kampanyası için hazırlıklarını tamamladıklarını belirtti. Kaldırım, "Çay alımları hızlı biçimde olacak. Alımlarda çay yoğunluğu yönünden sıkışma olmaması için üreticilerden bahçeye erken girmelerini istiyoruz" dedi. 

Pakpen İran'da cephe kaplayacak İran Bam şehrinde deprem sonrası inşa edilen deprem konutlarında Pakpen firmasının Pak Siding dış cephe kaplaması kullanılacak. Proje kapsamında 35 bin deprem konutuna yaklaşık 2 milyon metrekarelik Pak siding kaplanacak. Ülkede 7 ay önce meydana gelen depremin ardından İran'dan kendi firmalarına başvuru yapıldığını ve projeyi kabul ettiklerini belirten Pakpen Yönetim Kurulu Üyesi İbrahim Tuza, projeden 10 milyon euroluk bir gelir elde etmeyi hedeflediklerini söyledi. 

Öger, 1 milyon 450 bin turist getirecek Öger Tour Yönetim Kurulu Başkanı Vural Öger, geçen yıla göre yüzde 8 - 10 büyüme hedeflediklerini belirterek, "Bu yıl yaklaşık 1 milyon 450 bin turist getireceğiz" dedi. Bu sezon katalog satışlarında 2002 yılına göre yüzde 28, geçen yıla göre ise yüzde 37 artış sağlandıklarını dile getiren Öger, 1 milyon 450 bin turistin turizme önemli ölçüde katkı sağlayacağını ifade etti. 


</TEXT>
</DOC>
