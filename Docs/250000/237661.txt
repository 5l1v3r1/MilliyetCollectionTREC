<DOC>
<DOCNO> 237661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/ekonomi/aeko.html </URL>
<DATE> 2004/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzde 6.5'lik bilek güreşi 
</HEADLINE>
<TEXT>


Başbakan Erdoğan'ın 'Yüzde 6.5'lik faiz dışı fazlaya FDF devam niyetimiz yok' sözüne, IMF Başkan Yardımcısı Krueger'den 'Yüksek FDF borçların sürdürülebilirliği için kritik önemde' yanıtı geldi 

AHMET ERHAN ÇELİK İzmir 

İzmir'de dün başlayan 4. Türkiye İktisat Kongresi faiz dışı fazla tartışmalarına sahne oldu. Kongrede, CHP lideri Deniz Baykal'ın "Yüzde 6.5'lik faiz dışı fazla FDF topluma karşı haksızlıktır. Halkı yoksullaştıran bir uygulamayı sürdürmek zordur" sözü üzerine başlayan tartışmada Başbakan Tayyip Erdoğan'dan "Yüzde 6.5'lik faiz dışı fazla politikasına devam etmeye niyetimiz yok" yanıtı geldi. Erdoğan, "Ama IMF ile görüşeceğiz. Yüzde 6.5'i nasıl aşağı çekeceğimizin mutabakatını arayacağız" dedi. 

Krueger'den yanıt 
IMF ile ilişkilerin süreceği sinyali veren Erdoğan, "20 milyar dolar IMF'ye borcumuz var. 'IMF ile çalışmayız' gerçekçi bir söylem değildir. Borcum yok mu diyeceksin" dedi. IMF 1. Başkan Yardımcısı Anne Krueger'in de dinleyiciler arasında olduğuna işaret eden Erdoğan, temel amaçlarının IMF'den kredi kullanımını azaltmak olduğunu ifade etti. 
Krueger ise Türkiye'nin uzun dönemde büyümesinin sürdürülebilir noktada olduğunu söyleyebilecek durumda olmadığını vurgulayarak şöyle konuştu "FDF geçen yıl yüzde 6.2 oldu. Ekonominin ayakta kalması için bu çok önemli. H l yapılması gerekenler var ve bunlar ödülleri de barındırıyor. Türkiye borç yükünü orta vadede sürdürebilmek noktasına çekmek istiyorsa yüksek FDF gerekli." Krueger, 1980'lerin Türkiye'sinden bahsederken "Ankara'daydım. Kaloriferler bile yanmıyordu. Benzin kıttı. En büyük hayal kırıklığı enflasyonun düşürülememesiydi" dedi. 
Devlet Bakanı Babacan ise gazetecilerin sorusu üzerine yüzde 6.5'lik FDF rakamının, bugünün şartlarında borç stokunun düşmesi için gerekli olduğunu söylerken, "2005 ve sonrası için bakacağız. Borç stokunun düşmesi için nasıl bir 'FDF' rakamı gerekiyorsa öyle bir rakam..." dedi. Maliye Bakanı Kemal Unakıtan da "Yüzde 6.5 FDF sihirli bir rakam değildir" dedi. Gazetecilerin sorularını yanıtlayan Unakıtan, "İktidara geldiğimizde borcun GSMH'ye oranı yüzde 92'lerdeydi, şimdi yüzde 70'lere düştü. Biraz daha düşürdüğümüz zaman yüzde 6.5'e gerek kalmayacak" diye konuştu. 

Neden önemli 
Bütçede ilk üç ayda yapılan 30 katrilyon 839 trilyon liralık harcamanın 14 katrilyon 866 trilyonu faiz, 15 katrilyon 973 trilyonu da personel gideri, sosyal güvenlik kuruluşlarının giderleri ve mal hizmet alımları gibi faiz dışı harcamalara kullanıldı. Hükümet niyet mektubunda FDF'nin mart sonunda 5 katrilyon 420 trilyon, yıl sonunda 26.2 katrilyon olacağı sözü verdi. Eğer oran düşürülürse verilmesi gereken fazla azalacak ve hükümet daha rahat hareket edebilecek. 
Cumhurbaşkanı Ahmet Necdet Sezer ise kongrede yaptığı konuşmada cari açığın da küçültümesine çalışılması gerektiğini belirtti. 

IMF protestosu NESRİN COŞKUN İzmir DHA 
IMF Başkan Yardımcısı Anne Krueger konuşma yaptığı sırada, bir kadın ve bir erkek, 'go home' sloganı atarak, İngilizce ve Türkçe 'IMF Go Home' ve 'IMF evine dön' yazılı pankart açtı. Göstericilerden Sait Bilis arkeolog olduğunu, dört yıldır iş bulamadığını söyledi. 25 yaşında ve müzikolog olduğu öğrenilen diğer gösterici Bilge Öztürk de işsiz olduğunu söyledi. Göstericiler bir süre gözaltında tutulduktan sonra serbest bırakıldı. 

Avara kasnak polemiği MERT İLKUTLUĞ İzmir DHA 
Başbakan Erdoğan, CHP lideri Deniz Baykal'ın kongrede yaptığı konuşmaya tepki gösterirken 'avara kasnak' benzetmesi yaptı. 
Baykal konuşmasında hükümetin ekonomi politikalarını "IMF'siz bir devam senaryosu yok" diyerek eleştirdi. "2003 yılında 5.1 milyar dolarlık kaynağı belirsiz para girdi. Mali sisteme giren bu para 2004 yılını kurtaracak mı " diye soran Baykal, "Pek mümkün gözükmüyor. Sıcak para çıkışı cari açığı artırabilir ve şokun etkisini büyütebilir" diye devam etti. Baykal, "Geçen yıl Irak'a 800 milyon dolar ihracat yapıldığı göstergeleri ile gerçek cari açık boyutu gizlenmiştir. Aralık ayı ihracatında manüpilasyon yapılmıştır" dedi. Baykal, sıcak paraya karşı önlem alınmasını ve dış borçların yeniden yapılandırılması için kreditörlerle yeniden masaya oturulması gerektiğini söyledi. 
Baykal'ın "Yüksek cari açık dönemlerini her zaman krizler izler" sözüne Başbakan Erdoğan'dan "Avara kasnak gibi dolaşmayacaksın. Rakamları doğru okuyacaksın. Doğru analiz edeceksin. Çözüm önereceksin" yanıtı geldi. 
Avara kasnak deyim olarak 'hiçbir işe yaramayan, boşuna' anlamına geliyor. 

OECD Hükümet doğru yolda ARZU ÇETİK İzmir DHA 
Türkiye İktisat Kongresi'nde konuşan OECD Genel Sekreteri Donald Johnston, Türkiye'nin önemli bir kavşak noktasında olduğunu söyledi. Johnston, "Türk hükümeti doğru yolda. Enflasyon düşürüldü. Ciddi reformlar başlatıldı. Türkiye'nin para politikalarında mükemmel olduğunu söyleyebiliriz" dedi. Johnston, "Özel sektör rekabetçi konumda. Ancak kayıtdışı sorunu çözülmeli. Kayıtlı ekonomide de istihdam vergileri yüksek" diye konuştu. 

IMF'nin başkanı Türkiye'yi övdü IMF'nin yeni başkanı İspanyol Rodrigo Rato, Türkiye ekonomisine ilişkin verilerin çok olumlu olduğunu söyledi. IMF Başkanı seçildikten sonra, bir basın toplantısı düzenleyen Rato, Türkiye ile ilgili yöneltilen soru üzerine, geçen yıldan itibaren Türk ekonomisinde önemli ilerlemeler kaydedildiği ve olumlu sonuçlar alındığını ifade etti. Rato, dünya ekonomisiyle ilgili olarak da kur düzeltmelerinin bir düzen içinde olması gerektiğini söyledi. 

Kongrede tatil havası Devlet Planlama Teşkilatı'nın 4 trilyon lira harcayarak düzenlediği İktisat Kongresi'ne katılım beklenenden düşük oldu. Bakanların bile gecikerek katıldığı açılışta sandalyelerin yarısı boş kaldı. 
Kongreyi organize eden bürokratlar durumu, "Katılımcılar ve davetliler sanki tatilde" diye yorumladı. Yaklaşık 1300 kişilik salonda 800 dolayında davetli yer aldı.Kongrenin açılış oturumu sırasında güvenlik için 6 bin polis görev aldı. Kongrede 350 görevli çalıştı.300'den fazla basın mensubu akredite oldu.Erdoğan'ın verdiği yemekte konuklara zeytinyağlı dolma, yeşil salata, ıspanaklı dana rulosu, çikolatalı browni sunuldu. Yemekler Princess Otel'den geldi.Kongrenin ağır konuklarından Microsoft'un CEO'su Steve Ballmer, salona Zorlu Holding Yönetim Kurulu Başkanı Ahmet Nazif Zorlu ile girdi. Ballmer, öğlen yemeğinde Başbakan'la yan yana oturarak bir süre sohbet etti.Kongrede e-devlet uygulamalarıyla ilgili bir sergi düzenlendi. 1923'teki kongrede helva türleri sergilenmişti.1923 kongresindeki gibi yine İzmir'de konaklama sorunu yaşandı. 71 yıl önce de İzmir merkezinde sadece bir lüks otel bulunuyordu. 


</TEXT>
</DOC>
