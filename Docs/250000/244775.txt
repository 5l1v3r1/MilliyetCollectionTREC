<DOC>
<DOCNO> 244775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonspo18.html </URL>
<DATE> 2004/06/02/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Özaydınlı Fenerbahçe'de hiçbir şey eskisi gibi olamaz... 
</HEADLINE>
<TEXT>

     Fenerbahçe Asbaşkanı ve Fenerbahçe Ürün A.Ş'den Sorumlu Yönetici Murat Özaydınlı, Sarı-Lacivert Derneği'nin danışma kurulları toplantısında dernek üyelerinin sorularını yanıtladı. 
     Fenerbahçe Kulübü'nün resmi internet sitesinde yer alan habere göre, toplantıda Sarı-Lacivert Derneği Başkanı Ahmet Aksoy, Özaydınlı'ya plaket verdi. 
     Dernek üyelerinin Fenerium, kulübün kurumsallaşması gibi konularda yönelttikleri soruları yanıtlayan Asbaşkan Murat Özaydınlı, ''Artık Fenerbahçe'de birçok şey değişmiştir, hiçbir şey eskisi gibi olamaz'' dedi. 
     Futbol takımının yeni transferleriyle ilgili, ''Hocamızın istekleri doğrultusunda transfer çalışmaları yapılıyor'' diyen Özaydınlı, ''Konuşulan şeyler zaman zaman abartılıyor, zamanı gelince transferlerle ilgili açıklama yapılacaktır. Bu çalışmalar her zaman olduğu gibi oluşturduğumuz transfer komitesi tarafından yürütülüyor'' açıklamasını yaptı. 
     Yeni sezonda kullanılacak formaların Adidas tarafından üretileceğini bildiren Özaydınlı, ''Başkanımız son derece karlı bir anlaşma ile forma, konç ve şort üretimi için Adidas firması ile anlaştı. Önümüzdeki sezon Fenerbahçe formalarını Adidas üretecek'' dedi. 
     
</TEXT>
</DOC>
