<DOC>
<DOCNO> 202809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sontur29.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kültür ve Turizm Bakanı Mumcu'nun aracı yolda kaldı... 
</HEADLINE>
<TEXT>

     Kültür ve Turizm Bakanı Erkan Mumcu'nun aracı Antalya'dan Konya'ya gelirken, yoğun kar yağışı nedeniyle yolda kaldı. 
     Alınan bilgiye göre, Mumcu, Antalya Valiliği'nin kendisine tahsis ettiği araç ile Antalya'dan gelirken Seydişehir-Antalya karayolunun 43. kilometresindeki 1825 rakımlı Alacabel mevkiinde, yoğun kar yağışı ile karşılaştı. 
     Burada yoğun kar nedeniyle otomobille yola devam edemeyen Mumcu, korumaları ile birlikte o sırada yoldan geçmekte olan bir yolcu otobüsüne binerek Seydişehir'e kadar geldi. 
     Bakan Mumcu ile beraberindekiler, burada Bölge Trafik ekipleri tarafından Konya'ya getirildi. 
     Mumcu'nun Mevlana'nın 730. Vuslat Yıldönümü Ana Törenleri kapsamında Konya'da düzenlenen Şebi Arus programına katılmak için geldiği öğrenildi. 
     
</TEXT>
</DOC>
