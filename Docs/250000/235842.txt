<DOC>
<DOCNO> 235842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sondun41.html </URL>
<DATE> 2004/04/29/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
KKTC'nin tanınması yeniden birleşmeye engel olmaz 
</HEADLINE>
<TEXT>

     Oxford Üniversitesi'nde devletler hukuku alanında eğitim veren Alman profesör Stefan Talmon, KKTC'nin devletler hukukuna göre tanınmasının Kıbrıs'taki iki devletin yeniden birleşmesi önünde engel teşkil etmeyeceğini söyledi. 
     Alman Tübingen Üniversitesi'nde görev yaptığı dönemde yazdığı ''Uluslararası hukuk ve devletlerin tanınması'' adlı kitabıyla tanınan Talmon, A.A muhabirine yaptığı açıklamada, ''KKTC'nin devletler hukukuna göre tanınması adadaki iki devletin yeniden birleşmesi önünde engel teşkil etmez. Bunu iki Almanya'nın yeniden birleşmesi de göstermiştir. Eski Doğu Almanya'nın DDR 1970'li yıllarda tanınması kararı, 1990 yılında gerçekleştirilen yeniden birleşme kararına aykırı düşmemiştir'' dedi. 
     KKTC'nin tanınmasının, adada bir ''hukuki boşluğun'' oluşmaması ve Kıbrıslı Türklerin hukuki açıdan haksız duruma düşmememeleri için gerekli olduğunu ifade eden Talmon, ''KKTC'nin tanınmaması durumunda Kıbrıs Rum yönetimi, doğrudan uçuş bağlantıları gibi birçok konuda Kıbrıslı Türklere 'veto' uygulamayı sürdürecektir'' diye konuştu. 
     Talmon, çok yaygın olan görüşün aksine BM Güvenlik Konseyi'nin 1983 yılında aldığı 541 numaralı kararın KKTC'nin tanınmasına engel teşkil etmediğini, bu kararın tavsiye niteliğinde olduğu için devletler açısından bağlayıcı olmadığını savundu. 
     Annan planının Rumlar tarafından reddedilmesinden sonra KKTC'nin tanınması ve Kıbrıslı Türklere yönelik ekonomik ambargonun kaldırılması gerektiğini kaydeden Talmon, ''Bu yaptırımlar Kıbrıslı Türkleri ve Türkiye'yi görüşme masasına oturtmak amacıyla Rumlar için yapılmıştı. Referandumlarda alınan sonuçlardan sonra bunların kaldırılması gerekir'' dedi. 
     
</TEXT>
</DOC>
