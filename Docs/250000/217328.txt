<DOC>
<DOCNO> 217328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/spor/spo01.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu heyecan geçici' 
</HEADLINE>
<TEXT>

   Sinan Engin, Fenerbahçe'nin iyi takım olduğunu belirtti, "Ancak Beşiktaş ligin üzerinde bir takım. Bizden kimse şampiyonluğu alamaz" yorumunu yaptı 
   ORHAN YILDIRIM 

   
   'Havaya girsinler' 
   BEŞİKTAŞ Menajeri Sinan Engin, Fenerbahçe'nin aradaki puan farkını yeniden üç puana indirmesine ilginç bir yaklaşımda bulundu. Sarı - Lacivertliler'in iyi takım olduğuna dikkat çeken Engin, "Bize iyice yaklaşsınlar. Puan puana gelelim de biraz havaya girsinler. Beşiktaş Türkiye liglerinin üstünde bir takım. Bizden kimse şampiyonluğu alamaz. Sadece geçici bir heyecan yaşar" ifadelerini kullandı. 
   
   Oyuncuları uyardı 
   LİGİN ikinci yarısında kaybedilen puanların tamamen kendi hatalarından kaynaklandığını belirten Sinan Engin, "Takım olarak bir düşüş dönemi geçirdik. Önemli olan bunu en az kayıpla atlatmak" dedi. Siyah - Beyazlı oyuncularla tek tek görüştüğünü ve gerekli uyarıları yaptığını da sözlerine ekleyen Engin, "Hepsine 'Aklınızı başınıza alın, artık galibiyet serisine başlayın' dedim" diye konuştu. 
   
   Tüyolar Rüştü'den    Valencia raporu 
   İSPANYA'NIN Barcelona takımında forma giyen milli kalecimiz Rüştü Reçber, Danimarka ile oynanan özel maç sonrası takım arkadaşı İbrahim'e, Valencia hakkında bilgiler verdi. Beşiktaş'ın UEFA Kupası'ndaki rakibinin eksik yönlerini anlatan tecrübeli file bekçisi, "Valencia, deplasmanlarda daha iyi oynayan bir takım" dedi. 
   
   'Agresif takım' 
   RÜŞTÜ, İbrahim ile yaptığı sohbette, "Valencia'nın kontratağa dayalı futbol oynayan agresif bir yapısı var. Ancak hücuma çıkarken, arkada büyük boşluklar veriyorlar ve bu en büyük handikapları. Eğer orta alanda oyun üstünlüğünü ele geçirirseniz, galibiyet alabilirsiniz" ifadelerini kullanarak, Beşiktaş'a önemli tüyolar verdi. 
   
      Öfkeden temizlik yaptı    VALENCİA maçının hazırlıklarını dün tek antrenmanla sürdüren Beşiktaş'ta Teknik Direktör Lucescu'nun bir hayli sinirli olduğu gözlendi. Çift kale maçta oyuncularının istediklerini yapmaması üzerine adeta çıldıran Rumen hoca, ceza deparları attırdı. Bununla da hırsını alamayan Lucescu, eline kürek alarak saha kenarındaki karları temizlemeye başladı. 
   
   Ceza maçı İzmit'te    BEŞİKTAŞ'IN bu hafta İstanbulspor ile oynayacağı ceza maçı İzmit'e alındı. Federasyon, iki kulübün anlaşması sonucu İsmetpaşa Stadı'nda pazar günü oynanacak maçın saat 15.00'te başlayacağını açıkladı. Bu arada sakatlıkları bulunan Pancu, Zago ve Ronaldo takımla birlikte çalışmalara katılırken, Giunti'nin henüz tam olarak iyileşemediği belirtildi. 
   
   
</TEXT>
</DOC>
