<DOC>
<DOCNO> 205190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sontur14.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılbaşı turizmi coşturdu... 
</HEADLINE>
<TEXT>

     Turizmciler, yüzde 100'e yaklaşan yılbaşı rezervasyonlarından memnun. 
     Yeni umutları beraberinde getirecek 2004 yılına ev yerine otel ya da eğlence merkezlerinde girmek isteyenler, tatilin kısa olması nedeniyle öncelikle bulundukları şehirlerdeki eğlence mekanlarını tercih ediyorlar. 
     Kayak merkezleri, her yıl olduğu gibi yılbaşının gözde mekanları oldu. 
     Oteller ve eğlence mekanlarının yılbaşı fiyatları, sunulan hizmete göre oldukça değişkenlik gösteriyor. Anadolu'daki kentlerde 50-60 milyon lira ödeyerek yeni yılı karşılamak mümkün olurken, İstanbul'daki lüks otellerden birinde 4 bin dolara varan fiyatla 2004'e ''merhaba'' diyecekler de bulunuyor. 
     İstanbul'un gözde otellerinden The Ritz-Carlton'da ''Romantic Suite''te konaklama, gül yapraklarıyla kaplanmış yatak, kişiye özel bornozlar, şampanya, tercihe göre yatakta veya Çintemani Restaurant'ta kahvaltı, Laveda Spa'ya ücretsiz giriş, Laveda Spa Couples Suite'te masajdan oluşan paketin gecelik fiyatı 2004 dolar. 
     İstanbul Boğazı ve Haliç'in muhteşem manzarasına sahip olan The Ritz-Carlton Suite'te konaklama, özel bornozlar, odada içime hazır şampanya, tercihe göre The Ritz-Carlton Suite'te veya Çintemani Restaurant'ta kahvaltı, Laveda Spa'ya ücretsiz giriş, Laveda Spa Couples Suite'te 3 terapistin ''sultanın altı el masajı''nı içeren ''Yeni Yıl Rüyası Paketi''nin fiyatı ise 4002 dolar olarak tespit edildi. 
     Çırağan Kempinski, Ceylan Intercontinental, Mövenpick, Hyatt Regency, Swissotel, Hilton, Grand Cevahir, Divan ve Dedeman otellerinin yılbaşı programlarının fiyatları ise seçenekler doğrultusunda 45-569 dolar arasında değişiyor. 
     
     ANTALYA SESSİZ 
     Antalya, yılbaşı tatilinin kısa olması nedeniyle yerli turistten umudunu keserken, kent merkezi dışındaki otel ve tatil köyleri, ünlü sanatçılara teklif dahi götürmediler. 
     Antalya kent merkezindeki bazı oteller dışında, Belek, Kundu, Side, Beldibi, Kemer ve Alanya civarındaki oteller, yılbaşı dolayısıyla ünlü sanatçılarla anlaşmalar yapma yerine, mutfaklarını zenginleştirmeyi tercih ettiler. 
     Bir televizyon kanalında yayınlanan yarışmada, jüri üyeliğinden olaylı şekilde ayrılan Deniz Seki, Kundu'daki Kremlin Palace'ta sahne alacak. Süperstar Ajda Pekkan ise Antalya Lara Kıyı Bandı'nda 2 yıl önce açılan Larespark'ta sahneye çıkacak. Konyaltı sahilindeki yeni otellerden Porto Bello'da ise Sibel Tüzün sevenleriyle yeni yıla ''merhaba'' diyecek. 
     
     ULUDAĞ YENİ YILA HAZIR 
     Kış turizminin önemli merkezlerinden Uludağ'da faaliyet gösteren oteller, yılbaşı tatilini ''beyaz cennet''te geçirmek isteyen tatilciler için paket programlar hazırladı. 
     Uludağ'daki otelciler, rezervasyonlarının çok iyi olduğunu, otellerin doluluk oranının yüzde 85'e ulaştığını, hatta bazı otellerin rezervasyonlarını kapattıklarını bildirdiler. 
     Uludağ Kervansaray Otel, Ağaoğlu My Resort ve Grand Yazıcı Oteli 4 ya da 5 günlük paket programlarının günlük fiyatını 275 milyon lira olarak belirlediler. 
     Uludağ'da daha ucuza tatil yapmak isteyenler ise kişi başı fiyatları 100-180 milyon lira arasında değişen Otel Alkoçlar, Ulukardeşler Otel ya da Kar Otel'i tercih ediyorlar. 
     
     ABANT VE KARTALKAYA'DA YENİ YIL 
     Bolu'da, Kartalkaya Kayak Merkezi'nde ya da Abant Gölü'nün eşsiz manzarası eşliğinde yeni yıla girmek isteyen tatilciler, otellerde boş yer bırakmadı. 
     Abant Palace Otel, 31 Aralık-4 Ocak tarihleri arasında 2 kişilik oda fiyatını 1 milyar 400 milyon lira olarak belirledi. Suit odada kalacaklar ise 4 gece için 1 milyar 850 milyon lira ödeyecekler. 
     Büyük Abant Otel ise 4 geceyi kapsayan 2 kişilik yılbaşı fiyatını normal odalar için 1 milyar 200 milyon, suit oda için 2 milyar, kral dairesi için ise 3 milyar lira olarak belirledi. 
     Büyük Abant Oteli'nde Nadide Sultan, Koru Hotel'de Akrep Nalan, Abant Palace Otel'de Gökhan Tepe sahneye çıkacak. 
     Kar kalınlığının 1.5 metreye ulaştığı Kartalkaya'da bulunan Dorukkaya, Grand Kartal ve Kartal Otel'de yeni yıla girecekler de 2 kişilik yılbaşı paketi için 4 günlük 2 milyar lira ödeyecekler. 
     
     EGE'DE YILBAŞI 
     İzmir merkezdeki 5 yıldızlı otellerde danslı, fasıllı yılbaşı eğlenceleri hazırlandı. Otellerde yüzde 40 ile 100 arasında doluluk oranı yaşanırken, yılbaşı balolarının fiyatları kişi başına 60 ile 200 milyon lira arasında değişiyor. 
     Çeşme, yüzde 100'e yaklaşan doluluk oranıyla Ege'de en yoğun ilgiyi gören tatil merkezi olurken, Bodrum'daki turistik tesislerde yüzde 70-90, Marmaris'teki tesislerde ise yüzde 60-80 doluluk bekleniliyor. Fethiye ve Ortaca Sarıgerme'deki turistik tesislerde ise doluluk oranının yüzde 60 dolayında gerçekleşeceği tahmin ediliyor. 
     
     ERCİYES-KAPADOKYA 
     Dedeman Erciyes Oteli'nde canlı müzik eşliğinde gala yemeği ile yılbaşı eğlencesinin maliyeti konaklama hariç 85 milyon lira. 
     Grand Eras Erciyes Oteli'nde ise yılbaşı gecesi tüm eğlenceler ve konaklamayı içeren seçeneğin tek kişi ücreti 150 milyon lira olarak belirlendi. 
     ACE Otel'de de yılbaşı için kişi başı günlük 100 milyon liradan 4 günlük paket program uygulanıyor. Günübirlik olarak yılbaşı eğlence programına katılacaklardan ise 75 milyon lira ücret alınacak. 
     Peribacaları, kayadan oyma ev ve kiliseleriyle ünlü Kapadokya Bölgesi'ndeki Dedeman Oteli'nin yılbaşı balosu tek kişilik ücreti 65 milyon, konaklama dahil iki kişi ücreti ise 230 milyon lira olarak belirlendi. 
     Ürgüp Perissia Otel ile zennelerin gösteri yapacağı Dinler Otel'de davetlilere sunulacak zengin mönünün yanı sıra hediyeler de verilecek. Bu otellerde yılbaşı balosunun fiyatı ise 75 ile 100 milyon lira arasında değişiyor. 
     
     SAĞLIK DA ÖNEMLİ DİYENLERE 
     Yeni yıla eğlenerek girerken ''sağlık da önemli'' diyenler ise termal tesisleriyle ünlü Afyon'u tercih ediyor. Afyon'daki oteller, yüzde 100 doluluğa ulaştı. 
     Afyon İkbal Termal Otel'de 31 Aralık-4 Ocak arasındaki 4 gecelik paket program için çift kişilik odada kişi başı günlük yarım porsiyon 122 milyon 500 bin lira ücret alınıyor. 
     Oruçoğlu Termal Otel ise 4 gecelik paket program için 2 kişilik odada kişi başı fiyatını 450 milyon, 2 kişi yarım porsiyon oda fiyatını da 638 milyon lira olarak belirledi. 
     Yılbaşı gecesi İkbal Termal Otel'de Eda-Metin Özülkü, Oruçoğlu Termal Otel'de ise Mitat Körler sahne alacak. 
     
     ANADOLU'DA YILBAŞI 
     Diyarbakır Prestij Otel, yeni yılı otelde karşılamak isteyen müşterilerini Eyvan Restoran'da keman eşliğinde karşılayacak. Limitsiz yerli içkinin sunulacağı programın ücreti kişi başı 80 milyon lira olarak belirlendi. 
     Yılbaşını Hotel Dedeman'da geçirmek isteyenler ise balo ve tek kişilik oda için 130 milyon, çift kişilik oda için de 230 milyon lira ödeyecekler. 
     Diyarbakır'da 5 yıldızlı Class Hotel, Şanlıurfa'nın tanınmış sanatçısı Kazıncı Bedih'in grubu eşliğinde kişi başı 100 milyon liraya müşterilerini ağırlayacak. 
     Batman Hotel Asko'daki Salon Malabadi'de 35 milyon, Grand restoranda ise kişi başı 60 milyon lira ödenerek limitsiz yerli içki ve sürpriz sanatçıların yer alacağı program izlenebilecek. Malatya'daki Kaysı Otel ise yılbaşı balosu fiyatını 60 milyon lira olarak tespit etti. 
     Adana HiltonSA'da, canlı müziğin yer aldığı özel eğlence programının fiyatı limitsiz yerli içecek dahil kişi başına 85 ile 125 milyon lira arasında değişiyor. 
     Seyhan Oteli'nde ise 550 kişi kapasiteli balo salonu ve 400 kişi kapasiteli Adres Bar'da 100 ile 140 milyon lira arasında ücret ödeyerek yeni yıla girilecek. 
     Trabzon Zorlu Grand Hotel'in balo salonunda yılbaşı gecesi için hazırlanan programa Müşerref Akay, Çağrı ve oryantal katılacak. Programın tek kişilik ücreti 95, konaklamalı ücreti ise 115 milyon lira. 
     Rize Dedeman Hotel'de ise yılbaşı mönüsü, müzik ve limitsiz yerli içkiden oluşan programın tek kişilik fiyatı 45-65 milyon lira arasında değişiyor. 
     Giresun'daki Kittur Otel'de, yılbaşı programına 50 milyon, Başar Otel'de ise 60 milyon lira ödenerek katılmak mümkün olacak. 
     Konya Hilton Oteli'nde, yeni yılın ilk dakikalarında sanatçı Seda Üren sahneye çıkacak. Hilton'da yılbaşı gecesi eğlencesi kişi başına 175 milyon liraya mal olacak. 
     Özkaymak ve Dündar Otel'de yerel sanatçıların eşliğinde yeni yıla girmek isteyenler de kişi başına 80 milyon lirayı gözden çıkaracaklar. 
     
</TEXT>
</DOC>
