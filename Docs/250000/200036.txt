<DOC>
<DOCNO> 200036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sonspo21.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Antep 3 eksik fakat umutlu... 
</HEADLINE>
<TEXT>

     Gaziantepspor, yarın deplasmanda oynayacağı Trabzonspor maçından mutlak puan ya da puanlarla ayrılmayı hedefliyor. Gaziantepspor Teknik Direktörü Nurullah Sağlam, Trabzonspor ile deplasmanda oynayacakları maç için hazırlıkları bugün akşam üzeri son antrenmanla tamamlayacaklarını, ardından özel uçakla Trabzon'a gideceklerini söyledi. Trabzonspor'la zorlu bir 90 dakika oynayacaklarını belirten Sağlam, yönetim kurulu kararıyla 50 milyar lira ceza verilen ve bu nedenle görevinden istifa eden başarılı Trabzonspor Teknik Direktörü Samet Aybaba'nın istifa kararına üzüldüğünü ifade ederek, şöyle konuştu 
     ''Türk bir teknik direktör olarak bir dönem de Gaziantepspor'da görev yapmış ve başarılı bir teknik adam olan Samet Aybaba'nın istifasına üzüldüm. Trabzonspor'la yapacağımız maça bu istifanın etkisi nasıl yansır onu kestirmek çok güç. Bir kulübün içişlerine karışmak ve beyanda bulunmak da bize yakışmaz. Ancak, bizim gibi son haftaların iyi ekibi Trabzonspor'la yapacağımız karşılaşma çok zorlu geçecek. Hafta boyunca bir çalışma dönemi geçirdik. UEFA Kupası'nda elde ettiğimiz başarılı sonuçları lige de yansıtmak istiyoruz. Bu nedenle Trabzonspor maçına büyük önem veriyoruz. Hedefimiz, puan veya puanlarla bu maçtan ayrılabilmek.'' Sağlam, ara transfer döneminde birkaç takviye yapılması için yönetim kurulu üyelerinin sıkı çalışma içerisinde olduğunu, alınacak oyuncuları özellikle UEFA Kupası karşılaşmalarında da değerlendirmek istediklerini belirterek, şöyle devam etti 
     ''Her takım gibi biz de kadromuza takviyeler yapmak istiyoruz. Şu anda netleşen tam bir transfer olayı yok. İnce eleyip sık dokuyoruz. Şu anda ön çalışmalar yapılıyor. Kaç futbolcu alınacak, hangi mevkilere takviyeler yapılacak netleşmiş bir durum yok. Eğer hem ligde, hem UEFA, hem de Türkiye Kupası iddiamız söz konusu ise birkaç transfer yapmamız şart. Tabii takdir tamamen yönetim kurulundur.'' Bugün akşam yapacağı son antrenmanın ardından özel uçakla Trabzon'a gidecek kafilede 20 futbolcu bulunurken, sakat olan Preko, Kerem ve Nuri kadroya dahil edilmedi. 
     
</TEXT>
</DOC>
