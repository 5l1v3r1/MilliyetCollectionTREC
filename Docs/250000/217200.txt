<DOC>
<DOCNO> 217200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sonspo19.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaykur Rize Gökdeniz'e yenildik... 
</HEADLINE>
<TEXT>

     Birinci Süper Futbol Ligi'nde deplasmanda Trabzonspor'a 1-0 yenilen Çaykur Rizespor'da kulüp genel kaptanı Yılmaz Zehiroğlu, bordo-mavili takımda Gökdeniz'in çok iyi bir oyun ortaya koyduğunu belirterek, ''Gökdeniz'e yenildik'' dedi. 
     Futbolcularının Trabzonspor'u gözünde fazla büyüttüğünü de ifade eden Zehiroğlu, ''Rakibi fuzuli büyüttük. Daha sağlam daha yürekli oynasalardı pozisyonları değerlendirme açısından daha isabetli kararlar verebilip daha mantıklı düşünselerdi biz Trabzonspor'dan puan alırdık. Ama maalesef alamadık. Bir Gökdeniz'e yenildik. Lider bir topçu. Kendi ferdi hareketleri ile beraber bir gol attı, hem iki üç kez kaleci ile karşı karşıya kaldı. Kalecimizi de zorladı'' diye konuştu. 
     Aldıkları yenilgi sonrası son derece üzgün olduklarını da ifade eden Zehiroğlu, şöyle konuştu 
     ''Çok iyi hazırlanmıştık. İyi motive olmuştuk. Mutlaka puan veya puanlarla döneceğimize inanmıştık. Maalesef futbolda bazı istedikleriniz olmuyor. Onun için üzgünüz. Şimdi geçmişi bırakıp Elazığspor maçı hazırlıklarına başlayacağız. Cumartesi günü Elazığspor'u en iyi şekilde ağırlayıp yenerek göndereceğiz. Başka bir düşünce içerisinde değiliz. Kendi sahamızda kimseye puan verme lüksümüz de yok.'' 
     
</TEXT>
</DOC>
